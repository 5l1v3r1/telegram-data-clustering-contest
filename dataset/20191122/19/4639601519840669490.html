<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/22/politics/proedros-tis-dimokratias-ola-ta-senaria-gia-tin-diadoxi-tou-nyn-i-mipos-oxi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-22T19:45:54+00:00"/>
    <meta property="og:title" content="Πρόεδρος της Δημοκρατίας: Ολα τα σενάρια για τη διαδοχή του νυν ή μήπως όχι;"/>
    <meta property="og:description" content="Πολύ συζήτηση εντός της ΝΔ για το πρόσωπο που θα διαδεχθεί τον Προκόπη Παυλόπουλο. Ή μήπως δεν θα υπάρχει διάδοχος;"/>
  </head>
  <body>
    <article>
      <h1>Πρόεδρος της Δημοκρατίας: Ολα τα σενάρια για τη διαδοχή του νυν ή μήπως όχι;</h1>
      <h2>Πολύ συζήτηση εντός της ΝΔ για το πρόσωπο που θα διαδεχθεί τον Προκόπη Παυλόπουλο. Ή μήπως δεν θα υπάρχει διάδοχος;</h2>
      <address><time datetime="2019-11-22T19:45:54+00:00">22 Nov 2019, 19:45</time> by <a rel="author">ΤοΒΗΜΑ Team</a></address>
      <p>Σε έξαρση βρίσκεται η σεναριολογία για το πρόσωπο που θα προτείνει ο πρωθυπουργός Κυριάκος Μητσοτάκης για τη θέση του Προέδρου της Δημοκρατίας, με κορύφωση την ολοκλήρωση της ψηφοφορίας για την Αναθεώρηση του Συντάγματος, όπου πλέον ο βίος της κυβέρνησης αποσυνδέεται από τη διαδικασία εκλογής.</p>
      <p>Οι εορτές των Χριστουγέννων φαίνεται πως θα είναι οι ημέρες περισυλλογής για τον πρωθυπουργό, ώστε να καταλήξει στην πρότασή του, αφού με την Αναθεώρηση, αποκτά τη δυνατότητα να προτείνει για το ανώτατο πολιτειακό αξίωμα, αφού πλέον αρκούν 151 ψήφοι για την εκλογή του και δεν θα απαιτείται η διάλυση της Βουλής.</p>
      <p>
        <a href="https://www.in.gr/2019/11/22/plus/perierga/lygizei-gramma-7xronis-agie-vasili-thelo-spiti-kai-fai/">«Λυγίζει» το γράμμα 7χρονης: «Άγιε Βασίλη θέλω σπίτι και φαΐ»</a>
      </p>
      <p>Με τη θητεία του κ. Προκόπη Παυλόπουλου να ολοκληρώνεται τον Μάρτιο του 2020, η συζήτηση για το νέο πρόσωπο στο Προεδρικό Μέγαρο έχει φέρει στο προσκήνιο τον πρώην πρωθυπουργό Αντώνη Σαμαρά, ενώ υπάρχουν εισήγησεις για  ανανέωση της πενταετίας του νυν Προέδρου. Μέλη της Κοινοβουλευτικής Ομάδας δεν βλέπουν αρνητικά μια δεύτερη θητεία του κ. Παυλόπουλου, όπως έχει πει και ο ίδιος ο κ. Κώστας Καραμανλής.</p>
      <figure>
        <img src="https://www.in.gr/wp-content/uploads/2019/11/karamanlis-mitsotakis-samaras-meimarakis-600x400.jpg"/>
      </figure>
      <h3>Αλλοι Σαμαρά, άλλοι Παυλόπουλο</h3>
      <p>Να σημειωθεί πως στις 31 Μαρτίου 2015, με επιστολή του, ο κ. Κυριάκος Μητσοτάκης είχε εξηγήσει τους λόγους που δεν θα ψήφιζε τον κ. Προκόπη Παυλόπουλο για Πρόεδρο της Δημοκρατίας, διαχωρίζοντας τη θέση του από τη στάση του κόμματος.</p>
      <p>Εντονη είναι η τάση εντός της ΝΔ υπερ της  της υποψηφιότητας του Αντώνη Σαμαρά, με μία σειρά στελεχών, τις τελευταίες ημέρες να τοποθετούνται δημοσίως, όπως ο κ. Ανδρέας Κατσανιώτης  «για μένα, ο καταλληλότερος για Πρόεδρος της Δημοκρατίας είναι ο Αντώνης Σαμαράς», ο Κώστας Καραγκούνης και ο ευρωβουλευτής Γιώργος Κύρτσος, ενώ, στο ίδιο μήκος κύματος, και ο Μάκης Βορίδης.</p>
      <p>Η ονοματολογία πάντως που έχει φουντώσει είναι γένος θηλυκού, καθότι ο κ. Κυριάκος Μητσοτάκης φαίνεται να θέλει γυναίκα   στο ανώτατο πολιτικό αξίωμα και κοινής αποδοχής, φέρνοντας στην επιφάνεια μια σειρά από ονόματα, όπως της Μαρίας Δαμανάκη, Άννας Διαμαντοπούλου, αλλά και της ιστορικού Μαρίας Ευθυμίου και της πρώτης προέδρου του Συμβουλίου της Επικρατείας, Αικατερίνης Σακελλαροπούλου.</p>
      <p>Η εκλογή του Προέδρου της Δημοκρατίας πάντως έχει φέρει αντιπαράθεση μεταξύ της κυβέρνησης και του ΣΥΡΙΖΑ, με τη ΝΔ να στέλνει μήνυμα πως έχει  τη μόνη ρεαλιστική πρόταση, με τον ΣΥΡΙΖΑ να ισχυρίζεται πως “θέλετε πρόεδρο ΔΕΚΟ”.</p>
      <p>Σε πρόσφατη συνέντευξή του, ο  πρόεδρος του ΣΥΡΙΖΑ Αλέξης Τσίπρας, για το ζήτημα της εκλογής του Προέδρου της Δημοκρατίας, υπογράμμισε ότι ο Πρόεδρος δεν είναι διοικητής ΔΕΚΟ, για να εκλέγεται με 120 ψήφους.</p>
      <p>Επιχειρείται ευτελισμός του θεσμού από την κυβέρνηση, είπε, ενώ έκανε λόγο για προσπάθεια απαξίωσης και του ίδιου του Προκόπη Παυλόπουλου από την κυβέρνηση. Όσον αφορά στην ονοματολογία για τον ΠτΔ, ο πρόεδρος του ΣΥΡΙΖΑ σημείωσε ότι «με ενοχλούν αυτά τα «καλλιστεία». Δεν είναι κριτήριο αν συμφωνούσαμε πάντοτε, αλλά τίμησε τον θεσμό του Προέδρου της Δημοκρατίας».</p>
      <p>Σε κάθε περίπτωση όλα τα σενάρια «παίζουν» καθώς τελευταία διακινείται το σενάριο της σύγκλισης του πρωθυπουργού με τον Πρόεδρο της Δημοκρατίας, έπειτα από μια «ψυχρή» περίοδο. Δεν θα απέκλειε κανείς δηλαδή η ΝΔ να προτείνει τον νυν Πρόεδρο για ανανέωση της θητείας του ώστε να σηματοδοτήσει μια ευρύτερη σύγκλιση διότι θα τον ψήφιζε και ο ΣΥΡΙΖΑ, οπότε θα έχαιρε ευρύτερης αποδοχής.</p>
      <p>Ετσι, ο κ. Μητσοτάκης θα έκλεινε ένα μέτωπο στο εσωτερικό του κόμματος, αυτό με τους καραμανλικούς, αν και θα υπήρχε δυσαρέσκεια από τους Σαμαρικούς σε περίπτωση που δεν προταθεί ο κ. Σαμαράς και επιλεγεί ο κ. Παυλόπουλος.</p>
      <figure>
        <img src="https://www.in.gr/wp-content/uploads/2019/11/%CE%A0%CE%91%CE%A5%CE%9B%CE%9F%CE%A0%CE%9F%CE%A5%CE%9B%CE%9F%CE%A3-%CE%9C%CE%97%CE%A4%CE%A3%CE%9F%CE%A4%CE%91%CE%9A%CE%97%CE%A3-600x449.jpg"/>
      </figure>
      <h3>Τα σενάρια εκλογών</h3>
      <p>Από την άλλη, κάποιοι παίζουν και με το σενάριο των πρόωρων εκλογών, και μάλιστα διπλών, εντός του 2020. Ο Τσίπρας είπε προχθές από τη Νίκαια:</p>
      <p>«Τους λέμε: Μια παροιμία έχει ο λαός της νύχτας τα καμώματα τα βλέπει η νύχτα και γελά. Εμείς τους λέμε να το τολμήσουνε. Ας το τολμήσουν αλλά αν τελικά το τολμήσουν αυτό, ξέρετε τι θα γίνει; Θα γίνει το εξής οξύμωρο.</p>
      <p>Αυτοί οι οποίοι είχαν ενορχηστρώσει, είχαν σχεδιάσει και περίμεναν να υλοποιήσουν την στρατηγική της παρένθεσης τελικά θα είναι αυτοί οι ίδιοι οι οποίοι θα υλοποιήσουν όχι την αριστερή παρένθεση αλλά την δεξιά παρένθεση. Αυτό θα κάνουν», σημείωσε.</p>
      <p>
        <a href="http://wp.mgmt.tovima.gr/2019/11/22/society/me-aroma-esthonias-oi-nees-psifiakes-taytotites/">Με άρωμα Εσθονίας οι νέες ψηφιακές ταυτότητες</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/21/vimatv/an-katsaniotis-kai-x-mamoulakis-sto-one-channel-gia-prosfygiko-kai-eklogi-ptd/"/>
        <a href="https://www.tovima.gr/2019/11/20/politics/syntagmatiki-anatheorisi-aporrifthike-i-enstasi-antisyntagmatikotitas-tou-syriza/"/>
        <a href="https://www.tovima.gr/2019/11/20/politics/syntagmatiki-anatheorisi-diaksifismoi-sti-vouli-gia-tin-eklogi-ptd/"/>
        <a href="https://www.tovima.gr/2019/11/19/politics/tsipras-dogma-nomos-kai-taksi-os-antiperispasmo-gia-to-prosfygiko/"/>
        <a href="https://www.tovima.gr/2019/11/18/politics/syntagmatiki-anatheorisi-ston-aera-i-psifos-ton-apodimon-meta-tin-ksafniki-allagi-stasis-tou-kke/"/>
        <a href="https://www.tovima.gr/2019/11/18/society/vouli-stin-teliki-eytheia-i-syntagmatiki-anatheorisi-ksekina-i-syzitisi/"/>
      </related>
    </article>
  </body>
</html>