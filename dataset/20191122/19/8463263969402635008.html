<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/skoki-narciarskie/855725/skoki-narciarskie-puchar-swiata-w-wisle-osmiu-polakow-w-konkursie-karl-geiger-zd"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-22T19:45:33+00:00"/>
    <meta property="og:title" content="Skoki narciarskie. Puchar Świata w Wiśle: ośmiu Polaków w konkursie, Karl Geiger zdecydowanie najlepszy"/>
    <meta property="og:description" content="Niemiec Karl Geiger skacząc w pięknym stylu 133 metry wygrał kwalifikacje do niedzielnego konkursu PŚ w Wiśle. W zawodach zobaczymy ośmiu Polaków. Najlepiej z naszych reprezentantów spisał się Dawid Kubacki, który zajął siódmą pozycję."/>
  </head>
  <body>
    <article>
      <h1>Skoki narciarskie. Puchar Świata w Wiśle: ośmiu Polaków w konkursie, Karl Geiger zdecydowanie najlepszy</h1>
      <address><time datetime="2019-11-22T19:45:33+00:00">22 Nov 2019, 19:45</time> by <a rel="author" href="https://sportowefakty.wp.pl/autor/grzegorz-wojnarowski" target="_blank">Grzegorz Wojnarowski</a></address>
      <h4>Niemiec Karl Geiger skacząc w pięknym stylu 133 metry wygrał kwalifikacje do niedzielnego konkursu PŚ w Wiśle. W zawodach zobaczymy ośmiu Polaków. Najlepiej z naszych reprezentantów spisał się Dawid Kubacki, który zajął siódmą pozycję.</h4>
      <related>
        <a href="https://sportowefakty.wp.pl/skoki-narciarskie/855597/skoki-narciarskie-puchar-swiata-wisla-2019-zaczyna-sie-nowy-sezon-polacy-staneli"/>
      </related>
      <p><b><a href="https://sportowefakty.wp.pl/skoki-narciarskie/854589/ps-w-skokach-takiego-sezonu-jeszcze-nie-bylo-mnostwo-nowosci-i-olbrzymia-nadziej">- Lato pokazało, że jesteśmy w dobrym miejscu. Forma chłopaków jest wysoka i może być tylko lepsza - mówił o polskich skoczkach Adam Małysz</a></b> tuż przed startem . W kwalifikacjach do pierwszych w sezonie 2019/2020 zawodów indywidualnych tej wysokiej dyspozycji Biało-Czerwoni jeszcze nie pokazali.</p>
      <p>W treningach nasi zawodnicy, uzbrojeni już w nową broń - buty polskiej firmy Nagaba, skakali nieźle, ale bez błysku. Żaden z nich nie zajął miejsca w pierwszej piątce - w pierwszej serii <a href="https://sportowefakty.wp.pl/skoki-narciarskie/kamil-stoch">Kamil Stoch</a> był piąty, w drugiej <a href="https://sportowefakty.wp.pl/skoki-narciarskie/jakub-wolny">Jakub Wolny</a> zajął ósmą pozycję.</p>
      <p><b><a href="https://sportowefakty.wp.pl/skoki-narciarskie/855715/skoki-narciarskie-puchar-swiata-wisla-2019-stefan-kraft-najlepszy-w-obu-treninga">Dwukrotnie najlepszy był Austriak Stefan Kraft</a></b>, który na skoczni imienia Adama Małysza czuje się znakomicie, bardzo dobre rezultaty osiągnął także szukający wielkiej formy sprzed kilku lat Słoweniec <a href="https://sportowefakty.wp.pl/skoki-narciarskie/peter-prevc">Peter Prevc</a> (2. i 3. miejsce).</p>
      <p>W kwalifikacjach, do których przystąpiło 71 skoczków, Polacy prezentowali poziom zbliżony do tego z wcześniejszych treningów. Ci, którzy mieli odpaść odpadli, ci którzy mieli dostać się do konkursu wywalczyli awans.</p>
      <p>Pierwsi na liście startowej <a href="https://sportowefakty.wp.pl/skoki-narciarskie/kacper-juroszek">Kacper Juroszek</a>, <a href="https://sportowefakty.wp.pl/skoki-narciarskie/tomasz-pilch">Tomasz Pilch</a>, <a href="https://sportowefakty.wp.pl/adam-niznik">Adam Niżnik</a> i <a href="https://sportowefakty.wp.pl/skoki-narciarskie/andrzej-stekala">Andrzej Stękała</a> nie doskoczyli nawet do setnego metra, na dodatek Pilcha zdyskwalifikowano za nieprzepisowy sprzęt. <a href="https://sportowefakty.wp.pl/skoki-narciarskie/klemens-muranka">Klemens Murańka</a> i <a href="https://sportowefakty.wp.pl/skoki-narciarskie/aleksander-zniszczol">Aleksander Zniszczoł</a> lądowali dalej, jednak wciąż były to próby mocno przeciętne (odpowiednio 111 i 109,5 metra).</p>
      <p>Trochę lepiej wypadli <a href="https://sportowefakty.wp.pl/skoki-narciarskie/pawel-wasek">Paweł Wąsek</a> (113 metrów), <a href="https://sportowefakty.wp.pl/skoki-narciarskie/stefan-hula">Stefan Hula</a> (116 metrów), Wolny (116,5 metra) i <a href="https://sportowefakty.wp.pl/skoki-narciarskie/maciej-kot">Maciej Kot</a> (115,5 metra), który wciąż nie zrezygnował z walki o powrót do ścisłej światowej czołówki. Na razie ma do niej daleko, ale jego skok, tak jak próby Wolnego, Huli, Wąska i Zniszczoła, dały miejsce w pięćdziesiątce, a zatem również w niedzielnym konkursie.</p>
      <p>Peter Prevc raz jeszcze pokazał, że nie ma ochoty na kolejny słaby sezon. Z niższego rozbiegu niż skaczący przed nim zawodnicy skoczył 125 metrów i na dłuższą chwilę się na prowadzeniu. Zmienił go brązowy medalista tegorocznych mistrzostw świata w Seefeld na dużej skoczni <a href="https://sportowefakty.wp.pl/skoki-narciarskie/killian-peier1">Killian Peier</a> (125,5 metra przy wysokich notach za styl), ale wciąż wydawało się, że Słoweniec i Szwajcar nie osiągnęli rezultatów na miarę zwycięstwa w kwalifikacjach.</p>
      <p>Ubiegłoroczny triumfator z Wisły <a href="https://sportowefakty.wp.pl/skoki-narciarskie/jewgienij-klimow">Jewgienij Klimow</a> wypadł blado (109 metrów), ale miejsce w konkursie wywalczył, w przeciwieństwie do <a href="https://sportowefakty.wp.pl/skoki-narciarskie/roman-koudelka">Romana Koudelki</a>. Doświadczony Czech zepsuł swój skok (101 metrów) i w niedzielę skakał nie będzie, co było największą niespodzianką dnia. </p>
      <p>Zawodnicy z czołowej dziesiątki poprzedniego sezonu aż takich przykrych niespodzianek już swoim kibicom nie sprawili. Ostatnią grupę od bombowej próby (aż 133 metry) zaczął <a href="https://sportowefakty.wp.pl/skoki-narciarskie/karl-geiger">Karl Geiger</a> i do końca zmagań nikt nie dał już więcej od podopiecznego Stefana Horngachera. <a href="https://sportowefakty.wp.pl/skoki-narciarskie/dawid-kubacki">Dawid Kubacki</a> jego wyniku nie poprawił, ale 123 metry ze skróconego rozbiegu były niezłym wynikiem. Zdecydowanie gorzej poradził sobie <a href="https://sportowefakty.wp.pl/skoki-narciarskie/piotr-zyla">Piotr Żyła</a> (dość mocny wiatr w plecy nie usprawiedliwia tylko 113,5 metrów), punktu konstrukcyjnego nie osiągnął również Stoch (117 metrów). </p>
      <p>Zaskakująco słabo spisał się najlepszy w treningach Kraft (113,5 metra), a skaczący jako ostatni <a href="https://sportowefakty.wp.pl/skoki-narciarskie/ryoyu-kobayashi">Ryoyu Kobayashi</a> uzyskał 118,5 metra, ale punkty za złe warunki sprawiły, że zakończył kwalifikacje na 4. miejscu. Wygrał Geiger, drugie miejsce zajął Peier, a trzecie Austriak <a href="https://sportowefakty.wp.pl/skoki-narciarskie/daniel-huber">Daniel Huber</a>. Najlepszy z Biało-Czerwonych Kubacki został sklasyfikowany na 7. pozycji, Stoch na 11.</p>
      <p>W niedzielę na skoczni w Wiśle zobaczymy ośmiu naszych reprezentantów: Kubackiego, Stocha, Wolnego, Żyłę, Kota, Hulę, Wąska i Zniszczoła. Wcześniej w sobotę czeka nas rywalizacja w konkursie drużynowym. </p>
      <p><b>Wyniki kwalifikacji w Wiśle</b>:</p>
      <table bordered="">
        <tr>
          <th>Miejsce</th>
          <th>Zawodnik</th>
          <th>Kraj</th>
          <th>Odległość</th>
          <th>Nota</th>
        </tr>
        <tr>
          <td>1.</td>
          <td>Karl Geiger</td>
          <td>Niemcy</td>
          <td>133.0</td>
          <td>138.6</td>
        </tr>
        <tr>
          <td>2.</td>
          <td>Kilian Peier</td>
          <td>Szwajcaria</td>
          <td>125.5</td>
          <td>132.8</td>
        </tr>
        <tr>
          <td>3.</td>
          <td>Daniel Huber</td>
          <td>Austria</td>
          <td>122.0</td>
          <td>128.0</td>
        </tr>
        <tr>
          <td>4.</td>
          <td>Ryoyu Kobayashi</td>
          <td>Japonia</td>
          <td>118.5</td>
          <td>127.6</td>
        </tr>
        <tr>
          <td>5.</td>
          <td>Robert Johansson</td>
          <td>Norwegia</td>
          <td>121.0</td>
          <td>127.4</td>
        </tr>
        <tr>
          <td>7.</td>
          <td>Dawid Kubacki</td>
          <td>Polska</td>
          <td>123.0</td>
          <td>126.0</td>
        </tr>
        <tr>
          <td>11.</td>
          <td>Kamil Stoch</td>
          <td>Polska</td>
          <td>117.0</td>
          <td>122.9</td>
        </tr>
        <tr>
          <td>19.</td>
          <td>Jakub Wolny</td>
          <td>Polska</td>
          <td>116.5</td>
          <td>114.9</td>
        </tr>
        <tr>
          <td>21.</td>
          <td>Piotr Żyła</td>
          <td>Polska</td>
          <td>113.5</td>
          <td>113.0</td>
        </tr>
        <tr>
          <td>26.</td>
          <td>Maciej Kot</td>
          <td>Polska</td>
          <td>115.5</td>
          <td>107.5</td>
        </tr>
        <tr>
          <td>28.</td>
          <td>Stefan Hula</td>
          <td>Polska</td>
          <td>116.0</td>
          <td>106.9</td>
        </tr>
        <tr>
          <td>41.</td>
          <td>Paweł Wąsek</td>
          <td>Polska</td>
          <td>113.0</td>
          <td>98.5</td>
        </tr>
        <tr>
          <td>46.</td>
          <td>Aleksander Zniszczoł</td>
          <td>Polska</td>
          <td>109.5</td>
          <td>95.2</td>
        </tr>
        <tr>
          <td>51.</td>
          <td>Klemens Murańka</td>
          <td>Polska</td>
          <td>111.0</td>
          <td>93.4</td>
        </tr>
        <tr>
          <td>64.</td>
          <td>Andrzej Stękała</td>
          <td>Polska</td>
          <td>97.5</td>
          <td>73.0</td>
        </tr>
        <tr>
          <td>66.</td>
          <td>Kacper Juroszek</td>
          <td>Polska</td>
          <td>95.0</td>
          <td>58.5</td>
        </tr>
        <tr>
          <td>68.</td>
          <td>Adam Niżnik</td>
          <td>Polska</td>
          <td>80.0</td>
          <td>28.7</td>
        </tr>
        <tr>
          <td>71.</td>
          <td>Tomasz Pilch</td>
          <td>Polska</td>
          <td>DSQ</td>
          <td/>
        </tr>
      </table>
      <p>WP SportoweFakty</p>
    </article>
  </body>
</html>