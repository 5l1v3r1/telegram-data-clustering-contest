<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/mlada-zhena-uchen-s-proekt-za.html"/>
    <meta property="og:site_name" content="bTV Новините"/>
    <meta property="article:published_time" content="2019-11-22T19:18:00+00:00"/>
    <meta property="og:title" content="Млада жена учен с проект за по-прецизно изследване на въздуха у нас"/>
    <meta property="og:description" content="Д-р Евгения Сарафова е създала и динамична сателитна визуализация на пресъхналия язовир „Студена”"/>
  </head>
  <body>
    <article>
      <h1>Млада жена учен с проект за по-прецизно изследване на въздуха у нас</h1>
      <h2>Д-р Евгения Сарафова е създала и динамична сателитна визуализация на пресъхналия язовир „Студена”</h2>
      <address><time datetime="2019-11-22T19:18:00+00:00">22 Nov 2019, 19:18</time> by <a rel="author" href="https://btvnovinite.bg/author/?author=2002042" target="_blank">Кристина Газиева</a></address>
      <figure>
        <video src="https://vid.btv.bg/btvnews/2019/11/22/jena_v_naukata_1574444401-1.mp4"/>
      </figure>
      <p>Дали хората, които живеят на първи жилищен етаж, дишат по-мръсен въздух от тези на втория?  Отговорът може да ни даде д-р Евгения Сарафова, която стана носител на националната стипендия „За жените в науката 2019".</p>
      <p>Евгения е на 32 и вече с докторска степен. Преподавател е в Алма Матер, aвтор на учебни помагала и организатор на научни събития. Има зад гърба си десетки награди, сред които и престижното отличие „Млад Глобален Лидер" нa списание „Форбс”.</p>
      <figure>
        <img src="https://img.bg.sof.cmestatic.com/media/images/640x/Nov2019/2112030010.jpg"/>
        <figcaption>Снимка: btvnovinite.bg</figcaption>
      </figure>
      <p>„Избрах да се занимавам с география, още когато бях 8 клас. И затова до ден днешен смятам, че е важно учениците да виждат красивото лице на науката, докато още са ученици, за да избират професиите си навреме и да се влюбват в такива интересни неща!”, разказва д-р Евгения Сарафова.</p>
      <p>А тя е толкова влюбена в науката, че не спира да работи. Не се колебае да отиде с тримесечната си дъщеря на работна среща.</p>
      <p>„Няма как понякога! Независимо, че бях в майчинство, се е случвало да водя децата ми на различни събития”, разказва тя.</p>
      <figure>
        <img src="https://img.bg.sof.cmestatic.com/media/images/640x/Nov2019/2112030009.jpg"/>
        <figcaption>Снимка: btvnovinite.bg</figcaption>
      </figure>
      <p>Д-р Евгения Сарафова е отличена за проект, с който ще изследва още по-прецизно качеството на въздуха у нас. Това ще стане с комбинирането на данни от сателити на Европейската космическа агенция и наземни данни.</p>
      <p>„Ще направим нещата в 3D, изследвайки състоянието на атмосферата, ще можем да видим промяна в показателите само с летенето на дрон от една улица на друга. И да видим дали ако живееш на първи етаж, си ощетен, за разлика от хората, живеещи по-горе. Т.е. надграждаме данните!”, разкрива д-р Сарафова.</p>
      <p>Последното й „творение" е динамична сателитна визуализация на пресъхналия язовир „Студена”.</p>
      <p>„Може ясно да се види с каква площ е било водното огледало и да се види откога започва този проблем! Вижда се, че в края на юли, началото на август водата на язовира драстично намалява!”, разказва д-р Евгения Сарафова.</p>
      <figure>
        <img src="https://img.bg.sof.cmestatic.com/media/images/640x/Nov2019/2112030008.jpg"/>
        <figcaption>Снимка: btvnovinite.bg</figcaption>
      </figure>
      <p>Тя разкрива пред bTV и какъв е „релефът на успеха” - „много стръмен, следват много позитивни и много негативни релефни форми и със сигурност е много динамичен!”.</p>
      <p>Д-р Сарафова казва, че ще продължи да се движи по релефа на успеха, за да държи един ден света на науката в ръцете си. </p>
      <p> </p>
    </article>
  </body>
</html>