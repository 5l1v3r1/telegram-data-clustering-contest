<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/22/654052/"/>
    <meta property="og:site_name" content="Економічна правда"/>
    <meta property="article:published_time" content="2019-11-22T19:40:00+00:00"/>
    <meta property="og:title" content="Україна завершить створення нового Оператора ГТС до кінця року — Коболєв"/>
    <meta property="og:description" content="Сертифікацію Оператора газотранспортної системи України планують завершити у другій половині грудня 2019 року."/>
  </head>
  <body>
    <article>
      <h1>Україна завершить створення нового Оператора ГТС до кінця року — Коболєв</h1>
      <address>
        <time datetime="2019-11-22T19:40:00+00:00">22 Nov 2019, 19:40</time>
      </address>
      <p>Сертифікацію Оператора газотранспортної системи України планують завершити у другій половині грудня 2019 року.</p>
      <p>Про це у Facebook <a href="https://www.facebook.com/story.php?story_fbid=10157063943943440&amp;id=788303439&amp;notif_id=1574437427854885&amp;notif_t=close_friend_activity&amp;ref=notif">повідомив</a> голова "Нафтогазу" Андрій Коболєв, коментуючи попереднє рішення НКРЕКП про сертифікацію ТОВ "Оператор ГТС України".</p>
      <p>"Це означає, що черговий вагомий крок на шляху до відокремлення оператора ГТС успішно зроблено.</p>
      <p>Остаточне рішення очікуємо у другій половині грудня. На нас очікує ще багато роботи, пов’язаної з передачею ГТС під контроль Мінфіну та трансфером активів між Укртрансгазом та новим оператором ГТС", - підкреслив він.</p>
      <p>За його словами, найближчим часом Нацкомісія з тарифів направить пакет документів до Секретаріату Енергоспівтовариства, щоб отримати погодження і від європейського регулятора.</p>
      <p>"Анбандлінг відбувається у повній відповідності до плану, його завершення важливе як у контексті переговорів з Росією, так і для приведення нашого законодавства у відповідність до європейського", - додав голова "Нафтогазу".</p>
      <p><b>Нагадаємо</b>:</p>
      <p>
        <i>18 листопада "Газпром" направив "Нафтогазу" пропозицію <a href="https://www.epravda.com.ua/news/2019/11/18/653828/">про продовження на рік діючого контракту </a>або укладення нового договору про транзит газу.</i>
      </p>
      <p>
        <i>"Газпром" вважає, що необхідними умовами продовження діючого контракту або укладення нового договору є відмова обох сторін від всіх взаємних претензій в міжнародному арбітражі і припинення всіх судових розглядів.</i>
      </p>
      <p>
        <i>У НАК Нафтогаз <a href="https://www.epravda.com.ua/news/2019/11/12/653605/">вважають,</a> що найвірогідніше Газпром не підпише контракт щодо нового транзиту газу, але Україна та європейські партнери готові до цього і накопичили достатньо запасів газу у сховищах.</i>
      </p>
      <p>
        <i>7 листопада Укртрансгаз модернізував газовимірювальну станції "Гребеники" на кордоні з Молдовою, відтепер станція <a href="https://www.epravda.com.ua/news/2019/11/7/653434/">готова до реверсного трансбалканського транспортування газу у випадку припинення транзиту з РФ. </a></i>
        <br/>
        <br/>
        <i>5 листопада глава "Нафтогазу" Андрій Коболєв <a href="https://www.epravda.com.ua/news/2019/11/5/653361/">відмовився "понять и простить" 22 мільярди</a> доларів Газпрому</i>
      </p>
      <p>
        <i>Перед цим президент Росії Володимир Путін </i>
        <a href="https://www.epravda.com.ua/news/2019/10/31/653167/">
          <i>закликав обнулити всі вимоги</i>
        </a>
        <i> як зі сторони "Нафтогазу", так і з боку "Газпрому" у газовій суперечці.</i>
      </p>
      <p><b>Читайте також</b>: <a href="https://www.epravda.com.ua/publications/2019/11/20/653912/">На порозі газової війни: що буде, якщо не вдасться підписати транзит з "Газпромом"</a></p>
      <p>Економічна правда</p>
    </article>
  </body>
</html>