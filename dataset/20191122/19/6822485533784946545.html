<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901092.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T19:15:00+00:00"/>
    <meta property="og:title" content="ساخت‌وساز دچار رکود است/ برای طرح اقدام ملی مسکن از مسکن مهر درس بگیرند"/>
    <meta property="og:description" content="ایرج گلابتونچی در گفت‌وگو با فارس، در پاسخ به این سوال که آیا رکود بخش مسکن در حوزه تولید تا دو سال آینده ادامه دارد یا خیر؟ گفت: بحث رکود مسکن به چندین مؤلفه بستگی دارد و علاوه بر مؤلفه‌های عرف و مرسوم عرضه و تقاضا به توان سازندگان و توان بخشی خصوصی هم بستگی دارد."/>
  </head>
  <body>
    <article>
      <h1>ساخت‌وساز دچار رکود است/ برای طرح اقدام ملی مسکن از مسکن مهر درس بگیرند</h1>
      <address>
        <time datetime="2019-11-22T19:15:00+00:00">22 Nov 2019, 19:15</time>
      </address>
      <p>دبیر سندیکای شرکت‌های ساختمانی با اشاره به اینکه ساخت‌وساز دچار رکود است گفت:شرایط اقتصادی مبتنی بر درآمد نفتی است پس هر وقت این درآمد نفتی بالا و پایین می‌شود تمام شرایط و بخش ساخت و ساز تحت تأثیر قرار می‌گیرد.</p>
      <p>ایرج گلابتونچی در گفت‌وگو با فارس، در پاسخ به این سوال که آیا رکود بخش مسکن در حوزه تولید تا دو سال آینده ادامه دارد یا خیر؟ گفت: بحث رکود مسکن به چندین مؤلفه بستگی دارد و علاوه بر مؤلفه‌های عرف و مرسوم عرضه و تقاضا به توان سازندگان و توان بخشی خصوصی هم بستگی دارد.</p>
      <p>وی با اشاره به اینکه به هر حال مشتری بخش خصوصی در بخش ساختمان و حوزه ساخت‌وساز تنها مردم نیستند و نهادهای دیگر هم هستند که به بخش خصوصی سفارش می‌دهند تا پروژه‌ای ساخته شود ادامه داد: وقتی وارد یک شرایط اقتصادی می‌شوید که آن شرایط اقتصادی مبتنی بر درآمد نفتی است هر وقت این درآمد نفتی بالا و پایین می‌شود تمام این شرایط تحت تأثیر قرار می‌گیرد. گلابتوچی اضافه کرد:پس اگر ما یک بخش خصوصی داشته باشیم که بتواند در زمان سرمایه‌گذاری وارد شود و بتواند در چرخه اقتصادی به خوبی مشارکت کند و به یک بخش مولدتر تبدیل و وارد بازارهای بین‌المللی شود و از بازارهای بین‌المللی کسب درآمد کنند آن درآمد را می تواند در تمام حوزه‌ها مثل حوزه‌های شهری و سرمایه‌گذاری وارد کند.</p>
      <p>دبیر سندیکای شرکت‌های ساختمانی خاطر نشان کرد: پس این رکود تا زمانی که اقتصاد با درآمدهای نفتی بالا و پایین شود همچنان وجود دارد بنابراین به نظر می‌رسد که تا پایان دولت دوازدهم ثباتی وجود داشته باشد و بعد از آن مشخص نیست که چه اتفاقی رخ خواهد داد.</p>
      <p>وی افزود: دولت می‌تواند با توجه به برنامه‌هایی که در دولت یازدهم و دوازدهم بوده است با یک هم‌‌اندیشی با بخش خصوصی و فعال‌تر شدن در بازارهای بین‌المللی به کاهش رکود کمک کند.</p>
      <p>به گفته وی، به هر حال ساخت‌وساز دچار رکود است اما آن هم متأثر از درآمدهای نفتی است و باید منتظر ماند و دید که در بلندمدت وضعیت اقتصادی چگونه خواهد شد.</p>
      <p>گلابتونچی ادامه داد:بخش مسکن یک بخشی مستقل نیست و از سایر بازارهای دیگر متأثر است و اگر آن بازارها دچار تلاطم شوند قطعاً بخش مسکن هم متأثر از این تلاطمات خواهد شد.</p>
      <p>
        <b>*طرح اقدام ملی مسکن از مسکن مهر درس بگیرد</b>
      </p>
      <p>وی در پاسخ به این سؤال که آیا طرح اقدام ملی مسکن را مفید ارزیابی می‌کنید؟ گفت: طرح‌های دولت شاید برای یک گروه از فعالین اقتصادی و فنی روی آن کار می‌کنند و شاید بخشی از این طرح‌ها تجربه‌های گذشته را مثل طرح مسکن مهر که مشکلاتی داشت، داشته باشد.</p>
      <p>گلابتونچی افزود: امید است که این طرح اقدام ملی مسکن با درس گرفتن از مشکلات مسکن مهر باشد نه اینکه در چرخه تکرار مسکن مهر بیافتد. اما به هر حال باید در مقوله مسکن نظرات خبرگان این بخش مثل سندیکای صنعت ساختمان، انجمن انبوه‌سازان و جامعه مهندسان مشاور را توجه بیشتری کنند. </p>
    </article>
  </body>
</html>