<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22831/zapele-so-pred-prepolno-dvorano.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-22T19:09:00+00:00"/>
    <meta property="og:title" content="Zapele so pred prepolno dvorano"/>
    <meta property="og:description" content="Minuli konec tedna je v Kulturnem domu Apače potekal nadvse lep kulturni dogodek, ko so Ljudske pevke Apače, katere vodi in z njimi tudi poje, Vili Jaušovec, pripravile koncert, s katerim so praznovale 20 let svojega petja in ustvarjanja. Koncert, ki ga je ob lepi spremni besedi vodila Severin Sobočan, je obiskalo ..."/>
  </head>
  <body>
    <article>
      <h1>Zapele so pred prepolno dvorano</h1>
      <h2>Apaške ljudske pevke z Vilijem so obeležile 20 plodnih let</h2>
      <address><time datetime="2019-11-22T19:09:00+00:00">22 Nov 2019, 19:09</time> by <a rel="author">Prlekija-on.net</a></address>
      <figure>
        <img src="https://www.prlekija-on.net/uploaded/2019_11/zapele-so-pred-prepolno-dvorano_20467800184.jpg"/>
        <figcaption>20 let Ljudskih pevk Apače</figcaption>
      </figure>
      <p>Minuli konec tedna je v Kulturnem domu Apače potekal nadvse lep kulturni dogodek, ko so Ljudske pevke Apače, katere vodi in z njimi tudi poje, <b>Vili Jaušovec</b>, pripravile koncert, s katerim so praznovale 20 let svojega petja in ustvarjanja. Koncert, ki ga je ob lepi spremni besedi vodila <b>Severin Sobočan</b>, je obiskalo lepo število obiskovalcev, med njimi tudi župan občine Apače, <b>dr. Andrej Steyer</b>, domači župnik <b>Janez Ferencek</b> in vodja radgonske Območne izpostave JSKD Slovenije, <b>Simona Pirc Katalinič</b>.</p>
      <p>Koncert so ob jubilantkah Ljudskih pevk Apače, popestrili še otroci iz Vrtca Apače, pesnik, muzikant in humorist <b>Dani Rajh</b>, mladi harmonikarji Glasbenega centra Rošker, in Ljudske pevke Žitni klas iz Benedikta. Udeležence koncerta in nastopajoče, ter posebej Ljudske pevke iz Apač, je pozdravil domači župan, <b>dr. Andrej Steyer</b>, ki je svoj kratki nagovor posvetil predvsem pevkam skupine, ki že 20 let ohranja ljudsko petje, in ki popestri večino dogodkov in prireditev v Apaški dolini in tudi širše. "<i>Vaše delovanje, ki zajema predvsem ljudsko petje, je dragoceno, saj ljudsko petje počasi izumira. Ob tej priliki se spomnim kako je na nas prenašala ljudsko petje moja babica, ki je rada pela. Otroci smo radi poslušali njeno petje, ki je bilo za nas pravo doživetje. Prav prva pesem, ki so jo zapele Ljudske pevke iz Apač: Sinoči je pela, mi je od petja moje babice ostala najbolj v spominu in sem se ob poslušanju te zapete pesmi, vrnil v čas, ko smo v družini poslušali ljudsko petje</i>", je med drugim dejal župan, dr. Steyner.</p>
      <p>Ljudske pevke iz Apač, z Vilijem, so v svojem dvajsetletnem delovanju veliko nastopale. S svojim ubranim ljudskim petjem, včasih je z njimi sodelovala tudi citrarka <b>Marjetka Cunk</b>, so pevke popestrile mnoge prireditve v občini in tudi širše. Veliko so nastopale tudi v Avstriji, kjer so kako pesem zapele tudi v nemščini. V času obstoja so izdale tudi kaseto in zgoščenko. Ponosne so tudi na nastop na Radiu Murski val. Ob koncu koncerta je vodja OI JSKD Gornja Radgona, <b>Simona Pirc Katalinič</b>, pevkam, za njihovo dvajsetletno delovanje, podelila priznanja. Koncert so zaključili s skupnim nastopom vseh nastopajočih s pesmijo »Nocoj pa je ena luštna noč«. Sicer pa je jubilej obeležila skupina, za katero pojejo: <b>Štefka Sobočan</b>, ki je predsednica, <b>Jožica Steyer</b>, <b>Ema Škrobar</b>, <b>Hermina Potočnik</b>, <b>Hilda Šuman</b> in <b>Marija Kolarič</b>, ter njihov vodja, ki z njimi tudi poje, <b>Vili Jaušovec</b>.</p>
      <p>Foto: Ludvik Kramberger</p>
    </article>
  </body>
</html>