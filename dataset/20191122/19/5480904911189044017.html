<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/dve-mince-byly-na-prazske-aukci-vydrazeny-za-7-3-milionu-kc/1824198?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T19:28:00+00:00"/>
    <meta property="og:title" content="Dvě mince byly na pražské aukci vydraženy za 7,3 milionu Kč"/>
    <meta property="og:description" content="Praha - Dvě vzácné mince z počátku 17. a poloviny 18. století získali na aukci v Praze noví majitelé shodně za 288.000 eur (zhruba 7,3 milionu korun). Jejich vyvolávací ceny byly 100.000 a 60.000 eur. Celkem šlo do dražby numismatických předmětů téměř 2000 položek. ČTK o tom informoval pořadatel aukce, kterým je numismatický aukční dům Macho&amp;Chlapovič."/>
  </head>
  <body>
    <article>
      <h1>Dvě mince byly na pražské aukci vydraženy za 7,3 milionu Kč</h1>
      <address><time datetime="2019-11-22T19:28:00+00:00">22 Nov 2019, 19:28</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Dvě vzácné mince z počátku 17. a poloviny 18. století získali na aukci v Praze noví majitelé shodně za 288.000 eur (zhruba 7,3 milionu korun). Jejich vyvolávací ceny byly 100.000 a 60.000 eur. Celkem šlo do dražby numismatických předmětů téměř 2000 položek. ČTK o tom informoval pořadatel aukce, kterým je numismatický aukční dům Macho&amp;Chlapovič.</p>
      <p>Jednou z mincí prodaných za 7,3 milionu korun včetně aukční přirážky byla zlatá korunovační medaile z roku 1743 vydaná u příležitosti korunovace Marie Terezie v Praze. Druhou pak pětidukát Rudolfa II. z roku 1606 z mincovny v Praze. Větší násobky dukátů Rudolfa II. patří mezi velmi vzácné a vyhledávané. Tento kus pochází ze staré sbírky.</p>
      <figure>
        <img src="https://i3.cn.cz/3/1574447716_P201911220934401.jpg"/>
      </figure>
      <p>Na aukci pořádané aukčním domem Macho &amp; Chlapovič před dvěma lety v Praze padl dosavadní český numismatický rekord. Tehdy byla za 17 milionů korun vydražena nejvzácnější česká mince, zlatý svatováclavský desetidukát z roku 1937.</p>
      <p>Český trh se vzácným numismatickým materiálem činí stovky milionů korun. V českých numismatických aukcích se loni prodaly mince a medaile za 465 milionů korun, což je o 55 milionů Kč více než v předchozím roce a o 165 milionů víc než v roce 2016. Spoluzakladatel aukčního domu Macho &amp; Chlapovič Elizej Macho odhadl, že v českých domácnostech jsou numismatické sběratelské předměty za 40 miliard korun. Jejich hodnota byla před deseti lety poloviční.</p>
    </article>
  </body>
</html>