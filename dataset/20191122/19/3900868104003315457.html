<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/perierga/1562867/gallia-giatros-98-etwn-arneitai-na-syntaxiodotithei-kai-exakoloythei-na-blepei-astheneis-"/>
    <meta property="og:site_name" content="NOOZ."/>
    <meta property="article:published_time" content="2019-11-22T19:50:00+00:00"/>
    <meta property="og:title" content="Γαλλία: Γιατρός 98 ετών αρνείται να συνταξιοδοτηθεί και εξακολουθεί να βλέπει ασθενείς!"/>
    <meta property="og:description" content="Όταν ο Γάλλος γιατρός Κριστιάν Σενέ άρχισε να βλέπει τους πρώτους ασθενείς του, το μακρινό 1951, η πενικιλίνη ήταν ό,τι πιο πρωτοποριακό είχε να παρουσιάσει η ιατρική επιστήμη εκείνη την εποχή."/>
  </head>
  <body>
    <article>
      <h1>Γαλλία: Γιατρός 98 ετών αρνείται να συνταξιοδοτηθεί και εξακολουθεί να βλέπει ασθενείς!</h1>
      <address>
        <time datetime="2019-11-22T19:50:00+00:00">22 Nov 2019, 19:50</time>
      </address>
      <p>
        <b>Όταν ο Γάλλος γιατρός Κριστιάν Σενέ άρχισε να βλέπει τους πρώτους ασθενείς του, το μακρινό 1951, η πενικιλίνη ήταν ό,τι πιο πρωτοποριακό είχε να παρουσιάσει η ιατρική επιστήμη εκείνη την εποχή.</b>
      </p>
      <p>Σήμερα, στα <b>98</b> του, ο γιατρός εξακολουθεί να βλέπει ασθενείς και να λειτουργεί το ιατρείο του, στα προάστια του <b>Παρισιού</b>, δύο φορές την εβδομάδα. Κάποιοι από αυτούς τον εμπιστεύονται εδώ και δεκαετίες.</p>
      <p>Ο ίδιος δεν αντιμετωπίζει προβλήματα υγείας. Δεν φοράει καν <b>γυαλιά</b> όταν κάνει τις διαγνώσεις και δηλώνει ότι η <b>συνταξιοδότηση</b> είναι κάτι που δεν τον ελκύει καθόλου.</p>
      <p>«Όταν ξεπεράσεις τα <b>60</b>, σε βάζουν στην κατηγορία των ηλικιωμένων. Τη μια μέρα θα παίξεις χαρτιά, μετά μπίνγκο, μετά θα λύσεις σουντόκου… Με όλα αυτά αποβλακώνεσαι τελείως. Είμαι πολύ καλύτερα έτσι!», είπε.</p>
      <p>Ο <b>Σενέ</b>, που κατάγεται από την <b>Ανζέρ</b> στη δυτική Γαλλία, εργαζόταν ως <b>οξυγονοκολλητής</b> πριν γίνει γιατρός. Πήρε ειδικότητα ακτινολόγου αλλά τελικά τον κέρδισε η <b>παθολογία</b>.</p>
      <p>Το ιατρείο του δεν έχει τίποτα που να παραπέμπει σε υψηλή τεχνολογία: έχει ένα φαξ, όχι όμως και <b>ηλεκτρονικό υπολογιστή</b> στο γραφείο του. Λέει όμως ότι ενημερώνεται για όλες τις σύγχρονες εξελίξεις αφού είναι συνδρομητής σε ιατρικές επιθεωρήσεις.</p>
      <p>Σύμφωνα με τον Σενέ, το καινούριο που συναντά σήμερα, μετά από σχεδόν <b>70 χρόνια καριέρας</b>, είναι οι ασθενείς που έχουν «αυτοδιαγνωστεί» διαβάζοντας ιατρικές σελίδες στο διαδίκτυο και εμφανίζονται στο ιατρείο του για να του ζητήσουν να τους συνταγογραφήσει φάρμακα.</p>
      <p>Πολλοί από τους ασθενείς του λένε ότι δυσκολεύονται να κλείσουν ραντεβού με γιατρό στο <b>Σεβιγί-Λαρί</b> – υπάρχουν μόνο τρεις γιατροί για πληθυσμό <b>19.000 κατοίκων</b>. Έτσι, στήνονται από νωρίς στην ουρά έξω από το ιατρείο του <b>Σενέ</b> ο οποίος ακολουθεί ένα διαφορετικό σύστημα: δέχεται τους <b>20</b> πρώτους που θα φτάσουν στην πόρτα του. Στη <b>Γαλλία</b> «έχουμε γιατρούς, έχουμε ασθενείς, αλλά δεν είναι εύκολο να τους φέρουμε σε επαφή μεταξύ τους», σχολίασε.</p>
      <p>Ο πρόεδρος της Γαλλίας <b>Εμανουέλ Μακρόν</b> βρίσκεται αντιμέτωπος εδώ και μήνες με τους εργαζόμενους στα νοσοκομεία που διαμαρτύρονται για τις σκληρές συνθήκες εργασίας και την έλλειψη επενδύσεων. Ο <b>Σενέ</b> λέει ότι δεν έχει δει ποτέ στο παρελθόν χειρότερη κρίση στον τομέα του.</p>
      <p>Η μέση ηλικία συνταξιοδότησης των γιατρών στη Γαλλία είναι τα <b>67</b>. Ο γιος του <b>Σενέ</b>, που ήταν επίσης γιατρός, τα έχει ήδη παρατήσει. Όμως ο <b>98χρονος</b> δεν σκοπεύει να σταματήσει σύντομα.</p>
      <p>«Αν κάθεσαι όλη την ημέρα και βλέπεις τηλεόραση πολύ γρήγορα το χάνεις, ο εγκέφαλός σου δεν αντέχει για πολύ», κατέληξε.</p>
      <p>
        <b>Φωτογραφία από: Reuters</b>
      </p>
    </article>
  </body>
</html>