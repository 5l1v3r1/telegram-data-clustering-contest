<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23508310-vladimir-putin-promite-perfectiona-misterioasa-arma-implicata-accidentul-radioactiv-din-regiunea-arhanghelesk.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-22T19:40:00+00:00"/>
    <meta property="og:title" content="Vladimir Putin promite că va perfecționa misterioasa armă implicată în accidentul radioactiv din regiunea Arhanghelesk"/>
    <meta property="og:description" content="Președintele rus Vladimir Putin a promis că Moscova va &quot;perfecționa&quot; misterioasa armă implicată în această vară într-o explozie care a antrenat șapte decese și un vârf de"/>
  </head>
  <body>
    <article>
      <h1>Vladimir Putin promite că va perfecționa misterioasa armă implicată în accidentul radioactiv din regiunea Arhanghelesk</h1>
      <address><time datetime="2019-11-22T19:40:00+00:00">22 Nov 2019, 19:40</time> by <a rel="author">R.M.</a></address>
      <p><b>Președintele rus Vladimir Putin a promis că Moscova va "perfecționa" misterioasa armă implicată în această vară într-o explozie care a antrenat șapte decese și un vârf de radioactivitate în regiunea Arhanghelesk din nordul Rusiei, scrie AFP.<br/></b><br/>Accidentul potrivit autorităților ruse, a provocat în 8 august moartea a șapte persoane, dintre care cinci erau angajați ai agenției nucleare Rosatom, într-o bază militară secretă din apropiere de localitatea Severodvinsk.<br/><br/>Vladimir Putin a făcut această promisiune în cadrul unei ceremonii care a avut loc joi seara la Kremlin, unde a înmânat văduvelor victimelor decorații postume. Imaginile au fost difuzate vineri.<br/><br/>"Faptul în sine de a poseda o tehnologie atât de remarcabilă constituie astăzi speranța cea mai importantă și cea mai de încredere pentru a garanta pacea în lume", a susținut Vladimir Putin, după ce a prezentat condoleanțele "cele mai profunde".<br/><br/>"Indiferent ce se va întâmpla, vom perfecționa această armă", a adăugat el, reluând o promisiune deja făcută în august de autoritățile ruse.<br/><br/>Putin a mai spus că armamentul pe care Rusia îl dezvoltă va asigura "suveranitatea și securitatea Rusiei în deceniile viitoare".<br/><br/>Potrivit experților americani, accidentul a fost legat cel mai probabil de testele unei rachete de croazieră cu propulsie nucleară pe care Rusia încearcă să o dezvolte, 9M730 "Burevestnik". Moscova nu a confirmat niciodată informațiile.<br/><br/>Această rachetă a constituit una dintre noile arme prezentate în 2018, și apoi în 2019, de președintele rus, care a promis noi generații de armament "invincibile", "nedetectabile" sau "hipersonice".<br/><br/>După incident, un vârf de radioactivitate a fost detectat, implicând izotopi radioactivi de stronțiu, bariu și lantan. Moscova a negat orice "contaminare radioactivă ".</p>
      <related>
        <h4>REFERINTE</h4>
        <a href="https://www.hotnews.ro/stiri-international-23349015-video-explozia-rachetei-nucleare-din-rusia-deseurile-nucleare-lasate-malul-marii-albe-inca-emit-radiatii-presa.htm"/>
        <a href="https://www.hotnews.ro/stiri-international-23327664-video-rusia-prima-centrala-nucleara-plutitoare-pregateste-traverseze-apele-arctice-ong-urile-acuza-cernobil-gheata-sau-titanic-nuclear.htm"/>
        <a href="https://www.hotnews.ro/stiri-defense-23311164-misterioasa-explozie-nucleara-din-rusia-victimele-lucrau-noi-armamente-agentia-nucleara-rosatom.htm"/>
      </related>
    </article>
  </body>
</html>