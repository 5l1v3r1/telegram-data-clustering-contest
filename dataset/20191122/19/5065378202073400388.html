<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/story/1031757/sto-eleos-tis-kakokairias-thasos-kai-xalkidiki-eikones-katastrofis"/>
    <meta property="og:site_name" content="Newsbomb"/>
    <meta property="article:published_time" content="2019-11-22T19:06:02+00:00"/>
    <meta property="og:title" content="Η κακοκαιρία «σάρωσε» Θάσο - Χαλκιδική: Κινδύνευσαν ζωές, χείμαρροι παρέσυραν ΙΧ, εκκενώθηκαν σπίτια"/>
    <meta property="og:description" content="Σοβαρά προβλήματα έχει δημιουργήσει η κακοκαιρία σε πολλές περιοχές της χώρας προκαλώντας ζημιές σε σπίτια και δρόμους λόγω συσσώρευσης υδάτων."/>
  </head>
  <body>
    <article>
      <h1>Η κακοκαιρία «σάρωσε» Θάσο - Χαλκιδική: Κινδύνευσαν ζωές, χείμαρροι παρέσυραν ΙΧ, εκκενώθηκαν σπίτια</h1>
      <h2>Σοβαρά προβλήματα έχει δημιουργήσει η κακοκαιρία σε πολλές περιοχές της χώρας προκαλώντας ζημιές σε σπίτια και δρόμους λόγω συσσώρευσης υδάτων.</h2>
      <address><time datetime="2019-11-22T19:06:02+00:00">22 Nov 2019, 19:06</time> by <a rel="author">Newsroom</a></address>
      <p>Στο έλεος των έντονων φαινομένων είναι η <b>Θάσος</b>. Το τελευταίο 24ωρο, <b>δρόμοι έχουν μετατραπεί σε ορμητικούς χειμάρρους</b> παρασύροντας αυτοκίνητα και ότι άλλο βρεθεί στο διάβα τους, <b>ρέματα και αρδευτικά κανάλια έχουν υπερχειλίσει</b>, πολλά σημεία του οδικού δικτύου δεν είναι προσβάσιμα, ενώ χρειάστηκε η συνδρομή της <b>Πυροσβεστικής Υπηρεσίας προκειμένου να απεγκλωβιστούν κάτοικοι σε οικισμούς</b> όπου το νερό μπήκε κυριολεκτικά μέσα στα σπίτια τους και ήταν αδύνατη η μετακίνησή τους.</p>
      <figure>
        <iframe src="https://www.facebook.com/plugins/video.php?href=https://www.facebook.com/fragioglou/videos/2694559767231482/&amp;width=500&amp;show_text=false&amp;appId=151006228371001&amp;height=281" width="500" height="281" data-service="Facebook" scrolling="no"/>
      </figure>
      <p>Παράλληλα, πολλές παραλίες θυμίζουν βομβαρδισμένα τοπία ενώ κατολισθήσεις σημειώθηκαν σε πολλά σημεία του οδικού δικτύου.</p>
      <p>Τις επόμενες ώρες αναμένεται να φτάσουν στο νησί<b> ενισχύσεις από την Καβάλα με άντρες, οχήματα και άλλα μηχανήματα της Πυροσβεστικής Υπηρεσίας</b> σε μια προσπάθεια να αντιμετωπιστούν τα μεγάλα προβλήματα που δημιουργεί η κακοκαιρία στο νησί.</p>
      <p>Για πρωτοφανή βροχή κάνει λόγο ο δήμαρχος Θάσου Λευτέρης Κυριακίδης μιλώντας στο ΑΠΕ – ΜΠΕ, υπογραμμίζοντας ότι αύριο <b>το πρωί αναμένονται και μηχανήματα του Στρατού και της Περιφέρειας Α.Μ.Θ</b>. προκειμένου να ξεκινήσει μια πρώτη προσπάθεια αποκατάστασης των ζημιών.</p>
      <p>Ο δήμαρχος επισήμανε ότι ο όγκος του νερού είναι πολύ μεγάλος και δύσκολα διοχετεύεται προς τη θάλασσα ενώ λόγω των φερτών υλικών που παρασύρει δημιουργεί μεγάλα προβλήματα μέσα στους οικισμούς του νησιού . Ο ίδιος σημείωσε πως τ<b>ο τελευταίο 48ωρο το νησί της Θάσου έχει συγκεντρώσει το υψηλότερο ποσοστό βροχόπτωσης σε όλη την Ελλάδα.</b></p>
      <p>Ο κ. Κυριακίδης εκτιμά ότι <b>η μεγάλη φωτιά του 2016</b> αλλά και οι μικρότερες που ακολούθησαν τα επόμενα χρόνια καταστρέφοντας ένα μεγάλο μέρος του δασικού πλούτου του νησιού, συνέβαλαν σε αυτή τη δραματική κατάσταση που βιώνει η Θάσος.</p>
      <figure>
        <iframe src="https://www.youtube.com/embed/pSd5F8DU61c" width="560" height="315" data-service="Youtube" scrolling="no"/>
      </figure>
      <p>Ο δήμος Θάσου συνιστά<b> αποφυγή μετακινήσεων στο σύνολο του οδικού δικτύου</b> του νησιού και <b>καλεί τους κατοίκους να μην μετακινούνται</b> λόγω των έντονων βροχοπτώσεων και των σοβαρών προβλημάτων που εκδηλώνονται στα περισσότερα σημεία του οδικού δικτύου.</p>
      <p>Από το πρωί <b>δεν εκτελούνται τα ακτοπλοϊκά δρομολόγια</b> από και προς το νησί της Θάσου λόγω των ισχυρών θυελλωδών ανέμων που πνέουν στο Θρακικό πέλαγος, εντάσεως μέχρι και επτά μποφόρ.</p>
      <figure>
        <iframe src="https://www.youtube.com/embed/hkGiFMfrDdo" width="560" height="315" data-service="Youtube" scrolling="no"/>
      </figure>
      <p>Σημειώνεται με απόφαση του περιφερειάρχη Ανατολικής Μακεδονίας και Θράκης οι <b>περιοχές της Καβάλας και της Θάσου κηρύχθηκαν σε κατάσταση έκτακτης ανάγκης</b> προκειμένου να ξεκινήσουν άμεσα οι διαδικασίες για την αποκατάσταση των ζημιών και την καταβολή αποζημιώσεων στους πληγέντες.</p>
      <h3>«Πνίγηκε» η Ολυμπιάδα - Προβλήματα σε πολλές περιοχές της Χαλκιδικής</h3>
      <p><b>Οι έντονες βροχοπτώσεις έπληξαν και τη Χαλκιδική</b> προκαλώντας προβλήματα και ζημιές σε αρκετές περιοχές του νομού και σε επαρχιακούς δρόμους λόγω συσσώρευσης υδάτων και φερτών υλικών.</p>
      <p><a href="https://www.newsbomb.gr/ellada/story/1031699/kakokairia-pnigetai-i-xalkidiki-kindyneysan-anthropoi-katerreysan-dromoi">Πλημμυρικά φαινόμενα αντιμετωπίζει η περιοχή της Ολυμπιάδας.</a> Σύμφωνα με τον δήμαρχο Αριστοτέλη, Στέλιο Βαλιάνο, ορμητικά νερά από χειμάρρους είχαν κατακλείσει νωρίτερα την είσοδο στην Ολυμπιάδα (στο τμήμα του δρόμου από τον Σταυρό).</p>
      <p>Ο δρόμος άνοιξε ωστόσο όπως είπε ο κ. Βαλιάνος η κατάσταση στην Ολυμπιάδα είναι πολύ δύσκολη.</p>
      <p>
        <b>Δείτε φωτογραφίες στην παρακάτω gallery:</b>
      </p>
      <slideshow>
        <figure>
          <img src="https://nb.bbend.net/media/news/2019/11/22/1031757/photos/full/Gomati-Plana_02.jpg"/>
          <figcaption>Σοβαρά προβλήματα στην Χαλκιδική<cite>thestival.gr</cite></figcaption>
        </figure>
        <figure>
          <img src="https://nb.bbend.net/media/news/2019/11/22/1031757/photos/full/Gomati-Plana_01.jpg"/>
          <figcaption>Σοβαρά προβλήματα στην Χαλκιδική<cite>thestival.gr</cite></figcaption>
        </figure>
        <figure>
          <img src="https://nb.bbend.net/media/news/2019/11/22/1031757/photos/full/Gomati-Plana_03_large.jpg"/>
          <figcaption>Σοβαρά προβλήματα στην Χαλκιδική<cite>thestival.gr</cite></figcaption>
        </figure>
        <figcaption>
          <b>GALLERY</b>
        </figcaption>
      </slideshow>
      <p>Όπως είπε οι χείμαρροι έχουν "κατεβάσει" πέτρες, πρανή, φερτά υλικά σε δρόμους, αυλές, πολύ φοβάμαι και σε σπίτια ... <i>«Τα νερά παρέσυραν τουλάχιστον ένα αυτοκίνητο ακόμη και ένα κοντέινερ όπως μου ανέφερε ο ιδιοκτήτης του»,</i> σύμφωνα με τον ίδιο.</p>
      <p>Ο διοικητής της Περιφερειακής Διοίκησης Κεντρικής Μακεδονίας της Πυροσβεστικής, Κώστας Παχίδης που βρέθηκε στην περιοχή ανέφερε στο ΑΠΕ ΜΠΕ ότι «έχει πλημμυρίσει η Ολυμπιάδα... είναι ένα ποτάμι». Σύμφωνα με τον κ. Παχίδη «έχουν γίνει ήδη δύο απεγκλωβισμοί (ηλικιωμένο ζευγάρι απομακρύνθηκε και μεταφέρθηκε σε ασφαλές σημείο). Πριν από την άφιξη της Π.Υ. κάποιοι ανέβηκαν σε ορόφους, φοβούμενοι την ορμή των νερών ενώ πολλές εξοχικές κατοικίες δεν έχουν ελεγχθεί».</p>
      <figure>
        <iframe src="https://www.youtube.com/embed/8NK3EJfyb0Y" width="560" height="315" data-service="Youtube" scrolling="no"/>
      </figure>
      <p>Η Πυροσβεστική δέχθηκε δεκάδες κλήσεις για άντληση υδάτων στην περιοχή της Αρναίας.</p>
      <p>Αντλήσεις υδάτων έγιναν στον Σταυρό και στην Ιερισσό όπου χρειάστηκε να γίνει απομάκρυνση και δέντρων που είχαν πέσει.</p>
      <figure>
        <iframe src="https://www.youtube.com/embed/RFCVwS_HV1g" width="560" height="315" data-service="Youtube" scrolling="no"/>
      </figure>
      <p>Σε αρκετά τμήματα του επαρχιακού δικτύου, κυρίως της Βόρειας Χαλκιδικής κατά διαστήματα χρειάστηκε να διακοπεί η κυκλοφορία των οχημάτων για την ασφάλεια των διερχόμενων οδηγών καθώς είχαν υπερχειλίσει χείμαρροι και ο ποταμός Χαβρίας.</p>
      <p>
        <b>Αναλυτική πρόγνωση από την ΕΜΥ για το Σάββατο:</b>
      </p>
      <h3>Αττική</h3>
      <p><b>Καιρός:</b> Λίγες νεφώσεις παροδικά αυξημένες τις μεσημβρινές και απογευματινές ώρες . Η ορατότητα τις πρωινές και βραδινές θα είναι κατά τόπους περιορισμένη.<br/><b>Άνεμοι:</b> Μεταβλητοί 3 με 4 μποφόρ και από το απόγευμα βαθμιαία νοτιοανατολικοί με την ίδια ένταση.<br/><b>Θερμοκρασία:</b> Από 13 έως 20 βαθμούς Κελσίου.</p>
      <h3>Θεσσαλονίκη</h3>
      <p><b>Καιρός:</b> Νεφώσεις με ασθενείς τοπικές βροχές.<br/><b>Άνεμοι:</b> Από ανατολικές διευθύνσεις 3 με 4 μποφόρ.<br/><b>Θερμοκρασία:</b> Από 13 έως 17 βαθμούς Κελσίου.</p>
      <h3>Μακεδονία, Θράκη</h3>
      <p><b>Καιρός:</b> Νεφώσεις κατά τόπoυς αυξημένες κυρίως στην κεντρική Μακεδονία, όπου θα σημειωθούν τοπικές βροχές. Η ορατότητα τις πρωινές και βραδινές θα είναι κατά τόπους περιορισμένη.<br/><b>Άνεμοι:</b> Ανατολικοί βορειοανατολικοί 3 με 4 και στα ανατολικά τοπικά 5 μποφόρ.<br/><b>Θερμοκρασία:</b> Από 10 έως 17 βαθμούς Κελσίου. Στη δυτική Μακεδονία 3 με 4 βαθμούς χαμηλότερη.</p>
      <h3>Νησιά Ιονίου, Ήπειρος, Δυτική Στερεά, Δυτική Πελοπόννησος</h3>
      <p><b>Καιρός:</b> Νεφώσεις που γρήγορα θα αυξηθούν και θα σημειωθούν τοπικές βροχές και στο Ιόνιο μεμονωμένες καταιγίδες. Κατά τόπους περιορισμένη ορατότητα τις πρωινές ώρες στα ηπειρωτικά.<br/><b>Άνεμοι:</b> Νότιοι νοτιοανατολικοί 3 με 4 και από το απόγευμα στο Ιόνιο 5 με 6 μποφόρ.<br/><b>Θερμοκρασία:</b> Από 11 έως 21 βαθμούς Κελσίου. Στην Ήπειρο 4 με 5 βαθμούς χαμηλότερη.</p>
      <h3>Θεσσαλία, Ανατολική Στερεά, Εύβοια, Ανατολική Πελοπόννησος</h3>
      <p><b>Καιρός:</b> Λίγες νεφώσεις παροδικά αυξημένες, με τοπικές βροχές κυρίως μετά το μεσημέρι. Η ορατότητα τις πρωινές και βραδινές ώρες θα είναι κατά τόπους περιορισμένη.<br/><b>Άνεμοι:</b> Στα βόρεια από βόρειες διευθύνσεις 3 με 4 μποφόρ. Στα νότια μεταβλητοί 3 με 4 και από το απόγευμα νοτιοανατολικοί με την ίδια ένταση.<br/><b>Θερμοκρασία:</b> Από 12 έως 20 βαθμούς Κελσίου. Στα βόρεια 2 με 3 βαθμούς χαμηλότερη.</p>
      <h3>Κυκλάδες, Κρήτη</h3>
      <p>
        <a href="https://www.newsbomb.gr/ellada/story/1031599/limnos-keraynos-anoixe-trypa-stin-orofi-spitioy-apisteytes-eikones">Λήμνος: Κεραυνός άνοιξε τρύπα στην οροφή σπιτιού - Απίστευτες εικόνες</a>
      </p>
      <h3>Νησιά Ανατολικού Αιγαίου, Δωδεκάνησα</h3>
      <p><b>Καιρός:</b> Νεφώσεις παροδικά αυξημένες με τοπικές βροχές γενικά ασθενείς.<br/><b>Άνεμοι:</b> Στα βόρεια βόρειοι βορειοανατολικοί 3 με 5 μποφόρ. Στα νότια μεταβλητοί 3 με 4 μποφόρ.<br/><b>Θερμοκρασία:</b> Από 17 έως 22 βαθμούς Κελσίου. Στα βόρεια 2 με 3 βαθμούς χαμηλότερη.</p>
      <p>Διαβάστε επίσης:</p>
      <p>
        <a href="https://www.newsbomb.gr/ellada/story/1031599/limnos-keraynos-anoixe-trypa-stin-orofi-spitioy-apisteytes-eikones">Λήμνος: Κεραυνός άνοιξε τρύπα στην οροφή σπιτιού - Απίστευτες εικόνες</a>
      </p>
      <related>
        <a href="https://www.newsbomb.gr/ellada/story/1031599/limnos-keraynos-anoixe-trypa-stin-orofi-spitioy-apisteytes-eikones"/>
        <a href="https://www.newsbomb.gr/ellada/story/1031699/kakokairia-pnigetai-i-xalkidiki-kindyneysan-anthropoi-katerreysan-dromoi"/>
        <a href="https://www.newsbomb.gr/ellada/story/1031660/vivliki-katastrofi-stin-xalkidiki-dromoi-kopikan-sta-dyo"/>
      </related>
    </article>
  </body>
</html>