<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/sud-v-gaazi-zatverdiv-grafik-rozglyadu-spravi-shchodo-zahoplennya-ukrajinskih-korabliv-641833.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T19:57:08+00:00"/>
    <meta property="og:title" content="Суд в Гаазі затвердив графік розгляду справи щодо захоплення українських кораблів"/>
    <meta property="og:description" content="Суд у Гаазі 21 листопада почав перші слухання у справі «Україна проти Росії»"/>
  </head>
  <body>
    <article>
      <h1>Суд в Гаазі затвердив графік розгляду справи щодо захоплення українських кораблів</h1>
      <address>
        <time datetime="2019-11-22T19:57:08+00:00">22 Nov 2019, 19:57</time>
      </address>
      <h4>Суд у Гаазі 21 листопада почав перші слухання у справі «Україна проти Росії»</h4>
      <p>Суд в Гаазі затвердив графік розгляду справи «Україна проти Росії» щодо українських військових кораблів.</p>
      <p>Про це повідомила заступниця глави МЗС Олена Зеркаль <a href="https://www.facebook.com/100000695604495/posts/2899423503424141?sfns=mo">у Facebook.</a></p>
      <p>За її словами, Україна отримала перший процедурний наказ Арбітражного Трибуналу, яким затверджено правила призначення, регламент та графік роботи Арбітражу. І від сьогодні справа має назву: «Спір щодо затримання трьох українських військово-морських кораблів та членів їхніх екіпажів».</p>
      <p>«Для нас було дуже важливо зафіксувати в назві не лише порушення Росією норм міжнародного права, але і відобразити, що цей спір стосується наших моряків, які провели 9 місяців у в’язниці. І Арбітраж нас почув», - говорить Зеркаль.</p>
      <p>Також вона додала, що Росії не вдалося затягнути Україну і Арбітраж у тривалий та багатоступеневий процес.</p>
      <p>Відповідно до розкладу, Україна має подати свій меморандум за 6 місяців. І від моменту подачі Україною меморандуму у Росіїї буде 3 місяці для того, щоб скористатись своїм правом і висловити заперечення щодо юрисдикції.</p>
      <p>Раніше Олена <a href="https://glavcom.ua/news/zerkal-mozhe-nastupnogo-tizhnya-piti-z-mzs-641034.html">Зеркаль повідомила, що планує завершити свою роботу в Міністерстві закордонних справ. </a></p>
      <p>Також <a href="https://glavcom.ua/news/zerkal-pro-movchannya-bankovoji-mozhlivo-vsi-rozrahovuvali-shcho-mi-prograjemo-u-gaazi-i-bude-prostishe-641129.html">Зеркаль висловила свої припущення</a> щодо причин відсутності публічної реакції Офісу Зеленського на перемогу України у справі проти Росії в Гаазі. «Я думаю, що тоді були всі дуже зайняті розведенням, важливо було зберігати якийсь спокій, щоб все було quiet», - припустила вона і додала: «Можливо, я помиляюся. Я не знаю, це ж оціночне судження. Можливо, це неважливо. Можливо, вони вважають, що є більш нагальні питання. Можливо, я викликаю якусь негативну реакцію. Це також можливо… Можливо, всі розраховували на те, що ми програємо і буде все простіше».</p>
      <p>Росія захопила три кораблі ВМС України і 24 українських військовослужбовців – моряків і працівників СБУ – 25 листопада 2018 року неподалік Керченської протоки з застосуванням зброї в міжнародних водах, що за міжнародним правом визнається як акт агресії.</p>
      <p>Москва відмовилася визнавати за захопленими статус військовополонених і намагалася судити їх за кримінальними статтями на кшталт «незаконного перетину російського кордону».</p>
      <p>Міжнародний трибунал із морського права наказав Росії негайно звільнити військових і повернути кораблі. Москва відмовилася це зробити.</p>
      <p>Моряків урешті передали Україні не за рішенням трибуналу, а в рамках обміну утримуваними. При цьому Росія відпустила моряків формально під «особисте зобов’язання» за першим викликом з’явитися до Росії на суд над ними у справі, яку там так і не закрили.</p>
      <p>18 листопада <a href="https://glavcom.ua/news/zvilneni-rosijeyu-ukrajinski-korabli-ydut-v-ochakiv-opublikovano-marshrut--641160.html">Росія передала Україні захоплені</a> біля Керченської протоки кораблі. 20 листопада вони <a href="https://glavcom.ua/news/zelenskiy-priymaje-povernuti-rosijeyu-korabli-video-641308.html">прибули у порт Очаків</a>.</p>
      <related>
        <a href="https://glavcom.ua/news/zelenskiy-i-tryudo-obgovorili-samit-normandskomu-formati-641831.html"/>
        <a href="https://glavcom.ua/news/byuro-rozsliduvan-ogolosilo-v-rozshuk-pidpolkovnika-sbu-za-pidozroyu-u-derzhavniy-zradi-641830.html"/>
        <a href="https://glavcom.ua/news/u-kijevi-skandalna-aktivistka-femen-vlashtuvala-perfomans-iz-zashmorgom-na-shiji-641816.html"/>
      </related>
    </article>
  </body>
</html>