<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/health/klimaks_yak_polegshiti_nastannya_menopauzi__poyasnennya_suprun_n1238003"/>
    <meta property="og:site_name" content="24 Канал"/>
    <meta property="article:published_time" content="2019-11-22T19:48:00+00:00"/>
    <meta property="og:title" content="Клімакс: як полегшити настання менопаузи – пояснення Супрун"/>
    <meta property="og:description" content="Клімакс складний період в житті жінки. Як впоратися із фізичним та психологічним дискомфортом, як запобігти остеопорозу, зміні ваги, випадінню волосся і неприємним відчуттям під час сексу – питання, які турбують багатьох жінок."/>
  </head>
  <body>
    <article>
      <h1>Клімакс: як полегшити настання менопаузи – пояснення Супрун</h1>
      <address><time datetime="2019-11-22T19:48:00+00:00">22 Nov 2019, 19:48</time> by <a rel="author" href="https://24tv.ua/anastasiya_lukashevska_tag7047/" target="_blank">Анастасія Лукашевська</a></address>
      <p>
        <b>Клімакс складний період в житті жінки. Як впоратися із фізичним та психологічним дискомфортом, як запобігти остеопорозу, зміні ваги, випадінню волосся і неприємним відчуттям під час сексу – питання, які турбують багатьох жінок.</b>
      </p>
      <p>Менопауза, або клімакс – це завершення репродуктивного віку, але ніяк не життя, розповідає<a href="https://www.facebook.com/ulanasuprun/photos/a.1764564323828127/2495915714026314/?type=3&amp;theater"> Уляна Супрун</a>.</p>
      <blockquote>Читайте також:<a href="https://24tv.ua/health/dlya_serdechnikiv_proponuyut_noviy_sposib_likuvannya_n1236053"> Для сердечників пропонують новий спосіб лікування</a></blockquote>
      <p>Життя  після клімаксу може бути активним, творчим, здоровим і секс може приносити задоволення.</p>
      <h3>Що відбувається під час менопаузи</h3>
      <p>У жінок дітородного віку постійно триває менструальний цикл і дозрівають яйцеклітини. При цьому яєчники виділяють гормони: естрогени, прогестерон і тестостерон. Тестостерон також виділяють наднирники. Без естрогенів жіночий організм починає змінюватися. </p>
      <p>Дозрівання яйцеклітин не відбувається, якщо жінка вагітна, частково — у період лактації, у разі аменореї через стрес, перетренування, чи недостатнє харчування.</p>
      <p>В кожної жінки по-своєму, але рано чи пізно настає перехідний період (пременопауза) і менопауза, коли менструації й дозрівання яйцеклітин припиняються. </p>
      <h3>Що робити в пременопаузу </h3>
      <p>Пременопауза, або ж перехідний період, може тривати 8-10 років. Зазвичай, вона стартує після 40. У цей період яєчники починають виробляти менше естрогену.</p>
      <p>Ознаки пременопаузи: раптова втрата контролю над вагою, напади пітливості, порушення сну, перепади настрою. </p>
      <p>Зрозуміти, що це пременопауза, жінка може через нерегулярність циклу і вазомоторні симптоми – "припливи".</p>
      <p>  Менопауза – симптоми</p>
      <p>Про настання менопаузи говорять, коли остання менструація була 12 місяців тому.</p>
      <p>Симптомами наближення менопаузи є напади холоду і пітливості вночі, вагінальна сухість і біль під час сексу, потреба в частому сечовипусканні чи нетримання сечі, безсоння, дратівливість, перепади настрою.</p>
      <p>Також може відчуватися сухість шкіри та слизової рота й очей, набрякання і біль у молочних залозах, передменструальний синдром може погіршуватися, а інтенсивність менструацій змінюватися.</p>
      <p>Можуть турбувати головні болі, тахікардія, біль у суглобах та м’язах, а також розсіяність, тимчасові провали в пам’яті, набір ваги, випадання волосся і його стоншення.</p>
      <blockquote>Читайте також: <a href="https://24tv.ua/health/zhinochu_menopauzu_mozhna_vidterminuvati_na_20_rokiv_n1188209">Жіночу менопаузу можна відтермінувати на 20 років</a></blockquote>
      <figure>
        <img src="https://24tv.ua/resources/photos/news/620_DIR/201911/1238003_10196329.jpg?201911154548"/>
      </figure>
      <h3>Як полегшити прояви менопаузи</h3>
      <p><b>Гормональна терапія</b> допомагає в разі вазомоторних симптомів, перепадів настрою, вагінальної дистрофії й сухості. Вона має свої переваги та ризики: ризик тромбозу, інсульту і раку молочної залози.</p>
      <p>Ризик остеопорозу суттєво зменшується завдяки <b>силовим навантаженням</b> і, знову ж таки, гормональній терапії.</p>
      <p>Потрібно також виключити фактори ризику остеопорозу: надмірне споживання алкоголю і кофеїну, куріння, недостатній індекс маси тіла, надлишок вітаміну А та натрію в раціоні, брак кальцію та вітаміну D.</p>
      <p><b>Антидепресанти</b> не прописують для лікування перепадів настрою. Але в разі генералізованої тривожності чи клінічної депресії лікар повинен їх призначити.</p>
      <p>Ефективні та потрібні не лише таблетки, а і <b>когнітивно-поведінкова терапія</b>. </p>
      <h3>Чому збільшується вага під час менопаузи</h3>
      <p>Тут декілька причин. Стає менше естрогенів, а естрогени (як і тестостерон) підтримують м’язову масу й адекватну щільність кісток. Менше естрогенів – менший об’єм м’язів.</p>
      <p>40-50 років – бентежний час, коли доводиться перейматися і за дітей, і за батьків, і "припливи", і вагу, і роботу. Тож брак сну і надлишок кортизолу (а може й інсуліну, якщо заїдати все це солодким) призводить до розвитку вісцерального жиру.</p>
      <h3>Як займатися сексом при клімаксі</h3>
      <p>З лубрикантами й без сорому щодо свого тіла.</p>
      <p>Через брак естрогенів вагіна втрачає еластичність і гірше виділяється змазка, тож під час пенетрації може бути боляче. Подолати сухість<b> допоможуть лубриканти</b>, місцеві засоби з естрогеном чи гормональна терапія. </p>
      <p><b>Вправи Кегеля</b> підтримують тонус вагіни та запобігають її опущенню.</p>
      <p>Ще ви чудово знаєте, що секс — це не лише вагінальна пенетрація – є оральний секс, масаж, секс-іграшки й ерогенні зони окрім вульви та вагіни.</p>
      <p>"Розмова на подушці" також підтримує близькість і довіру партнерів. Є різні способи не припиняти сексуальне життя.</p>
      <figure>
        <img src="https://24tv.ua/resources/photos/news/620_DIR/201911/1238003_10196359.jpg?201911154905"/>
        <figcaption>Не варто відмовлятися від сексу з настанням клімаксу</figcaption>
      </figure>
      <h3>Що робити, аби зберегти тіло в тонусі</h3>
      <p><b>Повноцінне харчування</b> важливе все життя. Але в старшому віці люди можуть налягати на солодке і "шкідливу їжу" – не слід.</p>
      <blockquote>Читайте також: <a href="https://24tv.ua/health/skilki_chasu_potribno_tsukru_abi_porushiti_robotu_vashogo_kishkivnika_n1235537">Надлишок цукру рекордно швидко порушує роботу вашого кишківника</a></blockquote>
      <p>Саме збільшення споживання білка (не лише м’яса) необхідне людям старшого віку, аби запобігти саркопенії – зменшенню об’єму м’язів і розвитку слабкості та обвисанню шкіри на руках і ногах.</p>
      <p>Якомога менше солодкого і більше клітковини. Їсти більше овочів і риби корисно всім, в тому числі – жінкам в менопаузі.</p>
      <p><b>Фізичні навантаження:</b> ходьба в темпі, біг, силові вправи, велосипед, походи, танці – комплексно допомагають красиво вийти на пенсію. Це і підтримка здорового індексу маси тіла, і запобігання атеросклерозу та діабету, деменції, остеопорозу, втраті рівноваги та дегенерації сітківки.</p>
      <p>Саме м’язовий каркас підтримує шкіру пружною, не дає їй провисати в разі втрати ваги.</p>
      <p><b>Здоровий сон</b>. Сон в абсолютній темряві, прохолоді, без нічних підйомів запобігають розвитку тривожності, безпідставному набору ваги. Якщо повноцінно спати, то менші шанси померти від серцево-судинних хвороб.</p>
      <p>Дуже важливо змінити парадигму: менопауза, пенсія, сьомий, восьмий десяток – це не кінець всього, а радше новий початок. </p>
      <blockquote>Більше новин, що стосуються лікування, медицини, харчування, здорового способу життя та багато іншого – читайте у розділі <a href="https://24tv.ua/health/">Здоров'я</a>.</blockquote>
    </article>
  </body>
</html>