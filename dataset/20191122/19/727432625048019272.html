<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/vil-du-ha-toyota-elbil-oppgrader-til-lexus/71849887"/>
    <meta property="og:site_name" content="Dinside"/>
    <meta property="article:published_time" content="2019-11-22T19:00:00+00:00"/>
    <meta property="og:title" content="Vil du ha Toyota-elbil, oppgrader til Lexus"/>
    <meta property="og:description" content="Salget av den elektriske Lexus UX, som ble avduket i Kina tidligere i dag, har formelt startet."/>
  </head>
  <body>
    <article>
      <h6 class="kicker">Lexus UX 300e: Norge først i verden</h6>
      <h1>Vil du ha Toyota-elbil, oppgrader til Lexus</h1>
      <h2>Salget av den elektriske Lexus UX, som ble avduket i Kina tidligere i dag, har formelt startet.</h2>
      <address><time datetime="2019-11-22T19:00:00+00:00">22 Nov 2019, 19:00</time> by <a rel="author">Knut Moberg</a></address>
      <p>Det er ofte blitt sagt at Toyota-konsernet (som inkluderer Lexus), stritter imot elbilbølgen og at de sitter på gjerdet. Sannheten er jo at de, takket være sin historiske og omfattende satsing på hybrider, har klart å komme utslippskravene i møte i mye større grad enn de fleste andre produsentene.</p>
      <related>
        <a href="https://www.dinside.no/motor/utfordrer-premium-tyskerne-med-hybrid-kompaktsuv/70196946"/>
      </related>
      <h3>Beskjeden elbil-historikk</h3>
      <p>Når det har sagt, har også Toyota hatt elbiler på markedet - to generasjoner av <a href="https://www.dinside.no/motor/kommer-med-ti-elbilmodeller-pa-kort-tid/71177779">den elektriske RAV4 EV, </a>som ble solgt i California for å møte delstatens strenge krav til gjennomsnittlige utslipp - og som den senere tid har havnet i betydelig antall i Norge som bruktimport.</p>
      <p>I dag har de imidlertid bare én elektrisk bil på programmet, <a href="https://www.dinside.no/motor/den-har-ingen-girkasse-slipper-bare-ut-vann-drivstoffet-males-i-kilo---og-vi-har-testet-den/64931225">Toyota Mirai, og den er basert på hydrogendrevne brenselceller</a>.</p>
      <figure>
        <img src="https://dbstatic.no/71850238.jpg?imageId=71850238&amp;width=1024&amp;height=615"/>
        <figcaption><b>LAVT TYNGDEPUNKT:</b> Som alle moderne elbiler, har UX 300e batteripakken plassert mellom akslingene i bunnen av bilen. Noe av plassen har man tatt fra bakkeklaringen, som er redusert fra 16 til 14 centinmeter. Foto: Lexus Vis mer</figcaption>
      </figure>
      <h3>Lexus foran</h3>
      <p>Slik har det seg at det er datterselskapet Lexus som får æren av å være konsernets spydspiss, inn i det moderne elbilmarkedet, og <a href="https://www.dinside.no/motor/her-er-toyotas-forste-elbil/71737922">som vi tidligere har kunnet fortelle</a>, er det den kompakte crossoveren UX som er først ut.</p>
      <related>
        <a href="https://www.dinside.no/motor/derfor-blir-det-prisras-pa-brukte-elbiler/71588678"/>
      </related>
      <p>Man har dermed erstattet den opprinnelige drivlinjen med en batteripakke, en elmotor og en elektronisk kontrollenhet/inverter. Batteripakken veier cirka 450 kilo og er, som i alle moderne elbiler, plassert mellom akslingene i bunnen av bilen.</p>
      <p>Bilens økte vekt kompenserer Lexus for gjennom forsterking av GA-C-plattformen som bilen er konstruert for, og forbedrede dempere. Fraværet av hybriddrivlinje har gjort det mulig å øke bagasjeromsvolumet i noen grad - fra 320 til 367 liter, etter Toyotas egne målinger.</p>
      <figure>
        <img src="https://dbstatic.no/71850267.jpg?imageId=71850267&amp;width=1024&amp;height=615"/>
        <figcaption><b>LITT MER:</b> 367 liter kan UX 300e laste her bak, mot 320 liter for hybriden. Foto: Lexus Vis mer</figcaption>
      </figure>
      <h3>Batteri på 54,3 kWt</h3>
      <p>Litiumion-batteriet har en totalkapasitet på 54,3 kilowattimer. Det er luftkjølt for å spare vekt, kostnader og risiko for lekkasje, noe som imidlertid begrenser kapasiteten for hurtiglading (CHAdeMO-standard), til 50 kilowatt. Ombordladeren er på 6,6 kW.</p>
      <p>Den nye Lexus-elbilen har ikke varmepumpe, men derimot en annen, radiatorbasert oppvarmingsløsning som, ifølge Lexus-ingeniørene, skal fungere vel så bra vinterstid.</p>
      <figure>
        <img src="https://dbstatic.no/71850934.jpg?imageId=71850934&amp;x=0.31007751937984&amp;y=6.4182194616977&amp;cropw=99.68992248062&amp;croph=93.581780538302&amp;width=643&amp;height=452"/>
        <figcaption><b>PRESENTERT I DAG:</b> Det var på et pressemøte 22. november Rune Brath, leder for produktseksjonen hos Toyota, ga oss den tekniske oversikten over den nye, og første, elbilen til Lexus. Foto: Knut Moberg Vis mer</figcaption>
      </figure>
      <p>Maksimal effekt fra elmotoren er 204 hestekrefter, noe som rettferdiggjør betegnelsen 300e (hybriden, som heter 250h yter 178 hester). Dreiemomentet er 300 newtonmeter. Dette gir - på papiret i det minste - en frisk akselerasjon på 7,5 sekunder fra 0 til 100. Toppfart har vi fått oppgitt til 160 kilometer i timen.</p>
      <related>
        <a href="https://www.dinside.no/motor/sa-mye-vil-volvos-forste-elbil-koste/71632929"/>
      </related>
      <h3>Og rekkevidden ...?</h3>
      <p>Rekkevidde er ikke oppgitt etter WLTP-norm, da bilen ennå ikke er typegodkjent, men den er estimert til 400 kilometer, etter den utgående NEDC-standarden. Da burde i det minste 30 mil være lett oppnåelig sommerstid.</p>
      <p>Lexus lover at støyisoleringen er svært forseggjort, og fremhever at bilen posisjoneres ikke som<i> nok en elbil</i>, men som <i>en Lexus-elbil</i>, med henblikk på at merket har en lang historikk med å toppe kundetilfredshetsmålinger som dem fra J.D Power eller norske Autoindex.</p>
      <p>Da regner man vel med at det for en del vil kompensere for at maksimal kapasitet for hurtiglading ligger under det som etterhvert blir standarden, og at rekkevidden ikke blir av de lengste på markedet.</p>
      <figure>
        <img src="https://dbstatic.no/71850264.jpg?imageId=71850264&amp;x=26.349496797804&amp;y=15.702479338843&amp;cropw=58.828911253431&amp;croph=53.168044077135&amp;width=643&amp;height=387"/>
        <figcaption><b>NESTEN MAKEN:</b> Det er så å si ingen fysisk forskjell å se, med unntak av ladeporten, på Lexus UX 300e i forhold til UX 250h. Foto: Lexus Vis mer</figcaption>
      </figure>
      <h3>Fra 359.000,-</h3>
      <p>Lexus starter relativt offensivt på prislisten, med en innstegspris på 359.000 kroner (utstyrsnivå <i>Comfort</i>). Den er da allerede godt utstyrt, men vil du ha skinnseter, varme i setene bak og foran (samt i rattet), ventilasjon i forsetene, trådløs mobillading, parksensorer og nøkkelfri adgang og start, er det nivået <i>Premium</i><b> </b>som gjelder - til 398.900 kroner.</p>
      <related>
        <a href="https://www.dinside.no/motor/dette-er-den-mest-palitelige-bilen/70784625"/>
      </related>
      <p>Topputstyrte <i>Luxury</i> koster 444.900 kroner og inkluderer dessuten elektrisk bakluke med fotbevegelsessensor, head-up display, Lexus navigasjon med 12,3-tommers skjerm, panorama ryggekamera og krysstrafikkvarsel bak, trippel-LED-lykter (i stedet for enkel-LED) og, ikke minst, Mark Levinson premium-lydanlegg med 13 høyttalere.</p>
      <p>Som nevnt kan UX 300e bestilles nå - og Norge er første marked ut i så måte. Man kan også legge inn en reservasjon mot et refunderbart depositum på 5000 kroner. Bilene vil bli levert ut til kunder fra oktober 2020 og Lexus garanterer tilgang på 1000 biler allerede i løpet av fjerde kvartal 2020.</p>
      <related>
        <h4>stortest av el-suver</h4>
        <a href="https://www.elbil24.no/pro/rekkevidde-forbruk-og-ladehastighet---her-er-testen-som-gir-deg-svaret-pa-alt/71573376"/>
      </related>
    </article>
  </body>
</html>