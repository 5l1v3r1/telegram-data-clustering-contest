<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/22/nincs-tovabb-trumpnak-jo-esellyel-szint-kell-vallania"/>
    <meta property="og:site_name" content="infostart"/>
    <meta property="article:published_time" content="2019-11-22T19:45:00+00:00"/>
    <meta property="og:title" content="Nincs tovább, Trumpnak jó eséllyel színt kell vallania"/>
    <meta property="og:description" content="Kína válaszlépésekkel fenyegetett, ha az Egyesült Államok szankciókat vezetne be Pekinggel szemben a hongkongi tiltakozások miatt. A kérdést ugyanakkor átszövi az amerikai belpolitika is: Trump elnököt a vele szemben álló kongresszus akarja rávenni a kemény törvény szentesítésére."/>
  </head>
  <body>
    <article>
      <h1>Nincs tovább, Trumpnak jó eséllyel színt kell vallania</h1>
      <address><time datetime="2019-11-22T19:45:00+00:00">22 Nov 2019, 19:45</time> by <a rel="author">Infostart / InfoRádió - Szvetnik Endre (London)</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/tudositoink/2019/11/20/hongkong-hatalmas-tisztogatasi-manover-a-tobbnapos-ostrom-utan"/>
      </related>
      <h3>Kína válaszlépésekkel fenyegetett, ha az Egyesült Államok szankciókat vezetne be Pekinggel szemben a hongkongi tiltakozások miatt. A kérdést ugyanakkor átszövi az amerikai belpolitika is: Trump elnököt a vele szemben álló kongresszus akarja rávenni a kemény törvény szentesítésére.</h3>
      <p>Az ellene folyó vizsgálattal, a Kína elleni gazdasági háborúval és a Közel-Kelettel elfoglalt Donald Trump az utóbbi hónapokban igyekezett kerülni, hogy állást foglaljon a hongkongi erőszakos tiltakozások kérdésében.</p>
      <p>A kaotikus jelenetek egyik nyugati olvasata a demokráciapárti tüntetők és a Kína-párti helyi illetékesek és karhatalom szemben állása.</p>
      <blockquote>Szerdán egy olyan dokumentum landolt Trump asztalán, amely arra kényszerítheti, hogy valljon színt.</blockquote>
      <p>Az aláírásra váró törvényjavaslat kemény szankciókat vetne ki kínai illetékesekre a tüntetők és rendbontók elleni fellépés miatt és véget vethetne Hongkong és az Egyesült Államok kedvezményes gazdasági kapcsolatának.</p>
      <p>Mindeközben Trump a Kínával folytatott gazdasági háborút lezárni próbáló alkudozásra is figyel. December 15-én lejár a határidő, ameddig el kell döntenie: felújítja-e a kínai termékekre kirótt egyik szankciós csomagot.</p>
      <p>Kína közben haragosan reagált a hongkongi emberijogi és demokrácia törvény nevű tervezett jogszabályra, amely Trump bírálói szerint</p>
      <blockquote>annak tesztje lehet, mennyire elkötelezett a mostani elnök az emberi jogok és a demokrácia külföldön történő védelméről szóló, hagyományos amerikai külpolitikai jelszavak iránt.</blockquote>
      <p>Trumpot mindkét nagy amerikai párt sürgette, hogy jobban álljon ki a részben autonóm területe feletti ellenőrzést kiterjesztő Peking ellen tiltakozók oldalán.</p>
      <p>A Fehér Ház egyelőre nem nyilatkozott, hogy Trump aláírja-e a szenátuson és alsóházon is gyakorlatilag ellenszavazat nélkül átment törvényt. Ez azt jelenti, hogy Trumpnak a felsőházban többségben lévő republikánus párttársai szerint is keményebben kell bánni Kínával.</p>
      <p>Trumpnak a szokásos 10 napnál kicsit több ideje van dönteni a törvényről, mert a közelgő hálaadás ünnepére felfüggesztik a kongresszus üléseit.</p>
      <p>Marco Rubio floridai szenátor, volt elnökjelölt azt mondta, szerinte Trump aláírja a törvényt.</p>
      <p>Trumpnak azonban lehetősége van puhítani a jogszabályt – elnöki jogkörével élve késleltetheti egyes paragrafusok végrehajtását.</p>
      <p>Kína közben egyértelművé tette nemtetszését: „Ha Amerika továbbra is rossz lépéseket tesz, akkor Peking garantáltan kemény ellenlépésekkel válaszol” – fogalmazott a kínai külügyi szóvivő.</p>
      <blockquote>„Hagyják abba a beavatkozást Hongkong és Kína belügyeibe!”</blockquote>
      <p>– tette hozzá.</p>
      <p>Kommentátorok megkérdőjelezték, hogy valóban lehet-e kemény választ várni Pekingtől, amely szerintük időnként fenyegető kijelentéseket tesz, de aztán nem történik semmi. „Valóban hagynák elúszni emiatt a kereskedelmi alkut?” – tette fel a kérdést Evan Medeiros, a korábbi, Obama-kormányzat egyik Kína-szakértője és tanácsadója.</p>
      <p>
        <i>Nyitókép: MTI/AP/Vincent Thian</i>
      </p>
      <p>
        <b>Kapcsolódó hang</b>
      </p>
      <p>Trump bekeményít Kína ellen?</p>
      <figure>
        <audio src="https://infostart.hu/audio/00005/0000542db.mp3"/>
      </figure>
      <p> </p>
    </article>
  </body>
</html>