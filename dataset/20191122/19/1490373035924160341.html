<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/jiri-pospisil-rozhovor-radiozurnal-andrej-babis_1911221953_jak"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T19:53:00+00:00"/>
    <meta property="og:title" content="Stranu musí vést nová generace, jinak TOP 09 skončí, míní odcházející předseda Jiří Pospíšil"/>
    <meta property="og:description" content="Pospíšil se rozhodl ve volbě nového šéfa TOP 09 podpořit Markétu Adamovou Pekarovou, neboť by byla podle něj lepší lídryní a je také viditelnou političkou v Poslanecké sněmovně."/>
  </head>
  <body>
    <article>
      <h1>Stranu musí vést nová generace, jinak TOP 09 skončí, míní odcházející předseda Jiří Pospíšil</h1>
      <address><time datetime="2019-11-22T19:53:00+00:00">22 Nov 2019, 19:53</time> by <a rel="author">Prokop Havel, Tomáš Pancíř</a></address>
      <p>
        <b>TOP 09 si o víkendu zvolí nového předsedu nebo předsedkyni. Stávající šéf Jiří Pospíšil svůj mandát obhajovat nebude. „Nemám potřebu za každou cenu někam kandidovat a zviditelňovat se, když vím, že někdo jiný úkol zvládne lépe,“ říká Jiří Pospíšil ve Dvaceti minutách Radiožurnálu. V jaké kondici předá stranu svému nástupci? A dají se očekávat s novým vedením zásadní změny?</b>
      </p>
      <p>Pospíšil se rozhodl ve volbě nového šéfa TOP 09 podpořit Markétu Adamovou Pekarovou, neboť by byla podle něj lepší lídryní a je také viditelnou političkou v Poslanecké sněmovně.</p>
      <figure>
        <audio src="https://www.irozhlas.cz/sites/default/files/audios/fe86acd03006f56a547e81229c21701d.mp3"/>
        <figcaption>Důležitý je výsledek ve volbách, nikoliv preference, míní Jiří Pospíšil, který ve volbě nového vedení TOP 09 podporuje Markétu Adamovou Pekarovou</figcaption>
      </figure>
      <p>„Myslím si, že pro Topku bude lepší, pokud bude předseda strany a volební lídr jedna osoba, než kdyby byl předseda strany europoslanec a někdo jiný vedl TOP 09 do příštích parlamentních voleb,“ přibližuje s tím, že pro voliče by to nebylo tak čitelné.</p>
      <p>Dalším kandidátem na post předsedy strany kromě Markéty Adamové Pekarové je místopředseda TOP 09 Tomáš Czernin.</p>
      <p>Podle Pospíšila jsou oba dva schopní vést stranu. „Přichází jiná politická generace, která to přebírá a musí prokázat, jestli je schopna stranu vést, nebo naopak ta strana není životaschopná a se svými otci zakladateli končí,“ míní.</p>
      <h3>Porazit Babiše</h3>
      <p>A v jakém stavu Pospíšil TOP 09 předá svému nástupci? Strana nezanikla a ukázala podle něj koaliční potenciál.</p>
      <figure>
        <img src="https://www.irozhlas.cz/sites/default/files/styles/zpravy_rubrikovy_nahled/public/uploader/radiozurnal_170417-070443_ace.png?itok=59AQeBSu"/>
      </figure>
      <p>„Ze strany, která byla tak trošku v koutě, a nechtěli s námi spolupracovat ani Stanaři, ani ostatní středo-pravicové strany, jsme se stali stranou, která byla schopna vytvořit volební koalici jak v komunálu, tak ve volbách do evropského parlamentu,“ vyzdvihuje.</p>
      <p>Nejde také podle něj o to, kolik kdo získá procent a mandátů, ale o to, jak je kdo schopný ovlivnit veřejné mínění a prosadit program. TOP 09 také podle Pospíšila může sehrát velmi důležitou roli při vytváření koalice pro příští parlamentní volby.</p>
      <p>„Jediný způsob, jak Andreje Babiše moci zbavit, je naštěstí jediný – porazit ho v čestných volbách,“ říká.</p>
      <related>
        <h4>Související články</h4>
        <a href="https://www.irozhlas.cz/zpravy-domov/miroslav-kalousek-letna-milion-chvilek-pro-demokracii-andrej-babis-interview_1911191557_dok"/>
        <a href="https://www.irozhlas.cz/zpravy-domov/milion-chvilek-pro-demokracii-protest-opozice-parlamentni-strany-andrej-babis_1911170958_cha"/>
        <a href="https://www.irozhlas.cz/zpravy-domov/volebni-model-cssd-snemovna_1911101605_zit"/>
        <a href="https://www.irozhlas.cz/zpravy-domov/prazska-organizace-top-09-jiri-pospisil-poslanec-snem_1910121533_jgr"/>
      </related>
    </article>
  </body>
</html>