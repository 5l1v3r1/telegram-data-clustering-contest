<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skovdenyheter.se/article/ledare-hur-mycket-sd-an-andrar-sig-finns-karnan-kvar/"/>
    <meta property="og:site_name" content="Skövde Nyheter"/>
    <meta property="article:published_time" content="2019-11-22T19:45:00+00:00"/>
    <meta property="og:title" content="Ledare: Hur mycket SD än ändrar sig finns kärnan kvar"/>
    <meta property="og:description" content="Sverigedemokraterna överger ståndpunkt efter ståndpunkt i sin strävan att bredda sig. Men kärnan i deras bärande berättelse om systemkollapsen består."/>
  </head>
  <body>
    <article>
      <h1>Ledare: Hur mycket SD än ändrar sig finns kärnan kvar</h1>
      <address>
        <time datetime="2019-11-22T19:45:00+00:00">22 Nov 2019, 19:45</time>
      </address>
      <p>
        <i>Sverigedemokraterna överger ståndpunkt efter ståndpunkt i sin strävan att bredda sig. Men kärnan i deras bärande berättelse om systemkollapsen består.</i>
      </p>
      <p>"Vi bär en 1000-årig nations kulturs öde på våra axlar."</p>
      <p>Det hade kunnat vara ett axplock från ett tal vid en konferens 2002, när Sverigedemokraterna sågs som ett extremistiskt parti och för första gången nådde över 1 procent i ett riksdagsval. Men den avgående ledaren för riksdagsgruppen, Mattias Karlsson, sa det på fredagen, vid partiets landsdagar som pågår hela helgen.</p>
      <p>Det tjänar väl som illustration av att SD fortfarande till största delen är samma skrot och korn, trots ett ihärdigt och långsiktigt arbete att omvandla sig till en gångbar samarbetspartner.</p>
      <p>SD kom in i riksdagen 2010, som en spretig form av mittenparti med en hårdför invandringskritik som samlande kit. Ambitionerna att bli vågmästare mellan de traditionella blocken kom på skam, varför en stegvis positionering högerut inleddes. Ett viktigt steg var att överge sitt tidigare nej till vinster i välfärden. Det bidrog till att M-ledaren Ulf Kristersson hösten 2018 kunde tänka sig att bilda regering beroende av SD:s stöd.</p>
      <p>Sedan dess har partiet sluta driva frågan om utträde ur EU. Nyligen kom nya viktiga milstolpar på vägen mot att göra SD till ett bredare parti. Partiet vill inte längre förbjuda samkönade par att adoptera, kravet på samvetsfrihet slopas och därtill ska man acceptera gällande abortlagstiftning. I en intervju med P1 morgon på torsdagen kallade partiledaren Jimmie Åkesson det för "symbolfrågor på marginalen". Det går att utläsa som att partiet vill få fler kvinnor att rösta på det, samt om möjligt undvika att skrämma bort hbtq-personer med flit.</p>
      <p>Under ett knappt decennium har SD ändrat sig, och fortsätter ändra sig, om det mesta. Det har skett av taktik och inte av förändrad ideologisk tyngdpunkt hos ledningen, för partiet har styrts av samma personer hela tiden. Det som inte har förändrats är själva kärnan. Den där invandringen är den eviga och allsmäktiga ärkefienden i Sverigedemokraternas berättelse om systemkollapsens Sverige.</p>
      <p>Under landsdagarna ska partiets principprogram tas upp för revidering. Den kritiserade skrivningen om en "nedärvd essens" som inte går att undertrycka hos människor ska, enligt förslag, ersättas med "det biologiska arvet". Det är lätt att se som andra ord för samma sak – rasbiologiskt tankegods som saknar vetenskapligt stöd.</p>
      <p>"Vi har chansen att på riktigt göra upp med vanstyre, inkompetens, folkförakt och svenskfientlighet", fortsatte Mattias Karlsson när han i sitt tal tog sats mot valet 2022.</p>
      <p>SD är fortfarande samma gamla ulv, trots att fårakläderna sys om. Förhoppningsvis inser alla det. Inte minst de samarbetspartner SD så förtvivlat gärna vill knyta till sig i sitt omhuldade konservativa block.</p>
    </article>
  </body>
</html>