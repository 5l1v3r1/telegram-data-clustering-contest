<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/peste-85000-de-romani-au-mers-la-urne-deja-in-diaspora-laura-codruta-kovesi-a-votat-in-finlanda-152978.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-22T19:51:00+00:00"/>
    <meta property="og:title" content="Peste 85.000 de români au mers la urne deja în diaspora. Laura Codruţa Kovesi a votat în Finlanda"/>
    <meta property="og:description" content="Votarea în turul al doilea al alegerilor prezidenţiale a început vineri în diaspora. Până la ora 19.30 votaseră deja circa 85.000 de români, mai mulţi cu circa 4.000 decât în turul întâi al alegerilor, până la aceeaşi oră. Şi procurorul şef al Parchetului European, Laura Codruţa Kovesi, s-a numărat printre cei care au votat în străinătate, ea exprimându-şi opţiunea la secţia 118 din Helsinki, Finlanda."/>
  </head>
  <body>
    <article>
      <h1>Peste 85.000 de români au mers la urne deja în diaspora. Laura Codruţa Kovesi a votat în Finlanda</h1>
      <address>
        <time datetime="2019-11-22T19:51:00+00:00">22 Nov 2019, 19:51</time>
      </address>
      <figure>
        <img src="https://www.ebihoreanul.ro/modules/news/files/lckvot22112019.jpg"/>
        <figcaption>(foto: Ambasada României în Republica Finlanda)</figcaption>
      </figure>
      <p>Votarea în turul al doilea al alegerilor prezidenţiale a început vineri în diaspora. Până la ora 19.30 votaseră deja circa 85.000 de români, mai mulţi cu circa 4.000 decât în turul întâi al alegerilor, până la aceeaşi oră, scrie G4media.ro.</p>
      <p>Şi procurorul şef al Parchetului European, Laura Codruţa Kovesi, s-a numărat printre cei care au votat în străinătate, ea exprimându-şi opţiunea la secţia 118 din Helsinki, Finlanda. O fotografie în care Kovesi a fost surprinsă în timp ce introducea buletinul în urnă a fost publicată pe pagina de Facebook a Ambasadei României în Republica Finlanda.</p>
      <p>Printre primii care s-au dus la vot au fost românii din Brisbane, Australia, care s-au fotografiat cu steaguri tricolore şi ţinându-şi în mâini paşapoartele. </p>
      <figure>
        <img src="https://www.ebihoreanul.ro/user_files/votdiasporabrisbane.jpg"/>
      </figure>
      <p>
        <i>(foto: Valentina Mihnea)</i>
      </p>
      <p>După cum se ştie, şi în turul al doilea românii din diaspora au la dispoziţie trei zile pentru a-şi exprima votul, mai precis vineri, sâmbătă şi duminică. </p>
      <p>În acest final de săptămână, românii îşi aleg preşedintele, cei doi candidaţi rămaşi în cursă fiind actualul şef al statului, Klaus Iohannis, care vrea un nou mandat, fiind susţinut de PNL, şi Viorica Dăncilă, candidata PSD. </p>
      <p>În primul tur, când erau 14 candidaţi în cursă, Klaus Iohnanis a obţinut 3.485.292 voturi, adică 37,82%, iar Viorica Dăncilă, 2.051.275 voturi, adică un procent de 22,26% din totalul voturilor exprimate. </p>
    </article>
  </body>
</html>