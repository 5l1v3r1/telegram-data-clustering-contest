<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/komunikacja-spoleczna/poznanski-mopr-nagrodzony-quot-za-tworcze-podejscie-do-rozwiazywania-problemow-spolecznych-quot,135456.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T19:55:00+00:00"/>
    <meta property="og:title" content="Poznański MOPR nagrodzony. &quot;Za twórcze podejście do rozwiązywania problemów społecznych&quot;"/>
    <meta property="og:description" content="Przyznawana corocznie przez Ministerstwo Rodziny, Pracy i Polityki Socjalnej nagroda za wybitne i nowatorskie rozwiązania w pomocy społecznej trafiła do stolicy Wielkopolski. Miejski Ośrodek Pomocy Rodzinie w Poznaniu otrzymał ją za innowacje w obszarze zarządzania instytucją.&lt;br /&gt;&lt;br /&gt;&lt;br /&gt;"/>
  </head>
  <body>
    <article>
      <h1>Poznański MOPR nagrodzony. "Za twórcze podejście do rozwiązywania problemów społecznych"</h1>
      <address><time datetime="2019-11-22T19:55:00+00:00">22 Nov 2019, 19:55</time> by <a rel="author">Tomasz Jakubowski  </a></address>
      <h4>Przyznawana corocznie przez Ministerstwo Rodziny, Pracy i Polityki Socjalnej nagroda za wybitne i nowatorskie rozwiązania w pomocy społecznej trafiła do stolicy Wielkopolski. Miejski Ośrodek Pomocy Rodzinie w Poznaniu otrzymał ją za innowacje w obszarze zarządzania instytucją.</h4>
      <hr/>
      <p>21 listopada w Warszawie odbyła się gala, podczas której poznać mogliśmy laureatów ministerialnych nagród za 2019 rok. W kategorii zespołowej nagrodę otrzymał poznański MOPR.</p>
      <p>- To nagroda za nowoczesny i przyszłościowy model zarządzania instytucją, ale instytucje to nie tylko administracja i systemy menedżerskie, to przede wszystkim zaangażowani, kreatywni i oddani swojej pracy ludzie. Właśnie taka jest kadra poznańskiego MOPR-u, bez której nie byłoby tego wyróżnienia - mówi Jędrzej Solarski, zastępca prezydenta Poznania.</p>
      <p>W czwartkowej uroczystości wręczenia nagród, oprócz zastępcy prezydenta, wziął udział także Włodzimierz Kałek, dyrektor MOPR: - Tegoroczny Dzień Pracownika Socjalnego był dla nas podwójnym świętem. Bardzo się cieszę, że sposób, w jaki organizujemy naszą pracę został zauważony - zaznacza.</p>
      <p>- Dzięki modelowi zarządzania przez cele, który stosujemy od blisko 2 lat, znacznie usprawniliśmy komunikację między pracownikami wszystkich szczebli. To także większe zaangażowanie we wspólne ustalanie zadań i rozwiązywanie problemów dotyczących funkcjonowania całej instytucji. W efekcie otrzymaliśmy sprawną organizację, jeszcze bardziej skoncentrowaną na kliencie i jego potrzebach - dodaje Anna Krakowska, zastępca dyrektora poznańskiego MOPR-u.</p>
      <h3>Pozytywny wizerunek pomocy społecznej</h3>
      <p>Jak czytamy w liście gratulacyjnym Ministerstwa Rodziny, Pracy i Polityki Socjalnej: - Wdrożenie systemu zarządzania instytucją - modelu zarządzania przez cele - promuje pozytywny wizerunek pomocy społecznej i przyczynia się do skutecznego i profesjonalnego wsparcia osób wymagających pomocy. Wysoko oceniam państwa zaangażowanie i twórcze podejście do rozwiązywania problemów społecznych - brzmi treść listu.</p>
      <p>Łącznie MRPiPS w tym roku przyznało 12 nagród oraz 11 wyróżnień. Laureatów wyłoniono spośród 142 zgłoszeń.</p>
      <p>To nie pierwszy raz, kiedy ministerstwo doceniło pracę poznańskiego MOPR-u. W latach: 2006, 2005, 2003 ośrodek otrzymał nagrody, zaś w latach: 2017, 2009, 2007 wyróżnienia.</p>
      <p>Miejski Ośrodek Pomocy Rodzinie w Poznaniu udziela wsparcia mieszkańcom, którzy znajdują się w trudnej sytuacji życiowej. Uczestniczy również w różnych programach i projektach zmierzających do minimalizowania skutków problemów społecznych oraz zapobiegających ich powstawaniu.</p>
    </article>
  </body>
</html>