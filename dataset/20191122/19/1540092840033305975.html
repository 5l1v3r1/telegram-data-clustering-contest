<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/198312/koymoytsakos-pros-toyrkia-oi-apeilitikes-diloseis-gia-to-metanasteytiko-den-voithoyn-kanenan"/>
    <meta property="og:site_name" content="CNN.gr"/>
    <meta property="article:published_time" content="2019-11-22T19:04:06+00:00"/>
    <meta property="og:title" content="Κουμουτσάκος προς Τουρκία: Oι απειλητικές δηλώσεις για το μεταναστευτικό δεν βοηθούν κανέναν"/>
    <meta property="og:description" content="Κουμουτσάκος προς Τουρκία: Oι απειλητικές δηλώσεις για το μεταναστευτικό δεν βοηθούν κανέναν"/>
  </head>
  <body>
    <article>
      <h1>Κουμουτσάκος προς Τουρκία: Oι απειλητικές δηλώσεις για το μεταναστευτικό δεν βοηθούν κανέναν</h1>
      <h2>Την επισήμανση από μέρους του, προς τον υφυπουργό Εσωτερικών της Τουρκίας, Ισμαίλ Τσατακλί, κατά τις συνομιλίες τους στη Βιέννη, αλλά και δημόσια, πως «οι επαναλαμβανόμενες δηλώσεις, ότι «θα ανοιχθούν οι πύλες της μετανάστευσης είναι αντιπαραγωγικές και δεν βοηθούν κανέναν», τονίζει, μεταξύ άλλων, την Παρασκευή ο αναπληρωτής υπουργός Προστασίας του Πολίτη, αρμόδιος για θέματα μεταναστευτικής πολιτικής, Γιώργος Κουμουτσάκος.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 21:04 , 22 November 2019</p>
      <p>Σε δηλώσεις του προς το ΑΠΕ - ΜΠΕ, ο αναπληρωτής υπουργός Προστασίας του Πολίτη αναφέρεται στη συμμετοχή του και τις διμερείς συναντήσεις του κατά τη διήμερη υπουργική διάσκεψη «Vienna Migration Conference 2019», που ολοκληρώθηκε απόψε στην αυστριακή πρωτεύουσα. </p>
      <p>«<b>Oι δηλώσεις αυτές</b>,<b> που εκλαμβάνονται στην Ευρώπη και σε πολλές ευρωπαϊκές πρωτεύουσες ως απειλή, δεν βοηθούν ούτε την Τουρκία</b>, διότι διαμορφώνουν ένα βαρύ κλίμα στην Ευρώπη απέναντι των αιτημάτων και των προσδοκιών της Άγκυρας και δεν είναι βεβαίως θετικό για την Ευρώπη και για την Ελλάδα που δέχεται αυτά τα κύματα μετανάστευσης, διότι αυτές οι δηλώσεις λειτουργούν ως προσκλητήριο και για τους μετανάστες και για τους πρόσφυγες και κυρίως για τους διακινητές», επισήμανε στον Τούρκο συνομιλητή του ο κ. Κουμουτσάκος.</p>
      <p>Του ανέφερε επίσης ότι <b>η Ελλάδα είναι αποφασισμένη να συνεχίσει να επικοινωνεί και να συζητά με την Τουρκία</b>, διότι μόνον μέσα από αυτή τη συζήτηση μπορούν να φθάσουν σε σημεία τελικά που ο ένας θα καταλαβαίνει πολύ περισσότερο τον άλλο. Πάντως ήταν κοινή θέση και των δύο, ότι η συνεργασία μεταξύ των αρμοδίων υπηρεσιών Ελλάδας και Τουρκίας πρέπει να ενισχυθεί και να παραχθούν πολύ μεγαλύτερα αποτελέσματα από αυτά που παράγονται τώρα. </p>
      <p>Ο Έλληνας αναπληρωτής υπουργός επανέλαβε όχι μόνον στον Τούρκο υφυπουργό Εσωτερικών αλλά και δημοσίως, ότι «<b>η Ελλάδα κάνει αυτό που της αναλογεί</b>, που προβλέπεται μέσα στην Κοινή Δήλωση ΕΕ - Τουρκίας, δηλαδή ότι θα αυξήσουμε τον αριθμό των επιστροφών, δείγμα γραφής της αποφασιστικότητας μας είναι ότι άλλαξε ο νόμος για το άσυλο. Αλλά και εκείνοι πρέπει αντίστοιχα να κάνουν αυτό που τους αναλογεί, δηλαδή να καταπολεμήσουν αποτελεσματικά, γιατί μπορούν, τα δίκτυα των διακινητών και να αποτρέψουν νέες μεταναστευτικές οδούς από το να δημιουργούνται, γιατί πράγματι, κατά τους τελευταίους μήνες υπάρχει μία νέα οδός που είναι μεταξύ Σαμοθράκης και Αλεξανδρούπολης». </p>
      <p>Ο κ. <b>Κουμουτσάκος</b> τόνισε επίσης στον Τούρκο συνομιλητή του ότι «<b>η συζήτησή μας με την Τουρκία δεν καθιστά το θέμα διμερές</b>, συζητούμε με τους Τούρκους ως εκπρόσωποι της Ευρωπαϊκής Ένωσης, δηλαδή μέσα στο πλαίσιο της Κοινής Δήλωσης ΕΕ - Τουρκίας. Απλώς έχει εκ των πραγμάτων μία ελληνο-τουρκική διάσταση λόγω της γειτνίασης των δύο χωρών, αλλά δεν εντάσσεται στο πλαίσιο των διμερών ζητημάτων που μας απασχολούν, είναι ένα ευρωτουρκικό ζήτημα στο οποίο η Ελλάδα έχει ένα ειδικό και βαρύνοντα λόγο». </p>
      <p>Κάνοντας έναν απολογισμό της συμμετοχής του στη Διάσκεψη της Βιέννης, ο κ.<b> Κουμουτσάκος</b> τονίζει στη συνέντευξη του στο ΑΠΕ-ΜΠΕ, πως σε αυτή την πολύ σημαντική συνάντηση πέρασε το μήνυμα ότι «<b>η Ελλάδα είναι μία χώρα της πρώτης γραμμής</b>, μία χώρα σύνορο της Ευρώπης, είμαστε έτοιμοι να αναλάβουμε τις ευθύνες μας που η θέση μας επιβάλλει, ταυτόχρονα όμως το μήνυμά μας ήταν στέρεο ότι δεν μπορεί να υπάρχουν μόνον υποχρεώσεις για τις χώρες της πρώτης γραμμής χωρίς την αναγκαία στήριξη από το σύνολο των κρατών-μελών».</p>
      <p>Όπως ο ίδιος σημειώνει, «αυτή η στήριξη έχει την μορφή της <b>έμπρακτης εφαρμογής της αρχής της αλληλεγγύης</b> και νομίζω ότι και η δεύτερη διάσταση του μηνύματος μας που ήταν ότι η Τουρκία πρέπει να συνεργαστεί πολύ πιο αποδοτικά για να πετύχουμε μία πιο αποτελεσματική διαχείριση του φαινομένου, νομίζω ότι και αυτό το μήνυμα πέρασε ξεκάθαρα». </p>
      <p>Διαπιστώνει επίσης με ικανοποίηση, πως έγιναν πάρα πολύ θετικά δεκτά όσα παρουσίασε δημόσια, «όσον αφορά την νέα πολιτική και τα νέα μέτρα που εφαρμόζει η κυβέρνηση, <b>όσον αφορά τη στάση της απέναντι στην Τουρκία</b>, η οποία δεν είναι μόνον μία καταγγελτική στάση, αλλά μία στάση ουσίας, δεδομένου ότι εμείς έχουμε πάρει την πρωτοβουλία να συναντιόμαστε μαζί τους, και τέλος όσον αφορά τις θέσεις μας για το πού πρέπει να κατευθυνθεί και ποιος πρέπει να είναι ο προσανατολισμός της ευρωπαϊκής συζήτησης για τη <b>μεταναστευτική πολιτική</b>».</p>
      <h3>Για το προσφυγικό</h3>
      <p>Τέλος, μιλώντας στο ΑΠΕ-ΜΠΕ στη Βιέννη, ο αναπληρωτής υπουργός Προστασίας του Πολίτη, αρμόδιος για τη <b>μεταναστευτική πολιτική</b>, αναφέρεται στη συνάντηση που είχε με την επικεφαλής του Ευρωπαϊκού Γραφείου Στήριξης του Ασύλου (EASO) Νίνα Γκρέγκορι, με την συζήτησε κυρίως το θέμα μίας εκκρεμότητας πολλών ετών, μίας συμφωνίας έδρας για το EASO στην Αθήνα, «όπου είναι πολύ κοντά τώρα η οριστικοποίηση του κειμένου, κάτι το οποίο θα αυξήσει το κύρος και τη βαρύτητα της Ελλάδας στον μεγάλο διαπραγματευτικό διάλογο που ξεκινάει». </p>
      <p>Σημειώνεται πως η συμμετοχή του <b>Γιώργου Κουμουτσάκου</b> στη Διάσκεψη στη Βιέννη και η σειρά συναντήσεων που είχε στο περιθώριο της, εντάσσεται στο πλαίσιο δράσεων διεθνοποίησης του μεταναστευτικού ζητήματος, με σκοπό την ενημέρωση και ευαισθητοποίηση για τη μεταναστευτική-προσφυγική πρόκληση που αντιμετωπίζει η Ελλάδα, την προβολή των θέσεών της και την προώθηση των προτεραιοτήτων της.  </p>
      <p>Αποσκοπούν επίσης στην οικοδόμηση διεθνών συνεργασιών για υποστήριξη και ενίσχυση της μεγάλης προσπάθειας που καλείται να καταβάλλει η Ελλάδα ως <b>χώρα «πρώτης γραμμής»</b>, απέναντι στις συνεχιζόμενες μεταναστευτικές ροές στα ανατολικά, θαλάσσια και χερσαία, σύνορά της.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/198318/alexandroypoli-sta-xeria-tis-astynomias-diarriktes-poy-rimazan-spitia">Αλεξανδρούπολη: Στα χέρια της Αστυνομίας διαρρήκτες που «ρήμαζαν» σπίτια</a>
        </li>
        <li>
          <a href="https://www.cnn.gr/news/kosmos/story/198320/ekloges-vretania-stis-10-monades-i-diafora-ton-syntiritikon-me-toys-ergatikoys">Εκλογές Βρετανία: Στις 10 μονάδες η διαφορά των Συντηρητικών με τους Εργατικούς</a>
        </li>
        <li>
          <a href="https://www.cnn.gr/news/kosmos/story/198322/tramp-kata-panton-gia-tin-ereyna-parapompis-toy">Τραμπ κατά πάντων για την έρευνα παραπομπής του</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/3706/giorgos-koymoytsakos">ΓΙΩΡΓΟΣ ΚΟΥΜΟΥΤΣΑΚΟΣ</a>
        </li>
        <li>
          <a href="https://www.cnn.gr/eidhseis/tag/629/toyrkia">ΤΟΥΡΚΙΑ</a>
        </li>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/4704/metanasteytiko">ΜΕΤΑΝΑΣΤΕΥΤΙΚΟ</a>
        </li>
        <li>
          <a href="https://www.cnn.gr/eidhseis/tag/496/prosfgiko">ΠΡΟΣΦΥΓΙΚΟ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/23/198331/snapshot/2763813.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/23/198336/snapshot/2349564.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/23/198339/snapshot/2660639.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/23/198341/snapshot/aytokinhto.jpg"/>
      </figure>
    </article>
  </body>
</html>