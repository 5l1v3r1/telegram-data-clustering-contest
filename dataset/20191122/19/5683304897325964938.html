<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/22/bjp-on-walayar-pocso-case.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-22T19:32:00+00:00"/>
    <meta property="og:title" content="വാളയാർ: മുഖ്യമന്ത്രിയും ഇടനിലക്കാരനും ചേർന്ന് കേസ് അട്ടിമറിക്കുന്നെന്ന് ബിജെപി"/>
    <meta property="og:description" content="പാലക്കാട് ∙ വാളയാറിൽ സഹോദരിമാർ ദുരൂഹ സാഹചര്യത്തിൽ മരിച്ച സംഭവത്തിൽ സർക്കാർ ജുഡീഷ്യൽ അന്വേഷണം പ്രഖ്യാപിച്ചത് സിബിഐ അന്വേഷണത്തിനു ....BJP, Walayar. Walayar Case. Valayar Case. Walayar Case Story. Walayar Case News. Walayar Case Judgement. Walayar Case Postmortem Report. Walayar Case Details In Malayalam. BJP. CBI. CPM. Pinarayi Vijayan. Manorama News. Manorama Online. Latest News. Malayalam News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>വാളയാർ: മുഖ്യമന്ത്രിയും ഇടനിലക്കാരനും ചേർന്ന് കേസ് അട്ടിമറിക്കുന്നെന്ന് ബിജെപി</h1>
      <address><time datetime="2019-11-22T19:32:00+00:00">22 Nov 2019, 19:32</time> by <a rel="author">മനോരമ ലേഖകൻ</a></address>
      <p>പാലക്കാട് ∙ വാളയാറിൽ സഹോദരിമാർ ദുരൂഹ സാഹചര്യത്തിൽ മരിച്ച സംഭവത്തിൽ സർക്കാർ ജുഡീഷ്യൽ അന്വേഷണം പ്രഖ്യാപിച്ചത് സിബിഐ അന്വേഷണത്തിനു തടയിടാനെന്നു ബിജെപി. മുഖ്യമന്ത്രിയും ഇടനിലക്കാരനും ചേർന്ന് കേസ് അട്ടിമറിക്കുകയാണെന്ന് ബിജെപി ജില്ലാ പ്രസിഡന്റ് ഇ.കൃഷ്ണദാസ്, സംസ്ഥാന സെക്രട്ടറി സി.കൃഷ്ണകുമാർ എന്നിവർ ആരോപിച്ചു.</p>
      <p>കേസി‍ൽ സിബിഐ അന്വേഷണത്തിനു സർക്കാരിനു ശുപാർശ ചെയ്യാമെങ്കിലും കോടതിയിൽ സമർപ്പിച്ച ഹർജിയിൽ പോലും അത്തരമൊരു ആവശ്യം ഉന്നയിച്ചിട്ടില്ല. മരിച്ച കുട്ടികളുടെ അമ്മ ആവർത്തിച്ച് ആവശ്യപ്പെടുന്നതും സിബിഐ അന്വേഷണമാണ്. ഇതിനായി ഹർജി സമർപ്പിച്ചെന്നും അവർ പറയുന്നു. അതേസമയം കുടുംബത്തിന്റെ ഹർജിയിൽ സിബിഐ അന്വേഷണമോ, പുനരന്വേഷണമോ ആവശ്യപ്പെട്ടിട്ടില്ല.</p>
      <p>കുട്ടികളുടെ രക്ഷിതാക്കളെ മുഖ്യമന്ത്രിയുടെ സമീപത്ത് എത്തിച്ച സംഘടനാ നേതാവിന്റെ ആളുകളാണ് അപ്പീൽ നൽകാൻ കുടുംബത്തെ സഹായിച്ചത്. അപ്പീലിൽ അമ്മ ഉന്നയിക്കുന്ന ആവശ്യങ്ങൾ ഇല്ലെന്നതി‍ൽ ഗൂഢാലോചന ഉണ്ട്. ഇത് അന്വേഷിക്കണം. കുടുംബം ആവശ്യപ്പെട്ടാൽ സിബിഐ അന്വേഷണമാവാം എന്നാണു മുഖ്യമന്ത്രിയുടെ നിലപാട്. സർക്കാർ നേരിട്ട് സിബിഐ അന്വേഷണം ആവശ്യപ്പെടുന്നില്ലെന്നതു സംശയാസ്പദമാണ്. <br/>ജുഡീഷ്യൽ അന്വേഷണത്തിനു കാലാവധി നിശ്ചയിച്ചിട്ടില്ല. പൊലീസും പ്രോസിക്യൂഷനും വീഴ്ച വരുത്തിയെന്നു സമ്മതിക്കുന്ന സർക്കാർ ഒരു അന്വേഷണവും കൂടാതെയാണ് പ്രോസിക്യൂട്ടറെ പുറത്താക്കിയത്. പ്രതികൾക്കെതിരെ സർക്കാർ നൽകിയ അപ്പീൽ ഹൈക്കോടതി ഫയലിൽ സ്വീകരിച്ച ദിനം തന്നെയാണു ജുഡീഷ്യൽ അന്വേഷണവും പ്രഖ്യാപിച്ചത്.</p>
      <p>കേസിൽ വീഴ്ച പറ്റിയെന്നു മുഖ്യമന്ത്രിയും നിയമമന്ത്രിയും സമ്മതിച്ച സാഹചര്യത്തിൽ സിബിഐ അന്വേഷണം അനിവാര്യമാണ്. വാളയാർ കേസിൽ മൂന്നു തവണ പ്രോസിക്യൂട്ടർമാരെ മാറ്റി. പുതിയ പ്രോസിക്യൂട്ടർ നിയമനവും ചട്ടങ്ങൾ പാലിക്കാതെയാണെന്നും ബിജെപി നേതാക്കൾ ആരോപിച്ചു.</p>
      <p><b>English Summary: </b>BJP on Walayar Pocso Case</p>
    </article>
  </body>
</html>