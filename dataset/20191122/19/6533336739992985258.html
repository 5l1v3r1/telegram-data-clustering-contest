<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/spot-stop-ndash-google-ha-capito-rsquo-antifona-annuncia-219785.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-22T19:24:00+00:00"/>
    <meta property="og:title" content="Google introduce dei limiti alla pubblicita' elettorale. ora manca solo facebook (che non vuole)"/>
    <meta property="og:description" content="SPOT? STOP! – GOOGLE HA CAPITO L’ANTIFONA E ANNUNCIA L’INTRODUZIONE DI LIMITI ALLA PUBBLICITÀ ELETTORALE MICRO-TARGETTIZZATA. DOPO LA MESSA AL BANDO TOTALE DECISA DA TWITTER, CI MANCA SOLO FACEBOOK – ZUCKERBERG CONTINUA A FOTTERSENE. E PURE TRUMP È D’ACCORDO: INFATTI I DUE SI SONO INCONTRATI IN GRAN SEGRETO…"/>
  </head>
  <body>
    <article>
      <h1>Google introduce dei limiti alla pubblicita' elettorale. ora manca solo facebook (che non vuole)</h1>
      <address>
        <time datetime="2019-11-22T19:24:00+00:00">22 Nov 2019, 19:24</time>
      </address>
      <p>
        <b>SPOT? STOP! – GOOGLE HA CAPITO L’ANTIFONA E ANNUNCIA L’INTRODUZIONE DI LIMITI ALLA PUBBLICITÀ ELETTORALE MICRO-TARGETTIZZATA. DOPO LA MESSA AL BANDO TOTALE DECISA DA TWITTER, CI MANCA SOLO FACEBOOK – ZUCKERBERG CONTINUA A FOTTERSENE. E PURE TRUMP È D’ACCORDO: INFATTI I DUE SI SONO INCONTRATI IN GRAN SEGRETO…</b>
      </p>
      <hr/>
      <p>
        <b>Massimo Gaggi per il <a href="http://www.corriere.it/">“Corriere della Sera”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-256210/1242124.htm">
          <img src="https://cdn-static.dagospia.com/img/foto/11-2019/elezioni-su-google-4-1242124.jpg"/>
        </a>
        <figcaption>elezioni su google 4</figcaption>
      </figure>
      <p>Google introduce limiti importanti alla pubblicità elettorale fatta con tecniche di microtargeting, come quelle psicografiche utilizzate, ad esempio, per individuare gli elettori psicologicamente più vulnerabili. Comunicata ieri da Google, non è una scelta netta, come la totale messa al bando della pubblicità politica decisa di recente da Twitter. Ma avrà un impatto rilevante, forse già sulle elezioni britanniche del mese prossimo e poi sulle presidenziali Usa 2020.</p>
      <figure>
        <a href="https://www.dagospia.com/mediagallery/Dago_fotogallery-256210/1242123.htm">
          <img src="https://cdn-static.dagospia.com/img/foto/11-2019/elezioni-su-google-3-1242123.png"/>
        </a>
        <figcaption>elezioni su google 3</figcaption>
      </figure>
      <p>L' efficacia dei nuovi paletti è tutta da verificare: gli inserzionisti potranno continuare a prendere di mira elettori specifici selezionati in base a età, sesso, posizione geografica, ma non potranno più usare parametri politici, culturali, psicologici. È comunque importante che uno dei due grandi collettori della pubblicità politica digitale abbia iniziato a introdurre severe limitazioni.</p>
      <figure>
        <a href="https://www.dagospia.com/mediagallery/Dago_fotogallery-256210/1242121.htm">
          <img src="https://cdn-static.dagospia.com/img/foto/11-2019/elezioni-su-google-1242121.jpg"/>
        </a>
        <figcaption>elezioni su google</figcaption>
      </figure>
      <p>Un atto che da un lato rappresenta un' ammissione implicita che negli anni scorsi la situazione su questo fronte era sfuggita di mano; dall' altro aumenta la pressione sul maggiore inserzionista, Facebook, che, dopo aver negato a lungo di voler introdurre vincoli, da qualche tempo ha fatto trapelare che è in corso un ripensamento.</p>
      <figure>
        <a href="https://www.dagospia.com/mediagallery/Dago_fotogallery-256210/1234249.htm">
          <img src="https://cdn-static.dagospia.com/img/foto/11-2019/mark-zuckerberg-al-congresso-1234249.jpg"/>
        </a>
        <figcaption>mark zuckerberg al congresso</figcaption>
      </figure>
      <p>I motivi per essere scettici non mancano: è ormai chiaro che nella campagna 2016 Trump ha tratto grande vantaggio dalla campagna digitale organizzata dal suo genio informatico Brad Parscale utilizzando i servizi di Cambridge Analytica, che era riuscita a mettere le mani sul database di Facebook relativo a oltre 80 milioni di americani. Dati ottenuti illegalmente su cui Facebook non aveva esercitato adeguata sorveglianza, pur essendosi resa conto di quanto stava accadendo.</p>
      <figure>
        <a href="https://www.dagospia.com/mediagallery/Dago_fotogallery-256210/1228750.htm">
          <img src="https://cdn-static.dagospia.com/img/foto/10-2019/mark-zuckerberg-se-la-ride-in-audizione-al-congresso-1228750.jpg"/>
        </a>
        <figcaption>mark zuckerberg se la ride in audizione al congresso</figcaption>
      </figure>
      <p>In genere chi si accorge di aver sbagliato corre ai ripari e cerca di mostrarsi in buonafede. Non è il caso di Facebook che ha continuato a minimizzare e a temporeggiare. E continua a rifiutarsi anche di bloccare i messaggi degli inserzionisti politici palesemente falsi.</p>
      <figure>
        <a href="https://www.dagospia.com/mediagallery/Dago_fotogallery-256210/1231911.htm">
          <img src="https://cdn-static.dagospia.com/img/foto/10-2019/jack-dorsey-1231911.jpg"/>
        </a>
        <figcaption>jack dorsey</figcaption>
      </figure>
      <p>Anche Twitter e Google evitano di sottoporre a fact-checking i messaggi politici, ma ora Google fa sapere che adotterà nuove misure contro la disinformazione in rete limitando i pericolosi contenuti deepfake (video falsi che mostrano persone reali, e sembrano veri, ndr ) e bloccando gli spot quando l' infondatezza del loro contenuto è evidente.</p>
      <p>Ora tocca a Facebook. Non è azzardato ipotizzare che il suo fondatore Marc Zuckerberg sia sottoposto a pressioni della Casa Bianca, interessata ad evitare l' introduzione di limiti significativi. Parscale, nel frattempo diventato lo stratega della campagna per la rielezione di Trump, si vanta di aver messo a punto gli strumenti informatici più sofisticati per trainarlo verso la conquista del secondo mandato, ma ha bisogno di avere le mani libere.</p>
      <figure>
        <a href="https://www.dagospia.com/mediagallery/Dago_fotogallery-256210/868678.htm">
          <img src="https://cdn-static.dagospia.com/img/foto/01-2017/trump-zuckerberg-868678.jpg"/>
        </a>
        <figcaption>TRUMP ZUCKERBERG</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256210/1242122.htm">
          <img src="https://cdn-static.dagospia.com/img/foto/11-2019/elezioni-su-google-2-1242122.jpg"/>
        </a>
        <figcaption>elezioni su google 2</figcaption>
      </figure>
      <p>Quanto a Trump, ha reagito con rabbia quando Twitter ha deciso di abbassare la saracinesca. E nell' ultimo mese ha voluto incontrare per ben due volte Zuckerberg. Il secondo incontro, svoltosi alla presenza di Peter Thiel, l' unico tecnologo della Silicon Valley che ha appoggiato Trump fin da quando era un outsider, è stato tenuto segreto contro ogni regola di trasparenza sulle attività del presidente, fino a quando è trapelato per indiscrezioni di stampa.</p>
      <figure>
        <a href="https://www.dagospia.com/mediagallery/Dago_fotogallery-256210/1228749.htm">
          <img src="https://cdn-static.dagospia.com/img/foto/10-2019/mark-zuckerberg-in-audizione-al-congresso-2-1228749.jpg"/>
        </a>
        <figcaption>mark zuckerberg in audizione al congresso 2</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256210/1231910.htm">
          <img src="https://cdn-static.dagospia.com/img/foto/10-2019/jack-dorsey-stoppa-gli-spot-politici-1231910.jpg"/>
        </a>
        <figcaption>jack dorsey stoppa gli spot politici</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256210/1242120.htm">
          <img src="https://cdn-static.dagospia.com/img/foto/11-2019/elezioni-su-google-1242120.jpg"/>
        </a>
        <figcaption>elezioni su google</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256210/1241317.htm">
          <img src="https://cdn-static.dagospia.com/img/foto/11-2019/google-facebook-si-dividono-il-mondo-1241317.jpg"/>
        </a>
        <figcaption>GOOGLE FACEBOOK SI DIVIDONO IL MONDO</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256210/1238730.htm">
          <img src="https://cdn-static.dagospia.com/img/foto/11-2019/facebook-pay-2-1238730.jpg"/>
        </a>
        <figcaption>facebook pay 2</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256210/1231909.htm">
          <img src="https://cdn-static.dagospia.com/img/foto/10-2019/mark-zuckerberg-1231909.jpg"/>
        </a>
        <figcaption>mark zuckerberg</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256210/1231908.htm">
          <img src="https://cdn-static.dagospia.com/img/foto/10-2019/mark-zuckerberg-1-1231908.jpg"/>
        </a>
        <figcaption>mark zuckerberg 1</figcaption>
      </figure>
    </article>
  </body>
</html>