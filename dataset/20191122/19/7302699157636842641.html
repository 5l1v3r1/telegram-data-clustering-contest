<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000112377"/>
    <meta property="og:site_name" content="MGR Online"/>
    <meta property="article:published_time" content="2019-11-22T19:07:00+00:00"/>
    <meta property="og:title" content="&quot;แลมพ์&quot; เหน็บ &quot;เฮียมู&quot; กลืนน้ำลาย ท้าอัดคลิปไว้ฟัง 10 ปี &quot;ไม่มีวันคุมไก่&quot;"/>
    <meta property="og:description" content="แฟรงค์ แลมพาร์ด กุนซือ เชลซี ปฏิเสธกลืนน้ำลายตัวเองตาม โชเซ มูรินโญ เจ้านายเก่า กรณีรับงานคุม ท็อตแนม ฮ็อตสเปอร์ คู่ปรับร่วมกรุงลอนดอน ท้าทายสื่อมวลชนอัดคลิปเป็นหลักฐาน เพื่อย้อนดูอีก 10 ปีข้างหน้าเดอะ สเปเชียล วัน ประกาศชัดเจน"/>
  </head>
  <body>
    <article>
      <h1>"แลมพ์" เหน็บ "เฮียมู" กลืนน้ำลาย ท้าอัดคลิปไว้ฟัง 10 ปี "ไม่มีวันคุมไก่"</h1>
      <address><time datetime="2019-11-22T19:07:00+00:00">22 Nov 2019, 19:07</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011625601.JPEG"/>
        <figcaption>แฟรงค์ แลมพาร์ด</figcaption>
      </figure>
      <p>แฟรงค์ แลมพาร์ด กุนซือ เชลซี ปฏิเสธกลืนน้ำลายตัวเองตาม โชเซ มูรินโญ เจ้านายเก่า กรณีรับงานคุม ท็อตแนม ฮ็อตสเปอร์ คู่ปรับร่วมกรุงลอนดอน ท้าทายสื่อมวลชนอัดคลิปเป็นหลักฐาน เพื่อย้อนดูอีก 10 ปีข้างหน้า<br/><br/>"เดอะ สเปเชียล วัน" ประกาศชัดเจน สมัยรีเทิร์นสู่ถิ่น สแตมฟอร์ด บริดจ์ เมื่อปี 2015 จะไม่มีวันตอบรับบทบาทผู้จัดการทีม "ไก่เดือยทอง" เนื่องจากความผูกพันกับ "สิงโตน้ำเงินคราม" ก่อนได้รับการแต่งตั้งอย่างเป็นทางการ วันพุธที่ผ่านมา (20 พ.ย.) <br/><br/>แลมพาร์ด ยอมรับส่งข้อความถึง มูรินโญ หลังทราบข่าว และพร้อมถูกยกคำพูดตัวเองมาย้อนรอย ภายในระยะเวลา 1 ทศวรรษ "ผมยืนยันหนักแน่นว่า ไม่ คุณสามารถอัดไว้ย้อนฟังอีก 10 ปีข้างหน้า มันจะไม่มีวันเกิดขึ้น" <br/><br/>มิดฟิลด์ระดับตำนาน "สิงห์บลูส์" แสดงความเห็นเกี่ยวกับปฏิกิริยาของกองเชียร์ ซึ่งอาจไม่พอใจต่อการกระทำของ บิ๊กบอสชาวโปรตุกีส "มูรินโญ ทำงานมาหลายสโมสร คุณต้องเคารพสิทธิ์ของเขาที่จะเลือกงาน" <br/><br/>"นั่นเป็นการตัดสินใจของเขา ส่วนแฟนๆ จะตัดสินเขาอย่างไร มันไม่ใช่สิ่งที่สามารถควบคุมได้" เทรนเนอร์หนุ่มวัย 41 ปี ทิ้งท้าย</p>
    </article>
  </body>
</html>