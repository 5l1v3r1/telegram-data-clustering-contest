<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/festivalt-za-operno-i-baletno-izkustvo-v-stara-zagora-otbelyazva-polovin-vek"/>
    <meta property="og:site_name" content="Новини БНТ"/>
    <meta property="article:published_time" content="2019-11-22T19:07:14+00:00"/>
    <meta property="og:title" content="Фестивалът за оперно и балетно изкуство в Стара Загора отбелязва половин век"/>
    <meta property="og:description" content="Фестивалът за оперно и балетно изкуство в Стара Загора отбелязва половин век. Юбилейното 50-о издание се открива тази вечер с истинско събитие - бълга..."/>
  </head>
  <body>
    <article>
      <h1>Фестивалът за оперно и балетно изкуство в Стара Загора отбелязва половин век</h1>
      <address><time datetime="2019-11-22T19:07:14+00:00">22 Nov 2019, 19:07</time> by <a rel="author">Миглена Стойчева</a></address>
      <p>
        <b>Фестивалът за оперно и балетно изкуство в Стара Загора отбелязва половин век. Юбилейното 50-о издание се открива тази вечер с истинско събитие - българската премиера на операта "Африканката" от Джакомо Майербер. Концепцията на постановката е създадена от най-успешната жена оперен режисьор днес Вера Немирова.</b>
      </p>
      <figure>
        <video src="https://nws2.bnt.bg/p/p/s/psn221119-20-stara-zagora-festival-x264-725790.mp4"/>
      </figure>
      <p>Премиерата на операта Африканката е събитие поради много причини. Поставя се за първи път не само у нас, а и изобщо на Балканския полуостров. На родната оперна сцена подобен образец на голямата френска опера присъства изключително рядко. А точно сега в Европа интересът към творчеството на Майербер се възражда.</p>
      <blockquote>Ивайло Кринчев - диригент: Ще дойдат хора от т.нар. „Майерберово общесто", проявяват интерес. Това е както Вагнеровото общество, така по същия начин е и Майербер. И самият факт, че се прави за първи път наистина не само в България, а на Балканите, а и за първи път в Стара Загора прави градът доста отличим на оперната карта на света.</blockquote>
      <p>За Вера Немирова премиерата на "Африканката" е чудесен повод българският оперен театър да се отърси от оковите на обичайното и познатото.</p>
      <blockquote>Вера Немирова- режисьор: Да престанем да тъпчем в заглавия като само Трубадур, Травиата, Риголето, а да се отворим към Майербер, оттам нататък и към Вагнер, да се отворим и към творчеството на Албан Берг, на Алберт Шьонберг, на Антон Веберн, защо не? В България е бъдещето, в България има изключителен интерес да дойдат много различни хора от западноевропейските страни да се реализират, защото там има една пренаситеност, а тук новите тенденции в оперния театър, новият, модерния прочит току-що започва.</blockquote>
      <p>Постановката на Вера Немирова идва в Стара Загора директно от Доче опер в Берлин. Над 600 костюма и целият декор са подарени от този голям театър на българските артисти.</p>
    </article>
  </body>
</html>