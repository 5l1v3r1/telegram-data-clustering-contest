<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/srbsko-utok-strelba-skola-telocvikar_1911221904_jak"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T19:04:00+00:00"/>
    <meta property="og:title" content="Do srbské školy vtrhl střelec s automatickou puškou. Tělocvikář ho odzbrojil, aniž by byl někdo zraněn"/>
    <meta property="og:description" content="Ohrožení lidí ve školní budově bylo zřejmě vážné. Podle deníku Blic se u útočníka po jeho zajištění našel ještě ruční granát, pistole a trhavina."/>
  </head>
  <body>
    <article>
      <h1>Do srbské školy vtrhl střelec s automatickou puškou. Tělocvikář ho odzbrojil, aniž by byl někdo zraněn</h1>
      <address><time datetime="2019-11-22T19:04:00+00:00">22 Nov 2019, 19:04</time> by <a rel="author">ČTK</a></address>
      <p>
        <b>Výstřely z automatické zbraně se v pátek ozvaly na střední ekonomické škole ve městě Velika Plana v centrální části Srbska. Ozbrojence, který vpadl do jedné ze tříd, ale stačil včas odzbrojit učitel. Při zápasu o zbraň padly dva výstřely do stropu, nikdo však nebyl naštěstí zraněn.</b>
      </p>
      <p>Ohrožení lidí ve školní budově bylo zřejmě vážné. Podle deníku Blic se u útočníka po jeho zajištění našel ještě ruční granát, pistole a trhavina.</p>
      <p>První informace naznačují, že se jednalo o psychicky nemocného člověka, který chtěl ve škole vytvořit situaci s rukojmími, aby získal pozornost prezidenta, nebo alespoň ministra vnitra.</p>
      <p>„Slyšel jsem, jak křičí děti, a hned jsem přiběhl z tělocvičny. Řekl jsem žákům, aby utekli ze třídy. Potom jsem na něj (na ozbrojence) skočil a sebral mu automatickou pušku,“ vylíčil událost tělocvikář Slavoljub Stojadinović, který podle Blicu útočníka odzbrojil.</p>
      <related>
        <h4>Související články</h4>
        <a href="https://www.irozhlas.cz/zpravy-svet/migrace-balkan-uprchlici-bosna-a-hercegovina-recko-marie-hermanova-rozhovor_1911030602_eku"/>
        <a href="https://www.irozhlas.cz/zpravy-domov/kosovo-srbsko-tomas-petricek-milos-zeman_1910101901_dok"/>
      </related>
    </article>
  </body>
</html>