<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260302/i-toyrkia-anakoinose-terastia-amoivi-gia-plirofories-sxetika-me-ton-moxament-ntaxlan"/>
    <meta property="og:site_name" content="LiFO"/>
    <meta property="article:published_time" content="2019-11-22T19:38:00+00:00"/>
    <meta property="og:title" content="Η Τουρκία ανακοίνωσε τεράστια αμοιβή για πληροφορίες σχετικά με τον Μοχάμεντ Νταχλάν"/>
    <meta property="og:description" content="Η Άγκυρα θα προσφέρει αμοιβή εκατοντάδων χιλιάδων ευρώ σε όποιον δώσει πληροφορίες για τον Παλαιστίνιο Νταχλάν, τον οποίο κατηγορεί πως ενεπλάκη στο αποτυχημένο πραξικόπημα το 2016"/>
  </head>
  <body>
    <article>
      <h1>Η Τουρκία ανακοίνωσε τεράστια αμοιβή για πληροφορίες σχετικά με τον Μοχάμεντ Νταχλάν</h1>
      <h2>Η Άγκυρα θα προσφέρει αμοιβή εκατοντάδων χιλιάδων ευρώ σε όποιον δώσει πληροφορίες για τον Παλαιστίνιο Νταχλάν, τον οποίο κατηγορεί πως ενεπλάκη στο αποτυχημένο πραξικόπημα το 2016</h2>
      <address><time datetime="2019-11-22T19:38:00+00:00">22 Nov 2019, 19:38</time> by <a rel="author">NEWSROOM</a></address>
      <p>
        <b>Η <a href="https://www.lifo.gr/tags/%CE%A4%CE%BF%CF%85%CF%81%CE%BA%CE%AF%CE%B1">Τουρκία</a> ανακοίνωσε αμοιβή πάνω από 600.000 ευρώ για κάθε πληροφορία που θα οδηγήσει στη σύλληψη του Παλαιστίνιου Μοχάμεντ Νταχλάν, πρώην ισχυρού άνδρα της Γάζας εγκατεστημένου στα ΗΑΕ.</b>
      </p>
      <p>«Επεξεργαζόμαστε ένα μέτρο που αφορά τον Νταχλάν. Θα τον βάλουμε στην κόκκινη λίστα (των καταζητούμενων τρομοκρατών)», δήλωσε ο Σουλεϊμάν Σοϊλού στην εφημερίδα Hurriyet.</p>
      <p>Η αμοιβή για οποιαδήποτε πληροφορία μπορεί να οδηγήσει στη σύλληψή του θα οριστεί στα τέσσερα εκατομμύρια τουρκικές λίρες (630.000 ευρώ), σύμφωνα με την ίδια πηγή.</p>
      <p>Τα τουρκικά μέσα ενημέρωσης κατηγορούν τον Νταχλάν ότι ενεπλάκη στο αποτυχημένο πραξικόπημα το 2016 κατά του προέδρου Ρετζέπ Ταγίπ Ερντογάν και ότι είναι ένας μισθοφόρος στην υπηρεσία των Ηνωμένων Αραβικών Εμιράτων όπου διαμένει.</p>
      <p>Ο 58χρονος Νταχλάν, πρώην ισχυρός άνδρας της οργάνωσης Φάταχ στη Λωρίδα της Γάζας είναι αντίπαλος από παλιά του Παλαιστινίου προέδρου Μαχμούντ Αμπάς, του οποίου ήταν άλλοτε ο έμπιστός του στη Γάζα.</p>
      <p>Τα τουρκικά μέσα ενημέρωσης κατηγορούν συχνά τον Νταχλάν ότι έπαιξε ρόλο στο αποτυχημένο πραξικόπημα το 2016 κατά του Ερντογάν, βοηθώντας το δίκτυο του ιεροκήρυκα Φετουλάχ Γκιουλέν στον οποίο η Άγκυρα απέδωσε αυτή την απόπειρα πραξικοπήματος.</p>
      <p>Πιο πρόσφατα, τουρκικά μέσα ενημέρωσης κατηγόρησαν τον Νταχλάν για εμπλοκή στον φόνο του Σαουδάραβα δημοσιογράφου Τζαμάλ Κασόγκι από Σαουδάραβες πράκτορες στο προξενείο της χώρας του στην Κωνσταντινούπολη.</p>
      <p>Η ανακοίνωση της αμοιβής για τη σύλληψή του γίνεται τρεις εβδομάδες μετά την αντιπαράθεση μέσω τηλεοπτικών δικτύων μεταξύ αυτού και του επικεφαλής της τουρκικής διπλωματίας Μεβλούτ Τσαβούσογλου.</p>
      <p>Σε συνέντευξη στα τέλη Οκτωβρίου στο παναραβικό δίκτυο Αλ Τζαζίρα, o Τούρκος υπουργός είχε κατηγορήσει τα Ηνωμένα Αραβικά Εμιράτα ότι προσφέρουν καταφύγιο σε «έναν τρομοκράτη που ονομάζεται Μεβλούτ Νταχλάν».</p>
      <p>Ο Νταχλάν απάντησε εξαπολύοντας φραστική επίθεση στον πρόεδρο Ερντογάν - σε συνέντευξη σε σαουδαραβικό δίκτυο- κατηγορώντας τον ότι στηρίζει «τρομοκρατικές ομάδες» στη Συρία, ότι «λεηλάτησε τον χρυσό από την κεντρική τράπεζας της Λιβύης» και ότι «"πιστεύει ότι είναι ο εμίρης των πιστών» στον αραβομουσουλμανικό κόσμο.</p>
      <p>Ο πρώην ισχυρός αρχηγός της υπηρεσίας Εσωτερικής Ασφαλείας στη Γάζα έπεσε σε δυσμένεια μετά την πανωλεθρία των δυνάμεών του από τους μαχητές της Χαμάς το 2007, όταν το ισλαμιστικό κίνημα ανέλαβε δια της βίας τον έλεγχο του παλαιστινιακού θύλακα.</p>
      <p>Με πληροφορίες από ΑΠΕ-ΜΠΕ, AFP</p>
    </article>
  </body>
</html>