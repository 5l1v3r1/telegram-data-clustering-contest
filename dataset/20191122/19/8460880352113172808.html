<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/orszag-vilag/bovitik-magyarorszag-es-bosznia-hercegovina-vedelmi-egyuttmukodeset-2138688/"/>
    <meta property="og:site_name" content="BAMA"/>
    <meta property="article:published_time" content="2019-11-22T19:02:00+00:00"/>
    <meta property="og:title" content="Bővítik Magyarország és Bosznia-Hercegovina védelmi együttműködését"/>
    <meta property="og:description" content="A regionális együttműködés azért is fontos, mert számos olyan kihívás van – például az illegális migráció, az azzal járó nehézségek, valamint az illegális fegyverkereskedelem -, amelyeket együtt kezelhetnek majd."/>
  </head>
  <body>
    <article>
      <h6 class="kicker">BIZTONSÁG</h6>
      <h1>Bővítik Magyarország és Bosznia-Hercegovina védelmi együttműködését</h1>
      <address>
        <time datetime="2019-11-22T19:02:00+00:00">22 Nov 2019, 19:02</time>
      </address>
      <h4>A regionális együttműködés azért is fontos, mert számos olyan kihívás van – például az illegális migráció, az azzal járó nehézségek, valamint az illegális fegyverkereskedelem -, amelyeket együtt kezelhetnek majd.</h4>
      <p>Bővítik a Magyarország és Bosznia-Hercegovina közötti védelmi együttműködést – jelentette be a két ország védelmi minisztere pénteken Budapesten újságírók előtt.</p>
      <p>A megbeszélésük után tartott sajtótájékoztatón</p>
      <blockquote>Marina Pendes, Bosznia-Hercegovina védelmi minisztere elmondta, 2006 óta működik náluk egységes honvédelmi tárca, amelynek létrejöttekor írták alá Magyarországgal az együttműködési megállapodást, aminek bővítéséről döntöttek most.</blockquote>
      <p>A miniszter hangsúlyozta: Magyarország tapasztalata – mivel tagja az Európai Uniónak és a NATO-nak – nélkülözhetetlen számukra euroatlanti csatlakozási törekvéseikben.</p>
      <p>Hozzátette: a regionális együttműködés azért is fontos, mert számos olyan kihívás van – például az illegális migráció, az azzal járó nehézségek, valamint az illegális fegyverkereskedelem -, amelyeket együtt kezelhetnek majd.</p>
      <p>Benkő Tibor honvédelmi miniszter kiemelte, hogy</p>
      <blockquote>Magyarország tapasztalataival segít egy olyan programot összeállítani, amellyel támogathatja Bosznia-Hercegovina euroatlanti csatlakozási törekvéseit.</blockquote>
      <p>Ebben a dokumentumban rögzítenék például, hogy mit tett Magyarország, a Magyar Honvédség, valamint a katonák, hogy sikeres lehetett a NATO-csatlakozás. „A közös munka részleteit munkatársaik a jövő év elején dolgozzák ki” – fűzte hozzá.</p>
      <p>Jelezte, a megbeszélésen egyetértettek abban, hogy a problémákat ott kell kezelni, ahol keletkeznek.</p>
      <blockquote>Bosznia-Hercegovina – függetlenül attól, hogy nem európai uniós és nem is NATO-tagország – „példaértékűen vesz részt a békefenntartói feladatokban”.</blockquote>
      <p>„Ezért elismerés és köszönet jár az ország védelmi miniszterének, minisztériumának és a katonáinak” – mondta Benkő Tibor.</p>
      <p>Kitért arra: Magyarország számára a Nyugat-Balkán békéje, biztonsága elődleges. Felidézte, hogy Magyarország már korábban is segített Bosznia-Hercegovinában a béke építésében; a mostari híd újjáépítésében is segítettek magyar katonák.</p>
    </article>
  </body>
</html>