<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/fjernet-svulst-i-hodet/71851695"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T19:54:43+00:00"/>
    <meta property="og:title" content="Fjernet svulst i hodet"/>
    <meta property="og:description" content="Carina Dahl måtte nylig gjennom en omfattende operasjon."/>
  </head>
  <body>
    <article>
      <h1>Fjernet svulst i hodet</h1>
      <h2>Carina Dahl måtte nylig gjennom en omfattende operasjon.</h2>
      <address><time datetime="2019-11-22T19:54:43+00:00">22 Nov 2019, 19:54</time> by <a rel="author">Henriette Eilertsen</a></address>
      <p>- Jeg er ikke en som går så veldig ofte til legen, sier <a href="https://www.dagbladet.no/kjendis/en-av-arets-beste-fester/71778127">Carina Dahl (34)</a> da Dagbladet <a href="https://www.dagbladet.no/kjendis/dropper-carina-dahls-farmen-sammenbrudd-na-forklarer-tv-2-hvorfor/70838373">møter henne hjemme</a> i Oslo. Men dette vil trolig endre seg i tida framover.</p>
      <p>For to uker siden måtte nemlig <a href="https://www.dagbladet.no/video/embed/jw/wSbaKGxP?autoplay=true">artisten og TV-profilen</a> gjennom en omfattende operasjon etter å ha oppdaget en stor kul ved sitt høyre øre. En kul Carina hadde gått med i mange år.</p>
      <p>
        <b>- Det som måtte til, var at ei venninne av meg hadde fått en ondartet svulst og måtte gjennom 13 uker med cellegift. Det gikk heldigvis bra med henne, men jeg fortalte henne at jeg også hadde en kul, og hun ba meg få den sjekket med en gang, sier hun.</b>
      </p>
      <p>Dahl tok raskt både MR og biopsi, og svulsten i spyttkjertelen måtte fjernes. Hun påpeker at den riktignok var godartet, men at operasjonen hun skulle gjennom, ikke var noen lek.</p>
      <figure>
        <img src="https://dbstatic.no/71851922.jpg?imageId=71851922&amp;x=0&amp;y=0&amp;cropw=100&amp;croph=100&amp;width=643&amp;height=1144"/>
        <figcaption><b>DREN I HODET:</b> Carina måtte ligge på sykehuset i tre dager etter operasjonen. Foto: Privat Vis mer</figcaption>
      </figure>
      <h3>Knakk sammen</h3>
      <p>- Jeg tenkte med en gang jeg fikk beskjeden at «kan dere ikke bare ta den bort?». Men jeg husker de sa til meg at vi måtte snakke litt om operasjonen, for det var en veldig komplisert operasjon jeg skulle gjennom, forteller Carina.</p>
      <p>Artisten forteller at ettersom spyttkjertelen ligger så nærme ansiktsnerven, og fordi svulsten var såpass stor, var det en risiko for at hun kunne bli lam i halve ansiktet. Derfor måtte de åpne et stort område for ikke å skade nerven.</p>
      <p>
        <b>Ifølge <a href="https://sml.snl.no/spyttkjertlene">Store norske leksikon</a> går ansiktsnerven gjennom spyttkjertelen, noe som vanskeliggjør kirurgiske inngrep her.</b>
      </p>
      <p>- Det var en veldig rar følelse da de fortalte meg dette. Alternativet til godartet svulst kunne vært så mye verre. Man skal bare prise seg lykkelig for at den ikke var ondartet, men samtidig er det ingen som ønsker å bli lam i halve ansiktet, innrømmer hun, og fortsetter:</p>
      <p>- Jeg ble veldig redd og er ikke særlig glad i arr heller, så jeg knakk rett og slett litt sammen.</p>
      <h3>Måtte bli på sykehuset</h3>
      <p>Det gikk rundt to måneder før Dahl først havnet på operasjonsbordet. Da Dagbladet snakker med henne, er det bare et par uker siden svulsten ble fjernet.</p>
      <p>
        <b>- Jeg gikk og kjente på at jeg gruet meg. Jeg tror alle hadde kjent på det hvis de skulle gjennom et såpass stort inngrep, sier hun.</b>
      </p>
      <figure>
        <img src="https://dbstatic.no/71851926.jpg?imageId=71851926&amp;x=21.261682242991&amp;y=25.789473684211&amp;cropw=68.224299065421&amp;croph=60.526315789474&amp;width=292&amp;height=346"/>
        <figcaption><b>ARR:</b> Fredag denne uka fikk artisten fjernet stingene. Foto: Privat Vis mer</figcaption>
      </figure>
      <figure>
        <img src="https://dbstatic.no/71851928.jpg?imageId=71851928&amp;x=0&amp;y=9.7686375321337&amp;cropw=100&amp;croph=86.889460154242&amp;width=292&amp;height=338"/>
        <figcaption><b>MANGE STING:</b> Carina vil få et langt arr etter inngrepet. Hun oppfordrer andre til å ta en legesjekk. Foto: Privat Vis mer</figcaption>
      </figure>
      <p>Artisten forteller at hun måtte tilbringe tre dager på Rikshospitalet etter operasjonen, og at hun også da forsøkte å minne seg selv på at det kunne vært så mye verre.</p>
      <p>- Jeg delte rom med en som hadde gått gjennom mye verre ting enn meg. Hun hadde en ondartet svulst midt i ansiktet. Jeg tenkte hele tida at jeg ikke kunne klage, men hun sa noe veldig fint til meg. Hun sa nemlig at «Carina, husk at du har din greie, og det må du få lov til å kjenne på. Det er alltid noen som har det verre enn meg også, men man har alltid sine ting som man går gjennom».</p>
      <p>
        <i>Saken fortsetter nedenfor.</i>
      </p>
      <h3>Mistet følelsen</h3>
      <p>Dahl lå fire timer i narkose under inngrepet. Så fort hun våknet, sjekket hun om hun hadde følelse i hele ansiktet - og det hadde hun.</p>
      <p>- Men jeg har ikke noen følelse i øret mitt, og det kommer jeg trolig aldri til å få tilbake heller, deler hun, før hun lattermildt skyter inn:</p>
      <p>
        <b>- Så når jeg skal sette inn Airpods, sliter jeg med å finne øregangen. Men igjen, så er dette overhodet ikke det verste som kunne ha skjedd, og jeg er bare glad for at det gikk bra.</b>
      </p>
      <p>
        <i>- Hvordan tror du dette kommer til å prege deg framover?</i>
      </p>
      <p>- Det er ikke noe synd på meg, alt har gått kjempefint, men jeg føler at når jeg er i den posisjonen jeg er i og kan nå ut til folk, så tenker jeg at man ikke skal være hysterisk, men at man skal ha kontroll på egen kropp. Dukker det opp kuler eller ting forandrer seg, så er det lurt å ta en ekstra legetime. Man tar jo EU-kontroll på bilen, hvorfor ikke gjøre det samme med kroppen sin? Det er jo det viktigste man har, sier Carina og forsetter:</p>
      <p>- Jeg er ekstremt dårlig til å dra til legen og kjører hardt på i hverdagen. Selvfølgelig har jeg lært at man skal følge med litt. Man skal ikke være nødt til å vente helt til en som står deg nær får kreft for at du skal ta ting på alvor. Selvfølgelig kommer jeg til å følge med litt mer enn jeg kanskje har gjort tidligere.</p>
      <p>
        <i>At Carina Dahl har fått fjernet svulsten fra hodet ble først omtalt i Se og Hør.</i>
      </p>
    </article>
  </body>
</html>