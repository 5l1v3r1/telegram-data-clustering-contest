<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/ekonomika/bitcoin-proapdu_1911221932_cen"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T19:32:00+00:00"/>
    <meta property="og:title" content="Propad bitcoinu pod hranici 7000 dolarů, je to nejméně za posledního půl roku"/>
    <meta property="og:description" content="Na vině je podle analytiků nejnovější zásah čínské centrální banky proti kryptoměnám a její doprovodné varování před riziky, která s sebou obchodování s digitální měnou nese."/>
  </head>
  <body>
    <article>
      <h1>Propad bitcoinu pod hranici 7000 dolarů, je to nejméně za posledního půl roku</h1>
      <address><time datetime="2019-11-22T19:32:00+00:00">22 Nov 2019, 19:32</time> by <a rel="author">ČTK</a></address>
      <p>
        <b>Hodnota kybernetické měny bitcoin v pátek klesla nejníže za šest měsíců, krátce se dostala i pod hranici 7000 dolarů (asi 161 000 Kč). Na vině je podle analytiků nejnovější zásah čínské centrální banky proti kryptoměnám a její doprovodné varování před riziky, která s sebou obchodování s digitální měnou nese.</b>
      </p>
      <p>Nejrozšířenější virtuální měna světa během dne odepsala devět procent na 6929 dolarů, a propadla se tak nejníže od května. Nad hranici 7000 dolarů se ale vrátila a na burze Bitstamp se krátce po 17.00 prodávala za 7150 dolarů. To by proti čtvrtku pokles o šest procent.</p>
      <related>
        <h4>Číst článek</h4>
        <a href="https://www.irozhlas.cz/ekonomika/ekonomika-svycarska-narodni-banka-svycarsko_1911101640_dok"/>
      </related>
      <p>Čínská centrální banka upozornila, že se zaměří na nelegální aktivity kolem virtuálních měn, které se podle ní znovu objevují. Sama banka přitom podle agentury Reuters chystá vlastní digitální měnu.</p>
      <p>„Hodnota se vrátila na úroveň, kde se pohybovala před prudkým růstem na konci října, který byl naopak podpořen trhem pozitivně vnímanou zprávou z Číny o vládní podpoře inovací v oblasti blockchainu. Čína tak v krátkém období zahýbala trhem na obě strany,“ uvedl analytik obchodníka s bitcoiny WBTCB Ondřej Příhonský.</p>
      <p>Bitcoin vznikl v roce 2009 jako alternativa oficiálních měn a během let se prosadil jako přední kybernetická měna světa. Cena bitcoinu ale prochází značnými výkyvy.</p>
      <p>V roce 2017 zažíval bitcoin prudký růst a ke konci téhož roku jeho cena překonala 19 000 dolarů. V závěru loňského roku ale sestoupila do blízkosti 3000 dolarů.</p>
      <related>
        <h4>Související články</h4>
        <a href="https://www.irozhlas.cz/ekonomika/bitcoin-ekonomika-kyberneticka-mena_1909251033_dok"/>
        <a href="https://www.irozhlas.cz/ekonomika/tezba-bitcoinu-kryptomena-cesko-farmy_1909170600_jak"/>
        <a href="https://www.irozhlas.cz/ekonomika/virtualni-mena-bitcoin-kryptomena-ministerstvo-financi_1907261641_ako"/>
      </related>
    </article>
  </body>
</html>