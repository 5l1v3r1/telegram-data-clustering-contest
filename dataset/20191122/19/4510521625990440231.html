<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/politica/sebastian-lazaroiu-trei-milioane-voturi-sase-milioane-alegatori-prezenti-dancila-castiga-alegerile-1_5dd835815163ec42714c744b/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-22T19:31:59+00:00"/>
    <meta property="og:title" content="Sebastian Lăzăroiu: Cu trei milioane de voturi şi şase milioane de alegători prezenţi, Dăncilă poate câştiga alegerile"/>
    <meta property="og:description" content="Sociologul Sebastian Lăzăroiu, fost consilier prezidenţial, nu a exclus ipoteza, la o emisiune de la postul Digi24, ca la o rată mică de participare la vot în turul al doilea al alegerilor prezidenţiale, Viorica Dăncilă, candidatul PSD, să câştige."/>
  </head>
  <body>
    <article>
      <h1>Sebastian Lăzăroiu: Cu trei milioane de voturi şi şase milioane de alegători prezenţi, Dăncilă poate câştiga alegerile</h1>
      <address><time datetime="2019-11-22T19:31:59+00:00">22 Nov 2019, 19:31</time> by <a rel="author">Otilia Andrei</a></address>
      <h4>Sociologul Sebastian Lăzăroiu, fost consilier prezidenţial, nu a exclus ipoteza, la o emisiune de la postul Digi24, ca la o rată mică de participare la vot în turul al doilea al alegerilor prezidenţiale, Viorica Dăncilă, candidatul PSD, să câştige.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/politica/video-interviu-integral-sotii-dancila-fost-intalnirea-socrii-decis-infieze-copil-1_5dd829515163ec42714c3341/index.html"/>
        <a href="https://adevarul.ro/news/politica/alegeri-prezidentiale-2019-turul-2-zi-vot-diaspora-romanii-luat-nou-asalt-urnele-prezenta-crestere-fata-tur-1_5dd7e45d5163ec42714a3374/index.html"/>
        <a href="https://adevarul.ro/news/politica/klaus-iohannis-viorica-dancila-ultimele-actiuni-campanie-votului-duminica-1_5dd773975163ec427146e749/index.html"/>
      </related>
      <p>Sebastian Lăzăroiu a a reamintit, la Digi24, ce s-a întâmplat în 2016, când PSD a obţinut un scor istoric la alegerile parlamentare, în urma unei rate mari de absenteism. „Şi de aici încolo au urmat cei trei ani pe care i-am trăit cu toţii într-o teroare”, a declarat Sebastian Lăzăroiu, <a href="https://www.digi24.ro/stiri/actualitate/politica/alegeri-prezidentiale-2019/de-ce-sa-merg-la-vot-sebastian-lazaroiu-amintiti-va-ce-s-a-intamplat-in-2016-1220673?fbclid=IwAR2kXHRGhATugcpX-v-iCCFB5dLgNVcrzZyNx00TVSByEGC9zR80sAMRebY">la Digi 24</a>, când a fost întrebat de ce e important să mergem duminică la vot.</p>
      <p>„Întotdeauna îţi găseşti mai greu motive să mergi la vot decât să nu mergi la vot. Când e să găseşti motive să nu mergi la vot, curg. De ce? Pentru că stai în casă: plouă afară, n-a intrat Barna în turul doi, cutare, cutare, ai o listă întreagă. Motivele pentru care să ieşi la vot - pentru că cer un efort, minim, - întotdeauna sunt mai puţine. Eu n-aş da decât unul singur: amintiţi-vă ce s-a întâmplat în 2016, când tot pe fondul unei participări scăzute, un partid, care oricum avea reflexe totalitare, a luat 46 la sută! Deci, PSD în 2016, din aceeaşi comoditate a unora, care nu au vrut să meargă la vot - poate era şi vina opoziţiei atunci, că n-a fost mai activă -, dar e clar că în 2016 a dus la acest scor foarte mare, istoric, al PSD-ului în alegeri. Şi de aici încolo au urmat cei trei ani pe care i-am trăit cu toţii într-o teroare, zic eu, din cauza absenteismului.</p>
      <p>Deci, hai să nu repetăm lucrurile care tocmai s-au întâmplat. Nu ştii niciodată. Viorica Dăncilă, cu 3 milioane de voturi şi 6 milioane de alegători prezenţi, poate câştiga alegerile prezidenţiale! E un scenariu puţin probabil, dar nu poţi să-l excluzi. Şi în 2016 eu n-aş fi zis că PSD ia 46 la sută şi mulţi cred că n-ar fi avut predicţia asta, dar uite că a luat!”, a declarat Sebastian Lăzăroiu, la <a href="https://www.digi24.ro/stiri/actualitate/politica/alegeri-prezidentiale-2019/de-ce-sa-merg-la-vot-sebastian-lazaroiu-amintiti-va-ce-s-a-intamplat-in-2016-1220673?fbclid=IwAR2kXHRGhATugcpX-v-iCCFB5dLgNVcrzZyNx00TVSByEGC9zR80sAMRebY">Digi 24.</a></p>
      <hr/>
    </article>
  </body>
</html>