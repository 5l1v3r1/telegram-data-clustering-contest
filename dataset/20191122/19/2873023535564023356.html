<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/koinonia/220122_pnigike-i-thasos-ekkenothikan-spitia"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T19:31:00+00:00"/>
    <meta property="og:title" content="«Πνίγηκε» η Θάσος, εκκενώθηκαν σπίτια"/>
    <meta property="og:description" content="Δραματική είναι η κατάσταση σε πολλές περιοχές της νότιας Θάσου όπου λόγω της συνεχιζόμενης και έντονης βροχόπτωσης έχουν δημιουργηθεί μεγάλα προβλήματα."/>
  </head>
  <body>
    <article>
      <h1>«Πνίγηκε» η Θάσος, εκκενώθηκαν σπίτια</h1>
      <address><time datetime="2019-11-22T19:31:00+00:00">22 Nov 2019, 19:31</time> by <a rel="author">efsyn.gr</a></address>
      <p>Δραματική είναι η κατάσταση σε πολλές περιοχές της νότιας Θάσου όπου λόγω της συνεχιζόμενης και έντονης βροχόπτωσης τα δυο τελευταία 24ωρα έχουν δημιουργηθεί μεγάλα προβλήματα, ενώ στέλνονται ενισχύσεις από την Καβάλα με άντρες, οχήματα και άλλα μηχανήματα της πυροσβεστικής.</p>
      <p>Σήμερα με απόφαση του Περιφερειάρχη Ανατολικής Μακεδονίας και Θράκης Χρήστου Μέτιου, έξι περιοχές του νησιού κηρύχθηκαν σε κατάσταση έκτακτης ανάγκης, μετά από σχετικό αίτημα που υπέβαλε ο νησιωτικός δήμος.</p>
      <h3>Απεγκλωβισμοί κατοίκων</h3>
      <p>Δρόμοι έχουν μετατραπεί σε ορμητικούς χειμάρρους παρασύροντας αυτοκίνητα και ότι άλλο βρεθεί στο διάβα τους, ρέματα και αρδευτικά κανάλια έχουν υπερχειλίσει, πολλά σημεία του οδικού δικτύου δεν είναι προσβάσιμα, ενώ χρειάστηκε η συνδρομή της Πυροσβεστικής Υπηρεσίας προκειμένου να απεγκλωβιστούν κάτοικοι σε οικισμούς όπου το νερό μπήκε κυριολεκτικά μέσα στα σπίτια τους και ήταν αδύνατη η μετακίνησή τους.</p>
      <p>Σύμφωνα με το kavalanews, οι πυροσβέστες απεγκλώβισαν δύο ηλικιωμένους από το σπίτι τους στο Θεολόγο και μία γυναίκα από την Ποταμιά, όπου τουλάχιστον δύο οικογένειες αναγκάστηκαν να εκκενώσουν τα σπίτια τους.</p>
      <p>Πολλές παραλίες θυμίζουν βομβαρδισμένα τοπία, κατολισθήσεις υπάρχουν σε πολλά σημεία του οδικού δικτύου, ενώ τα ορμητικά νερά έχουν προκαλέσει μεγάλες και εκτεταμένες ζημιές σε επιχειρήσεις και κατοικίες.</p>
      <p>Όπως επεσήμανε η μετεωρολογική υπηρεσία meteo του Εθνικού Αστεροσκοπείου Αθηνών, τα σχολεία όλων των βαθμίδων εκπαίδευσης παρέμειναν την Παρασκευή κλειστά, λόγω των δυσμενών καιρικών συνθηκών που καταστούν δύσκολη την προσέλευση και παραμονή των μαθητών σε αυτά.</p>
      <figure>
        <iframe src="https://www.youtube.com/embed/pSd5F8DU61c" width="640" height="360" data-service="Youtube" scrolling="no"/>
      </figure>
      <h3>Πρωτοφανής βροχή</h3>
      <p>Για πρωτοφανή βροχή έκανε λόγο ο δήμαρχος Θάσου, Λευτέρης Κυριακίδης, μιλώντας στο Αθημαναϊκό και Μακεδονικό Πρακτορείο, υπογραμμίζοντας ότι αύριο το πρωί αναμένονται και μηχανήματα του Στρατού και της Περιφέρειας Α.Μ.Θ. προκειμένου να ξεκινήσει μια πρώτη προσπάθεια αποκατάστασης των ζημιών.</p>
      <p>Ο δήμαρχος επισήμανε ότι ο όγκος του νερού είναι πολύ μεγάλος και δύσκολα διοχετεύεται προς τη θάλασσα ενώ λόγω των φερτών υλικών που παρασύρει δημιουργεί μεγάλα προβλήματα μέσα στους οικισμούς του νησιού. Ο ίδιος σημείωσε πως το τελευταίο 48ωρο το νησί της Θάσου έχει συγκεντρώσει το υψηλότερο ποσοστό βροχόπτωσης σε όλη την Ελλάδα.</p>
      <p>Ο κ. Κυριακίδης εκτίμησε ότι η μεγάλη φωτιά του 2016 αλλά και οι μικρότερες που ακολούθησαν τα επόμενα χρόνια καταστρέφοντας ένα μεγάλο μέρος του δασικού πλούτου του νησιού, συνέβαλαν σε αυτή τη δραματική κατάσταση που βιώνει η Θάσος.</p>
      <p>Ο δήμος Θάσου καλεί τους κατοίκους να μην μετακινούνται λόγω των έντονων βροχοπτώσεων και των σοβαρών προβλημάτων που εκδηλώνονται στα περισσότερα σημεία του οδικού δικτύου. Από το πρωί δεν εκτελούνται τα ακτοπλοϊκά δρομολόγια από και προς το νησί της Θάσου λόγω των ισχυρών θυελλωδών ανέμων που πνέουν στο Θρακικό πέλαγος, εντάσεως μέχρι και επτά μποφόρ.</p>
      <h3>Κυβερνητικό κλιμάκιο σε Θάσο και Χαλκιδική</h3>
      <p>Όπως ανακοινώθηκε, με εντολή του Κυριάκου Μητσοτάκη, το πρωί του Σαββάτου κυβερνητικό κλιμάκιο με επικεφαλής τον υπουργό Εθνικής Άμυνας, Νίκο Παναγιωτόπουλο, και τον υφυπουργό Εσωτερικών, Θεόδωρο Λιβάνιο, μεταβαίνει στις πληγείσες περιοχές στη Χαλκιδική και στη Θάσο.</p>
      <p>Θα τους συνοδεύουν ο γενικός γραμματέας Πολιτικής Προστασίας, Νίκος Χαρδαλιάς, ο γενικός γραμματέας Υποδομών, Γεώργιος Καραγιάννης, ο γενικός γραμματέας Αγροτικής Πολιτικής και Διαχείρισης Κοινοτικών Πόρων, Κώστας Μπαγινέτας, και ο υπαρχηγός Επιχειρήσεων του Πυροσβεστικού Σώματος, Αντιστράτηγος Στέφανος Κολοκούρης.</p>
      <p>Σύμφωνα με το πρόγραμμα, η αποστολή θα μεταβεί με ελικόπτερο του Πυροσβεστικού Σώματος και θα προσεγγίσει στις 8.30 την περιοχή Ολυμπιάδα Χαλκιδικής (Δημοτικό Γήπεδο) και στις 10.45 τη Θάσο (Γήπεδο Λιμένα).</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/koinonia/220002_se-ektakti-anagki-kabala-kai-thasos-ekleisan-dromoi-kai-sholeia-sti"/>
        <a href="https://www.efsyn.gr/ellada/koinonia/219830_dromoi-potamia-ston-pyrgo-apo-tin-kakokairia-plimmyres-kai-stin-kabala"/>
        <a href="https://www.efsyn.gr/ellada/koinonia/212083_megala-problimata-apo-tin-kakokairia"/>
        <a href="https://www.efsyn.gr/ellada/koinonia/219338_halaei-o-kairos-apo-ta-boreia-kai-dytika"/>
        <a href="https://www.efsyn.gr/ellada/koinonia/218581_katafthanei-i-biktoria-kai-fernei-ishyres-brohes-kai-kataigides"/>
        <a href="https://www.efsyn.gr/ellada/koinonia/218258_o-kairos-ston-37o-marathonio-tis-athinas"/>
      </related>
    </article>
  </body>
</html>