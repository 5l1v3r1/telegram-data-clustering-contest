<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.svetplus.com/vesti/55194/kakvu-suprugu-zahteva-njegov-znak-horoskopa-lav-lepu-vaga-strpljivu"/>
    <meta property="og:site_name" content="Svet Plus"/>
    <meta property="article:published_time" content="2019-11-22T11:51:56+00:00"/>
    <meta property="og:title" content="Kakvu suprugu zahteva njegov znak horoskopa! Lav lepu, Vaga strpljivu..."/>
    <meta property="og:description" content="Astrolozi otkrivaju tajnu braka! Kakvu suprugu zahteva njegov znak horoskopa! Kad birate bračnog partnera, astrolozi savetuju da ne gledate samo vrline već i mane - birajte one sa kojima možete da se pomirite! Lav lepu, Vaga strpljivu, Vodolija zanimljivu i neobičnu..."/>
  </head>
  <body>
    <article>
      <h1>Kakvu suprugu zahteva njegov znak horoskopa! Lav lepu, Vaga strpljivu...</h1>
      <h2>Astrolozi otkrivaju tajnu braka! Kakvu suprugu zahteva njegov znak horoskopa! Kad birate bračnog partnera, astrolozi savetuju da ne gledate samo vrline već i mane - birajte one sa kojima možete da se pomirite! Lav lepu, Vaga strpljivu, Vodolija zanimljivu i neobičnu...</h2>
      <address><time datetime="2019-11-22T11:51:56+00:00">22 Nov 2019, 11:51</time> by <a rel="author">O.J</a></address>
      <p>
        <b>Ovan</b>
      </p>
      <p>Muškarac Ovan je samosvestan i često okrenut sebi što može biti problem za ženu koja vapi za pažnjom i bliskošću. Od ovakvih ličnosti ne treba očekivati preteranu saradnju, već je bolje pustiti ih da budu vođe. Često imaju velike ljubavne potrebe koje mogu lako da splasnu, te je idealno ako partneri usklade libido, jer bi prečesto odbijanje moglo da izazove konflikte. Ukoliko se žena navikne na stav Ovna koji deluje vrlo sebično, zagarantovan je dug i harmoničan brak.</p>
      <p>
        <b>Bik</b>
      </p>
      <p>Kad žena želi da osvoji muškarca rođenog u ovom znaku, potrebno je da bude energičnija i fleksibilnija od njega. Bik će biti vrlo zadovoljan s suprugom koja se dobro snalazi u kuhinji, ali istovremeno želi da s njom bude blizak. Mudru ženu će obožavati pod uslovom da se ne čini previše komplikovana, već da pleni jednostavnošću. Fleksibilnost je ključ za uspešan brak s Bikom.</p>
      <p>
        <b>Blizanci</b>
      </p>
      <p>Ukoliko volite sport, razonodu, druženje, dinamičan život, automobile, lako ćete osvojiti muškarca rođenog u ovom znaku, jer je kod njih uvek prisutna želja za brzim iskustvima koja bi morala da budu zanimljiva. Žene koje insistiraju na svojim filozofskim stavovima, intuitivnosti i ezoteriji mogu odbiti većinu pripadnika ovog znaka. Međutim, one koje imaju sklonost ka laganim i "lepršavim" odnosima, u Blizancu će naći pravog partnera...</p>
      <figure>
        <img src="http://www.svetplus.com/userfiles/images/kolagen(5).jpg"/>
      </figure>
      <p>
        <b>Rak</b>
      </p>
      <p>Čovek rođen u znaku Raka je preosetljiv, zaštitnički raspoložen, pod uplivom emocija, promenljiv i melanholičan. Čezne za jakom ženom koja želi da postane majka i spremna je da se veže za njega. Duboko sve proživljava, pa ako ste hladni, uzdržani ili rezervisani, možete ga povrediti i odbiti. Postoji velika želja za samoodržanjem i produžetkom loze. Sanjaju o lepom i mirnom životu u krugu porodice, pa ako posedujete ove kvalitete, lako ćete postati njegova žena.</p>
      <p>
        <b>Lav</b>
      </p>
      <p>Muškarac rođen u znaku Lava želi lepu i privlačnu ženu. Takođe mu nije potrebno kontrirati i dokazivati da nije u pravu ili da ste superiorniji od njega. Čak i ako greši, nije dobro da to javno pokazujete, niti da ga sramotite i brukate u društvu. Takav muškarac želi da ga sledite, gledate u njega sa divljenjem i poštovanjem. Nekada je potrebno priznati njegov kvalitet kako bi se osetio sigurnim. Ako osetite da je on pravi muškarac za ceo život, morate biti svesni da on želi apsolutno sve.</p>
      <p>
        <b>Devica</b>
      </p>
      <p>Ukoliko ste voljni i sposobni da vodite jednostavan i običan život gde će vam računi i obaveze biti na prvom mestu i gde će se mnogo polagati na rutinu, gde život nikako nije magija i čarolija, tada ćete osvojiti muškarca rođenog u znaku Device. U pitanju su pametni i praktični ljudi koji su retko kada hedonisti i od svojih partnerki zahtevaju vernost, skromnost i predan rad.</p>
      <figure>
        <img src="http://www.svetplus.com/userfiles/images/kopriva.jpg"/>
      </figure>
      <p>
        <b>Vaga</b>
      </p>
      <p>Muškarac u ovom znaku obevezno nosi problem koji je vezan za oca i nasledan je. Reč je o tome da takav muškarac nije sposoban da bude sam i nesvesno priželjkuje ženu koja je snažnija i dominantnija u svakom smislu. Ona ne treba da bude vulgarna ili prosta, a takođe muškarac rođen u znaku Vage očekuje da žena pored finih manira poseduje i talenat za preživljavanje, kao i odlučnost koja njemu nedostaje. Često su sposobni da se raspravljaju, pa je potrebno da imate jake nerve i razumevanje za slabost koja se tiče partnerskih odnosa. Dame koje su naglašeno strpljive osvajaju srce Vage.</p>
      <p>
        <b>Škorpija</b>
      </p>
      <p>Negde duboko u sebi ovaj čovek se plaši iskustava koje ste imali u prošlosti, pa je bolje da pred njim ne iznosite detalje svojih prethodnih veza. Možete računati na posesivnost ovakvog muškarca koji nosi urođeni strah da biste ga mogli povrediti ili iznenaditi. Ukoliko ste sposobni da imate duboku, strastvenu vezu u kojoj nema mesta za druge, čak ni za vašu majku, tada biste sa lakoćom mogli osvojiti ovakvog čoveka. Muškarac Škorpija traži duboku intuitivnu i magnetičnu ženu koja razume da je čitav život jedna velika misterija.</p>
      <p>
        <b>Strelac</b>
      </p>
      <p>Muškarci rođeni u ovom znaku mogu da budu skloni aferama (što nije obavezno), ali zahtevaju poverenje i slobodu u braku. Priželjkuju emancipovanu ženu koja ima aktivan društven život i sposobna je da se menja, napreduje i usvaja nove životne koncepcije i modele. Protivnici su patrijarhalnih shvatanja i ne čeznu za ženama kojima je jedini san da postanu majke i sede pored peći. Ukoliko posedujete snažan duh, popustljiv karakter i slabo naglašen ego, sa velikom lakoćom možete ovakvog čoveka odvesti pred oltar.</p>
      <figure>
        <img src="http://www.svetplus.com/userfiles/images/devojka22(5).jpg"/>
      </figure>
      <p>
        <b>Jarac</b>
      </p>
      <p>Muškarci rođeni u ovom znaku priželjkuju krotke i razumne žene koje nemaju potrebu za filozofskim koncepcijama i komplikovanjem života. Od svojih žena očekuju da budu dobre majke i domaćice. Imaju velike seksualne potrebe, te je važno da ih partnerke mogu pratiti. Nisu pristalice modernih brakova, te je potrebno da imate jednu tradicionalnu koncepciju braka koja počiva na želji da se brak održi, a deca "izvedu na put". Žena koja hoće za sebe muškarca rođenog u znaku Jarca treba da bude spremna da se odrekne bilo kakve potrebe za dominacijom. Nije potrebno da budete posebno romantični, niti maštoviti. Što ste jednostavniji, sve više će vas želeti za ženu.</p>
      <p>
        <b>Vodolija</b>
      </p>
      <p>Muškarac rođen u ovom znaku teško uspostavlja bliskost sa svojom ženom, te je potrebno da ga opustite i razvijete u njemu osećanja - Vodolija može često biti hladna. Uglavnom traže zanimljive i neobične žene koje imaju značajna iskustva i koje su intelektualno jake. Takođe strahuju od preteranog vezivanja ili nametanja pravila i normi. Ukoliko ste sposobni da živite aktivan društven život i uvodite nove i zanimljive ljude u vaš svet, mogli biste biti idealna žena za ovakvog muškarca. Teško je komandovati muškarcima rođenim u ovom znaku, te je potrebno biti mudar i fleksibilan kako ne bi došlo do udaljavanja.</p>
      <p>
        <b>Ribe</b>
      </p>
      <p>Ovo su često nežniji muškarci, te nije potrebno da naglašavate koliko ste slabi i ranjivi i nije potrebno da pominjete kako imate strahove oko raznih životnih pitanja. Muškarac Riba će želeti ženu koja razume njegove potrebe i ustreptalo biće, kao i ženu koja će razviti bliskost i empatiju sa njime. Retko kada vole grube žene, niti pate za heroinama i osobama koje su emocionalno nestabilne. Postoji velika potreba za vezivanjem. Ukoliko ste sposobni da razumete kako vaš partner ima sumnje i strahove, a vi to brižno nosite u sebi, a da mu ne zamerite, ovakav čovek bi vas mogao voleti celog života.</p>
    </article>
  </body>
</html>