<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/algemeen/20191122/grote-brand-verwoest-honderden-caravans/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-22T11:25:16+00:00"/>
    <meta property="og:title" content="Grote brand verwoest honderden caravans"/>
    <meta property="og:description" content="OEFFELT (ANP) - Honderden caravans, oldtimers en andere voertuigen zijn vrijdag verwoest bij een grote brand in een loods in het Brabantse Oeffelt. Een politiewoordvoerder spreekt van een drama voor de eigenaars."/>
  </head>
  <body>
    <article>
      <h1>Grote brand verwoest honderden caravans</h1>
      <address><time datetime="2019-11-22T11:25:16+00:00">22 Nov 2019, 11:25</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Honderden caravans, oldtimers en andere voertuigen zijn vrijdag verwoest bij een grote brand in een loods in het Brabantse Oeffelt. Een politiewoordvoerder spreekt van een drama voor de eigenaars.</b>
      </p>
      <p>De caravanstalling van zo’n 16.000 vierkante meter telde zo’n duizend plaatsen. Er stonden volgens de politiewoordvoerder vooral caravans, maar ook oldtimers en andere voertuigen. “Het is een vreselijk drama voor mensen die er hun caravan hadden staan waarmee ze altijd op vakantie gingen, of een oldtimer waaraan ze hebben geknutseld.”</p>
      <p>De brand aan de Dorpsstraat is inmiddels onder controle. De loods en de inhoud moeten als verloren worden beschouwd, zegt de woordvoerder. Niemand is gewond geraakt. Ook zijn er geen bijzondere gevaarlijke stoffen als asbest vrijgekomen. In de omgeving is onder meer roet neergeslagen. Mensen kunnen hun auto volgens de zegsman gewoon wassen met water en zeep.</p>
      <p>Bij de brand kwam veel rook vrij, maar inmiddels is de rookontwikkeling minimaal. Waardoor de brand is ontstaan, is nog onduidelijk.</p>
    </article>
  </body>
</html>