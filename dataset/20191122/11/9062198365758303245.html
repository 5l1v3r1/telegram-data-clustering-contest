<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3384501/mahmut-celalettin-okten-hoca-rahmetle-aniliyor"/>
    <meta property="og:site_name" content="Milli Gazete"/>
    <meta property="article:published_time" content="2019-11-22T11:17:00+00:00"/>
    <meta property="og:title" content="Mahmut Celalettin Ökten hoca rahmetle anılıyor"/>
    <meta property="og:description" content="Ömrü boyunca ilim, irfan yolunda koşarak örnek gösterilen, imam hatip okullarının açılması ve yaygınlaşması için mücadele eden Celalettin Ök..."/>
  </head>
  <body>
    <article>
      <h1>Mahmut Celalettin Ökten hoca rahmetle anılıyor</h1>
      <h2>Ömrü boyunca ilim, irfan yolunda koşarak örnek gösterilen, imam hatip okullarının açılması ve yaygınlaşması için mücadele eden Celalettin Ökten hoca rahmetle anılıyor.</h2>
      <address>
        <time datetime="2019-11-22T11:17:00+00:00">22 Nov 2019, 11:17</time>
      </address>
      <p>Trabzon’da 1882 yılında dünyaya gelen Celalettin Ökten, küçük yaşta önce babasını, sonra da annesini kaybetti. Bunun üzerine babaannesinin himayesinde hafızlık yapan Ökten, böylece ilk eğitimini tamamladı. İstanbul’a 1905’de gelen ve Darülfünun Edebiyat Şubesinden 1911’de mezun olan Celalettin Ökten, ardından öğretmen olarak göreve başladı. İlmi bilgisi ve olgun kişiliği sayesinde kısa zamanda “Celal Hoca” unvanıyla anılmaya başlanan Ökten, kentin çeşitli okullarında edebiyat, felsefe ve mantık dersleri verdi. Ömrü boyunca ilim, irfan yolunda koşarak örnek gösterilen, imam hatip okullarının açılması ve yaygınlaşması için mücadele eden Ökten, bu okullarda hocalık ve idarecilik görevlerini ifa etti. Vefa Lisesi’nde felsefe hocası iken 1947’de emekliye ayrıldıktan sonra 1949’da Maarif Vekaleti’nce İstanbul’da açılan imam hatip kursuna müdür ve öğretmen olarak atanan Ökten, bu vesileyle okulların eksiklerini görüp, bunları giderme imkanı buldu.</p>
      <p>Bu amaçla da dönemin Maarif Bakanı Tevfik İleri başta olmak üzere pek çok kişiyle görüşmeler yapan Ökten, İleri’nin de desteğiyle bu okulların ders müfredatı üzerinde çalıştı. İmam hatip okullarının müfredatına hem dini hem de fen ilimlerinin konulması için büyük çaba harcayan Ökten, kendi ifadesine göre; “Kimi zaman bu okulların müfredatına yabancı dil, sosyoloji, felsefe, fizik, kimya gibi derslerin konulmasına karşı çıkan hocalarla kimi zaman da bu okullarda Arapça’nın ders olarak yer almasına karşı çıkan, Kur’an-ı Kerim’in Türkçe tercümesinden ve Latin harfleriyle yazılan kitaplardan okutulmasını isteyenlerle” mücadele etti. Ökten bu süreçte birçok yetkiliyle görüşmelerde bulundu ve görüşmeler sonrasında imam hatip okullarının açılması yönünde karar alındı. Celalettin Ökten, 1951 yılında İstanbul İmam-Hatip Okulu’nun ilk müdürü oldu. Böylece Ökten, eğitim ve öğretim hayatına başlayan ilk imam hatip okulu olma özelliği taşıyan İstanbul İmam Hatip Okuluna kurucu müdür olarak atandı.</p>
      <h3>ÖKTEN, DAİMA İYİMSER YAŞADI</h3>
      <p>Ökten, okula atanmasının ardından kimi zaman elinde süpürgeyle temizlik, kimi zaman tamirat yaptı, çoğu zaman da tahta karşısına geçip öğrencilerine ders anlattı. Zor şartlarda imam hatip okullarının yaşaması ve gelişmesi için çalışan “Celal Hoca”nın adı artık imam hatip okullarıyla özdeşleşmişti. Arapça, Farsça ve Fransızcayı iyi derecede bilmesinin yanı sıra İslami ilimlerle beraber Batı bilim ve düşüncesine de hakim olan “Celal Hoca”, resmi derslerinin yanında Beyazıt’taki Soğanağa Camisinde de 6 yıl süreyle cumartesi günleri, İmam Gazali’nin “İhya-u Ulumid-din” adlı kitabını okuttu. “Hayatta, her zaman ve her şartta yapılabilecek işler olduğu” fikrine inanan Ökten, hiçbir zaman mazeretlerin arkasına sığınmayarak daima iyimser yaşadı. Arap edebiyatını çok iyi bilen ve güçlü bir hafızaya sahip de olan Ökten, 21 Kasım 1961’de vefat etti. “Celal Hoca” Edirnekapı Şehitliğindeki aile kabristanına defnedildi.</p>
      <h3>ÖĞRENCİSİ, CELALETTİN ÖKTEN’İ ANLATTI</h3>
      <figure>
        <img src="https://www.milligazete.com.tr/sites/71/uploads/2019/11/22/mahmut-yahya-kutluoglu.jpg?"/>
      </figure>
      <p>Öğrencisi Mehmet Yahya Kutluoğlu, Türkiye’nin ilk İmam Hatip Lisesi Müdürü Mahmut Celalettin Ökten’e ilişkin, “Celal Hoca bize ‘Ben derse gelmediğim gün anlayın ki ölmüşümdür.’ demişti. İlahiyatta bizim ikinci senemizde öğretmenken rahatsızlandı evde. Yarının dersini hazırlarken vefat etti” dedi. Mehmet Yahya Kutluoğlu, AA muhabirine, 9 yıl öğrencisi olduğu Mahmut Celalettin Ökten’i anlattı. İstanbul’da yaşayan yazar Kutluoğlu, 1949 yılında o dönemin siyasileri tarafından İstanbul’da imam hatip kursu açıldığını ve o dönemin meşhur hocası “Sıfırcı Celal” olarak bilinen Ökten’in buraya müdür ve öğretmen olarak atandığını söyledi. Bu kursun 9 aylık olduğunu belirten Kutluoğlu, “9 ayda burada okuyan öğrenciler imam hatipten mezun olacak. Bu kurs 1951 yılına kadar devam etti ama Celal Hoca bunu yeterli görmedi. 9 ayda yetişen öğrencilerin yeterli olmayacağını düşünüyordu” diye konuştu.</p>
    </article>
  </body>
</html>