<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/22/speshno-otpuskat-2-7-mln-na-pernik-za-prechistvane-na-vodata.430456"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T11:21:00+00:00"/>
    <meta property="og:title" content="Спешно: Отпускат 2.7 млн. на Перник за пречистване на водата"/>
    <meta property="og:description" content="Мярката е срещу водната криза в общината | Dnes.bg"/>
  </head>
  <body>
    <article>
      <h1>Спешно: Отпускат 2.7 млн. на Перник за пречистване на водата</h1>
      <h2>Мярката е срещу водната криза в общината</h2>
      <address><time datetime="2019-11-22T11:21:00+00:00">22 Nov 2019, 11:21</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>2,7 милиона лева ще отпусне правителството на Община Перник за проект, свързан с реконструкция на утаителите на пречиствателната станция за питейни води, която обслужва Перник и околните села.</p>
      <p>Това бе решено на среща на премиера Бойко Борисов с кмета на Перник Станислав Владимиров, на която присъстваха министърът на финансите Владислав Горанов и зам.-министърът на регионалното развитие и благоустройството Николай Нанков.</p>
      <p>Средствата, които ще бъдат осигурени с постановление на Министерския съвет, са първата неотложна мярка, свързана с решаване на водната криза в града, съобщиха от правителствената пресслужба.</p>
      <p>Финансовата подкрепа ще даде възможност на кмета на Перник спешно да предприеме необходимите към момента действия. В хода на разговора при премиера са били начертани и последващите стъпки за справяне с кризата.</p>
      <p>Утаителите, за които правителството отпуска финансиране, гарантират качеството на питейната вода, с което тя трябва да достига до жителите на Перник и околните населени места.</p>
      <related>
        <h4>Още по темата</h4>
        <a href="https://www.dnes.bg/politika/2019/11/21/nikolai-nankov-za-krizata-v-pernik-sa-vinovni-kmetovete.430340"/>
        <a href="https://www.dnes.bg/stranata/2019/11/20/shefyt-na-vik-pernik-ivan-vitanov-e-uvolnen-ot-posta-si.430276"/>
      </related>
    </article>
  </body>
</html>