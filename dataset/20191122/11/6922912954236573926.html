<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/greece/article/fititis-perigrafi-tin-epi8esi-pou-dektike-sto-panepistimio-kritis"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-22T11:59:33+00:00"/>
    <meta property="og:title" content="Φοιτητής περιγράφει την επίθεση που δέχτηκε στο Πανεπιστήμιο Κρήτης"/>
    <meta property="og:description" content="Έντονος προβληματισμός έχει προκληθεί από τα τελευταία κρούσματα τραμπουκισμών μέσα στα πανεπιστημιακά ιδρύματα της χώρας."/>
  </head>
  <body>
    <article>
      <h1>Φοιτητής περιγράφει την επίθεση που δέχτηκε στο Πανεπιστήμιο Κρήτης</h1>
      <address>
        <time datetime="2019-11-22T11:59:33+00:00">22 Nov 2019, 11:59</time>
      </address>
      <p>Έντονος προβληματισμός έχει προκληθεί από τα τελευταία κρούσματα τραμπουκισμών μέσα στα πανεπιστημιακά ιδρύματα της χώρας.</p>
      <p>Χθες ομάδα εξωπανεπιστημιακών που ανήκουν στον αντιεξουσιαστικό χώρο επιτέθηκε φραστικά σε φοιτητές στο Πανεπιστήμιο Κρήτης στον Γάλλο του Ρεθύμνου.</p>
      <p>Το cretapost ήρθε σε επικοινωνία με τον φοιτητή Μανό Λεονταράκη (γραμματέα της ΔΑΠ- ΝΔΦΚ Ρεθύμνου) που έπεσε θύμα της επίθεσης, ο οποίος περιέγραψε καρέ- καρέ τα όσα συνέβησαν.</p>
      <p>«Εμείς ως ΔΑΠ-ΝΔΦΚ είχαμε στήσει το τραπεζάκι μας με το υλικό μας εντός του κυλικείου στο πανεπιστήμιο. Κάποια στιγμή με παίρνουν κάποια στελέχη μας και μου λένε να πάω εκεί γιατί υπάρχει πρόβλημα. Πηγαίνω και αντικρίζω ένα απίστευτο θέαμα: μέσα στο κυλικείο υπήρχαν προκηρύξεις που είχε πετάξει ομάδα αντιεξουσιαστών που λέγανε “κάτω τα χέρια σας από τις καταλήψεις” και άλλα. Παράλληλα, βλέπω πως το υλικό που είχαμε στο τραπεζάκι μας δεν υπήρχε. Με ενημέρωσαν πως τα 10 άτομα που ήρθαν πήραν το υλικό, το έσκισαν και το πέταξα, ενώ απείλησαν τα στελέχη μας λέγοντας πως ''η ΔΑΠ δεν θα σηκώσει ξανά κεφάλι στο Ρέθυμνο''» αναφέρει σχετικά ο κ. Λεονταράκης.</p>
      <p>Όπως φαίνεται όμως, αυτό ήταν μόνο η αρχή για την ομάδα των αντιεξουσιαστών που αναζητούσαν… φασαρία.</p>
      <p>Ο κ. Λεονταράκης στη συνέχεια βγαίνει στο προαύλιο και βλέπει -όπως περιγράφει στο cretapost- 10 άτομα που κρατούσαν κράνη.</p>
      <p>«Δεν δίνω σημασία και συνεχίζω την πορεία μου πηγαίνοντας από την άλλη πλευρά για να καπνίσω, καθώς απαγορεύεται εντός του πανεπιστημίου το κάπνισμα. Εκεί βρήκαν τον αντιπρόεδρο της ΔΑΠ και αρχίσαμε τη συζήτηση. Τότε βλέπω την ομάδα των εξωπανεπιστημιακών που κινούνται στον αντιεξουσιαστικό χώρο να μας πλησιάζουν. Ο ένας λοιπόν γυρνάει και μου λέει πως με θυμάται που είμαι ΔΑΠίτης. Του απαντώ θετικά. Αυτόν εγώ τον γνώριζα γιατί έχει δημιουργήσει προβλήματα και στο παρελθόν με ύβρεις και απειλές. Με το που με βλέπει αρχίζει τις απειλές ξανά, ενώ οι υπόλοιποι μας περικύκλωσαν. Μάλιστα, ένας απ’ αυτούς έσπρωξε τον αντιπρόεδρό μας, ενώ οι υπόλοιποι έβριζαν. Μετά το σπρώξιμο ο αντιπρόεδρος του λέει ''κοντά τα χέρια σου'' και παίρνει την απάντηση ''τι θα κάνεις; Θα καλέσεις την αστυνομία;''. Ο αντιπρόεδρός μας με ψυχραιμία τούς είπε ότι άπαξ κι έχει καταργηθεί το άσυλο, έχει δικαίωμα να φωνάξει την αστυνομία, αλλά δεν θα το κάνει και δεν πρόκειται να απαντήσει στις απειλές και στη βία γιατί δεν του αρέσουν οι τραμπουκισμοί» υπογράμμισε σχετικά ο κ. Λεονταράκης.</p>
      <p>Ευτυχώς τα πνεύματα ηρέμησαν και λίγη ώρα αργότερα η ομάδα των αντιεξουσιαστών έφυγε από το Πανεπιστήμιο λέγοντας προς τους φοιτητές της ΔΑΠ ότι «από Δευτέρα σάς τελειώνουμε».</p>
      <p>
        <b>Δεν είναι το πρώτο περιστατικό τραμπουκισμού</b>
      </p>
      <p>Αξίζει να σημειωθεί ότι αυτό δεν είναι το πρώτο περιστατικό τραμπουκισμού από εξωπανεπιστημιακούς στο Ρέθυμνο.</p>
      <p>«Πριν από δύο χρόνια σε μία ομιλία που είχαμε με τον τότε πρύτανη, τον κ. Ζώρα, ήρθε πάλι ομάδα αντιεξουσιαστών και χρειάστηκε να προπηλακίσουμε τον πρύτανη. Από τότε μέχρι και σήμερα υπήρξαν κι άλλες φορές που υπήρχαν ''ενοχλήσεις'' από τη συγκεκριμένη ομάδα, αλλά χωρίς να πάρει μεγάλες διαστάσεις» αναφέρει σχετικά ο κ. Λεονταράκης.</p>
      <p>Πηγή: cretapost.gr</p>
    </article>
  </body>
</html>