<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/cagliari/2019/11/22/sestu-e-san-gavino-sequestrati-due-allevamenti-abusivi-di-suini-136-955700.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-22T11:04:46+00:00"/>
    <meta property="og:title" content="Sestu e San Gavino, sequestrati due allevamenti abusivi di suini"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">corpo forestale</h6>
      <h1>Sestu e San Gavino, sequestrati due allevamenti abusivi di suini</h1>
      <h2>I responsabili sono stati multati per 20mila euro</h2>
      <address>
        <time datetime="2019-11-22T11:04:46+00:00">22 Nov 2019, 11:04</time>
      </address>
      <p>Il personale del Corpo Forestale - Ispettorato di Cagliari ha scoperto e sequestrato due allevamenti abusivi di suini e contestato sanzioni per 20mila euro.</p>
      <p>Il primo nelle campagne di Sestu in località "Is Fundalis" a ridosso della statale 131: qui il personale del Nucleo investigativo, impegnato nei controlli per il contrasto alle discariche abusive, ha rivenuto tra i rifiuti un recinto dove erano confinati trenta suini, senza alcun controllo sanitario. Trovato anche il responsabile, un meccanico di Sestu, destinatario di una multa da 10mila euro.</p>
      <figure>
        <img src="https://www.unionesarda.it/foto/previewfotoprogressivejpeg/2019/11/23/foto_corpo_forestal-514-318-870323.jpg"/>
        <figcaption>(foto Corpo forestale)</figcaption>
      </figure>
      <p>Il secondo allevamento è stato rinvenuto in località "S'Ibiscedda", zona agricola del comune di San Gavino: qui il personale del Nucleo investigativo coadiuvato da personale della Stazione Forestale di Sanluri ha trovato ben 59 suini. Anche in questo caso, l'allevamento era privo di codice aziendale e senza alcun controllo sanitario.</p>
      <p>L'allevatore è stato multato, anche lui per un totale di 10mila euro. Il Servizio Veterinario ASL Cagliari - distretto di Sanluri, è intervenuto e ha sottoposto a sequestro sanitario l'allevamento.</p>
      <p>(Unioneonline/D)</p>
    </article>
  </body>
</html>