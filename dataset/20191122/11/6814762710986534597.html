<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SibPF/valka-miliardaru-komarkova-sazka-zastavila-inzerci-u-babisovy-mafry"/>
    <meta property="og:site_name" content="Echo24.cz"/>
    <meta property="article:published_time" content="2019-11-22T11:42:00+00:00"/>
    <meta property="og:title" content="Válka miliardářů. Komárkova Sazka zastavila inzerci u Babišovy Mafry"/>
    <meta property="og:description" content="Loterijní společnost Sazka, kterou vlastní miliardář Karel Komárek, zastavila inzerci pro nakladatelství Mafra. Tu má nyní ve svěřenském fondu předseda vlády Andrej Babiš. Podle informací Echo24 se jedná o deset až 15 milionů korun ročně a zastavení inzerce navíc dopadne i na již zadanou reklamu. Důvodem je protiloterijní tažení, které spustila ministryně financí Alena Schillerová svým daňovým balíčkem."/>
  </head>
  <body>
    <article>
      <h6 class="kicker">Zdanění hazardu</h6>
      <h1>Válka miliardářů. Komárkova Sazka zastavila inzerci u Babišovy Mafry</h1>
      <address><time datetime="2019-11-22T11:42:00+00:00">22 Nov 2019, 11:42</time> by <a rel="author" href="https://echo24.cz/author/lsu" target="_blank">lsu</a></address>
      <slideshow>
        <figure>
          <img src="https://echo24.cz/img/5dd81df0ffd8fa2b1e43642e/1040/540/FIT?_sig=8q2Mo4m4pIF78fCTgMB3-4y1G4GregUGH71dGGd9TCs"/>
          <figcaption>Karel Komárek<cite>FOTO: KKCG</cite></figcaption>
        </figure>
        <figure>
          <img src="https://echo24.cz/img/5dd7c5e9ffd8fa2b1e3ccb8a/1040/540/FIT?_sig=WFLUxDuQ0u57jt33YHWhjvlYiAb7lo1lLOqXmDqUYY0"/>
          <figcaption>
            <cite>Echo24</cite>
          </figcaption>
        </figure>
      </slideshow>
      <p>
        <b>Loterijní společnost Sazka, kterou vlastní miliardář Karel Komárek, zastavila inzerci pro nakladatelství Mafra. Tu má nyní ve svěřenském fondu předseda vlády Andrej Babiš. Podle informací Echo24 se jedná o deset až 15 milionů korun ročně a zastavení inzerce navíc dopadne i na již zadanou reklamu. Důvodem je protiloterijní tažení, které spustila ministryně financí Alena Schillerová svým daňovým balíčkem.</b>
      </p>
      <p>O sporu miliardářů první informoval server <a href="https://hlidacipes.org/sazka-zastavila-veskerou-svou-inzerci-ve-vydavatelstvi-mafra-kvuli-zdaneni-hazardu/">HlídacíPes.org</a>. Podle mluvčího Sazky Václava Friedmanna je důvodem stažení inzerce to, že loterijní společnost musí optimalizovat výdaje kvůli chystanému růstu loterijní daně z 23 na 35 procent. Sazka přitom patří k největším zadavatelům reklamy v České republice. Společnost Mafra patřicí do holdingu Agrofert je jedním z největších příjemců peněz z reklamy.</p>
      <p>„Zvýšení daně z hazardních her, kdy by měla být tato daň zvýšena pouze jedinému subjektu na trhu, tedy Sazce, je výrazným zásahem do našeho podnikání. Abychom mohli zachovat loterie typu Sportka, které mají v ČR více než šedesátiletou tradici, našim zákazníkům, je úspora nákladů jednou z cest, jak toho dosáhnout,“ řekl pro HlídacíPes.org Václav Friedmann.</p>
      <p>Sazka tak reaguje na kontroverzní daňový balíček, který kromě tabáku a tvrdého alkoholu dopadá zejména na loterie, jež ministerstvo financí plánuje postihnout 35procentní daní. Odborníci přitom upozorňují, že největší problém u závislostí a škodlivosti hazardu neleží v loteriích, ale ve výherních automatech. Ty však vláda spolu s tombolami ponechala na stejné, tedy nižší sazbě daně. Sazka tím podle odhadů může přijít až o miliardu korun ročně.</p>
      <p>U některých dalších médií kromě titulů Mafry podle mluvčího už Sazka například snížila výdaje na reklamu na polovinu. Mafra je součástí koncernu Agrofert, jehož vlastníkem byl dříve nynější premiér Babiš, který začátkem roku 2017 převedl akcie svých firem kvůli zákonu o střetu zájmů do svěřenských fondů.</p>
      <figure>
        <a href="https://eshop.echomedia.cz/p/S97wJ/vypravy-pro-starsi-a-pokrocile?utm_source=ECHO24&amp;utm_medium=TEXT&amp;utm_campaign=PENAS&amp;_ga=2.52802664.1198406289.1571636849-716473052.1571232268">
          <img src="https://echo24.cz/img/5dd7c5e9ffd8fa2b1e3ccb8a/500/260?_sig=Ir3TVtcxfmEKpXJP6w8JeExte9V7ZbWjFQdRawUTnB8"/>
        </a>
      </figure>
      <p>Na objemu sázek v Česku mají navíc loterie minimální podíl. V loňském roce prosázeli hráči 249,5 miliardy korun, z čehož téměř tři pětiny připadly na takzvanou technickou hru, což jsou především automaty. Podíl loterií na celkovém objemu sázek činil pouze 5,8 procenta.</p>
      <p>Kromě hazardu se Babišova vláda rozhodla zdanit i tzv. technické rezervy pojišťoven. Ozývají se přitom hlasy, že plošné zdanění rozložené pouze do dvou let může vést ke snížení stability pojišťoven a celého finančního sektoru. S tímto krokem nesouhlasila ani Česká národní banka, která působí jako regulátor.</p>
      <related>
        <a href="https://echo24.cz/a/SiNxE/sazka-muze-zcela-ovladnout-recky-sazkovy-podnik-opap"/>
        <a href="https://echo24.cz/a/wCcRz/sazka-loni-zvysila-cisty-zisk-o-94-procent-na-994-milionu-korun"/>
      </related>
    </article>
  </body>
</html>