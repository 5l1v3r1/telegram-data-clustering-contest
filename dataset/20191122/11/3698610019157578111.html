<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/kapitan-avariynogo-tankera-v-odesi-vidmovlyayetsya-podavati-signal-sos-330528_.html"/>
    <meta property="og:site_name" content="DT.ua"/>
    <meta property="article:published_time" content="2019-11-22T11:44:00+00:00"/>
    <meta property="og:title" content="Капітан аварійного танкера в Одесі відмовляється подавати сигнал SOS"/>
    <meta property="og:description" content="На борту танкера перебувають три члени екіпажу."/>
  </head>
  <body>
    <article>
      <h1>Капітан аварійного танкера в Одесі відмовляється подавати сигнал SOS</h1>
      <h2>На борту танкера перебувають три члени екіпажу.</h2>
      <address>
        <time datetime="2019-11-22T11:44:00+00:00">22 Nov 2019, 11:44</time>
      </address>
      <p>Капітан танкера "Делфі", який <a href="https://dt.ua/WORLD/u-rosiyi-stavsya-vibuh-na-tankeri-zaginuli-tri-lyudini-328270_.html"><b>терпить лихо</b></a> біля берегів Одеси, відмовляється подавати сигнал SOS і евакуювати екіпаж без дозволу судновласника, повідомляє <a href="https://dumskaya.net/news/ekipazh-terpyashchego-bedstvie-tankera-otkazyvae-105687/">Думська</a>.</p>
      <p>За словами в.о. начальника адміністрації Одеського порту Дениса Карпова, екіпаж судна складається з трьох чоловік. Всі вони є громадянами України.</p>
      <p>Моряки сподівалися на допомогу судновласника, але він на зв'язок не виходить. Капітан танкера відмовляється вживати яких-небудь заходів без його дозволу.</p>
      <p>"Ми за рішенням капітана порту "Одеса" направили буксир, пропонували їм "взяти кінець", а вони відмовилися, як і покинути борт судна. Також відмовилися подати сигнал SOS, який дає нам можливість розпочати аварійно-рятувальні операції", - повідомляє Карпов.</p>
      <p>Наголошується, що запасів палива для підтримки роботи дизель-генератора танкера вистачило до 18 листопада. Води і їжі морякам повинно вистачити до 1 грудня.</p>
      <p>Нагадаємо, що танкер "Делфі" знаходиться на якорі в цьому районі з травня 2019 року. Його судновласник з Великої Британії, а порт приписки — Румунія.</p>
      <p>Раніше було відомо, що <a href="https://dt.ua/UKRAINE/na-reydi-odeskogo-portu-terpit-liho-tanker-pid-praporom-moldovi-330497_.html"><b>на рейді Одеського порту терпить лихо невеликий танкер "Делфі" під прапором Молдови</b></a>. Сильний шторм (швидкість вітру 20-25 м/с, висота хвилі 2,3 метра) заважає рятувальній операції, яку почали ще засвітла.</p>
      <p>Довжина "Делфі" 60 метрів, ширина — 10 метрів, водотоннажність близько 1600 тонн. Спочатку <a href="https://dt.ua/UKRAINE/u-normalnomu-stani-y-iz-santehnikoyu-rosiya-vidhreschuyetsya-vid-pograbuvannya-korabliv-vmsu-330417_.html"><b>судно було в акваторії порту</b></a> "Південний". Його зірвало з якоря і віднесло у бік Одеси (декілька десятків кілометрів).</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL2R1bXNrYXlhLm5ldA==">Думская</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>