<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/cronaca/dopo-la-discussione-in-pizzeria-max-losavio-si-scusa-ho-sbagliato-ad-alzare-i-toni-mi-dispiace"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-22T11:19:45+00:00"/>
    <meta property="og:title" content="Dopo la discussione in pizzeria Max Losavio si scusa «Ho sbagliato ad alzare i toni, mi dispiace»"/>
    <meta property="og:description" content="L'ex cestista ha avuto una diverbio con il titolare dell'Apicella ed è intervenuta la Polizia"/>
  </head>
  <body>
    <article>
      <h1>Dopo la discussione in pizzeria Max Losavio si scusa «Ho sbagliato ad alzare i toni, mi dispiace»</h1>
      <h2>L'ex cestista ha avuto una diverbio con il titolare dell'Apicella ed è intervenuta la Polizia</h2>
      <address>
        <time datetime="2019-11-22T11:19:45+00:00">22 Nov 2019, 11:19</time>
      </address>
      <p>«Ho sbagliato a innervosirmi, ma ci tengo a sottolineare che non ho messo le mani addosso a nessuno».</p>
      <p>Dopo l’episodio del quale è stato protagonista domenica sera – una <a href="https://laprovinciadibiella.it/cronaca/ex-giocatore-di-basket-perde-la-testa-nella-pizzeria-apicella">discussione in un ristorante</a> sedata dalla polizia – Max Losavio accetta di raccontarci com’è andata. Anche perché, trattandosi di un ex giocatore di basket molto conosciuto, la vicenda è stata ripresa da tutti i media locali. Mix, questo il soprannome dell’ex cestista, getta acqua sul fuoco e si prende le proprie responsabilità, una dote rara di questi tempi.</p>
      <p>«Dopo questa storia – racconta – ho ricevuto una marea di telefonate. Alla prima occasione utile mi scuserò di persona con il titolare della pizzeria Apicella, con il quale ho un rapporto di conoscenza e lavorativo ventennale. Però davvero, si è trattato solo di una discussione per questioni nostre di lavoro. Non ero andato con intenzioni “bellicose”, era un confronto tra me e lui. Qualcuno, visti i toni troppo accesi, si è messo in mezzo e ha chiamato le forze dell’ordine, altrimenti sarebbe finita lì».</p>
      <p>Invece è arrivata la polizia. Vedendolo nervoso e poco collaborativo, anche alla luce della sua stazza, gli agenti hanno usato precauzionalmente lo spray urticante.</p>
      <p>«Quando mi hanno chiesto i documenti – spiega a questo proposito – sarei subito dovuto andare in macchina a recuperarli, ho preso tempo perché stavo discutendo e ho sbagliato. I poliziotti hanno fatto giustamente il loro lavoro. Dopo siamo andati in questura e ho avuto modo di chiarirmi anche con loro. Poi mi hanno riaccompagnato alla macchina e sono tornato a casa. Ripeto, per me era finita lì».</p>
      <p>A mente fredda, pur sottolineando che i contorni della vicenda sono stati amplificati, “Mix” Losavio ribadisce di essere dispiaciuto per l’accaduto.</p>
      <p>«Quando sbaglio e mi accorgo dell’errore – conclude il 43enne biellese -, chiedo scusa. Non ho problemi a farlo e a chiudere le incomprensioni con una stretta di mano. Chiedo scusa al titolare per i modi e per quanto successo, per la pubblicità negativa che ne è derivata al suo locale. Mi dispiace. Già ieri pomeriggio l’ho contattato telefonicamente e ci siamo chiariti».</p>
      <p>fme</p>
      <related>
        <h4>Ti potrebbe interessare:</h4>
        <a href="https://laprovinciadibiella.it/cronaca/missile-russo-esploso-arpa-piemonte-monitora-la-radioattivita-dellaria"/>
        <a href="https://laprovinciadibiella.it/cronaca/addio-a-valentina-cattaneo-aveva-solo-35-anni"/>
        <a href="https://laprovinciadibiella.it/cronaca/sessantenne-ubriaca-si-schianta-con-lauto"/>
      </related>
    </article>
  </body>
</html>