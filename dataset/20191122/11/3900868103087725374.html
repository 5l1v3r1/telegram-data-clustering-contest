<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562804/o-ormpan-apeilei-me-apochwrisi-toy-fintes-apo-to-elk"/>
    <meta property="og:site_name" content="NOOZ."/>
    <meta property="article:published_time" content="2019-11-22T11:28:00+00:00"/>
    <meta property="og:title" content="Ο Ορμπάν απειλεί με αποχώρηση του Φίντες από το ΕΛΚ"/>
    <meta property="og:description" content="Να εγκαταλείψει το Φίντες την ΕΛΚ, επειδή έλαβε μικτά μηνύματα για τις προθέσεις της τελευταίας μετά την αναστολή της συμμετοχής του στην ομάδα, απειλεί ο Ούγγρος πρωθυπουργός Βίκτορ Ορμπάν."/>
  </head>
  <body>
    <article>
      <h1>Ο Ορμπάν απειλεί με αποχώρηση του Φίντες από το ΕΛΚ</h1>
      <address>
        <time datetime="2019-11-22T11:28:00+00:00">22 Nov 2019, 11:28</time>
      </address>
      <p>
        <b>Να εγκαταλείψει το Φίντες την ΕΛΚ, επειδή έλαβε μικτά μηνύματα για τις προθέσεις της τελευταίας μετά την αναστολή της συμμετοχής του στην ομάδα, απειλεί ο Ούγγρος πρωθυπουργός Βίκτορ Ορμπάν.</b>
      </p>
      <p>Το Ευρωπαϊκό Λαϊκό Κόμμα ανέστειλε τη συμμετοχή του Φίντες τον Μάρτιο εξαιτίας ανησυχιών για τις λαϊκιστικές αντιμεταναστευτικές εκστρατείες του Ορμπάν και τη διάβρωση του κράτους δικαίου, της ελευθερίας του Τύπου και των δικαιωμάτων των μειονοτήτων κατά τη διάρκεια της θητείας του Ορμπάν. Το Φίντες δεν προσκλήθηκε στο διήμερο συνέδριο του ΕΛΚ που πραγματοποιήθηκε στην Κροατία αυτή την εβδομάδα.</p>
      <p>Το ΕΛΚ ανέφερε ότι θα στείλει μια επιτροπή «σοφών» προκειμένου να ερευνήσει την κατάσταση στην Ουγγαρία και να αποφασίσει αν θα κρατήσει το Φίντες στους κόλπους του, μια διαδικασία που ο νέος πρόεδρος του ΕΛΚ Ντόναλντ Τουσκ αναμένει ότι θα έχει ολοκληρωθεί μέχρι τα τέλη Ιανουαρίου.</p>
      <p>Ο εθνικιστής Ορμπάν δήλωσε σήμερα στην ουγγρική δημόσια ραδιοφωνία: «Διατηρούμε την αναστολή συμμετοχής μας. Περιμένουμε από το ΕΛΚ να μιλήσει ανοικτά για τις απόψεις και τα σχέδιά του, και τότε θα αποφασίσουμε», είπε.</p>
      <p>«Το ερώτημα είναι κατά πόσον ο νέος πρόεδρος (του ΕΛΚ) μπορεί να σταματήσει αυτή τη στροφή του προς τα αριστερά. Αν μπορεί, έχουμε ένα κοινό μέλλον. Αν όχι, θα πρέπει να οικοδομήσουμε μια άλλη πολιτική κοινότητα.»</p>
      <p>Σε ομιλία στο συνέδριο του ΕΛΚ στο Ζάγκρεμπ, ο Τουσκ δεν κατονόμασε τον Ορμπάν αλλά κατέστησε σαφές πως η συντηρητική ομάδα δεν πρόκειται να αλλάξει για να ικανοποιήσει τον προερχόμενο από τη δεξιά λαϊκισμό.</p>
      <p>«Πρέπει να βάλουμε μια τελεία σε αυτό», είπε ο Τουσκ, ο απερχόμενος πρόεδρος του Ευρωπαϊκού Συμβουλίου. «Σε μια πολιτική μάχη, η αλήθεια και η ευπρέπεια δεν μπορούν να είναι εντελώς απροστάτευτες απέναντι στις ψεύτικες ειδήσεις, στη χειραγώγηση και στο μίσος».</p>
      <p>«Δεν θα θυσιάσουμε αξίες όπως οι πολιτικές ελευθερίες, το κράτος δικαίου και η ευπρέπεια στη δημόσια ζωή στον βωμό της ασφάλειας και της τάξης», είπε ο Τουσκ. «Όποιος δεν μπορεί να το αποδεχθεί αυτό, θέτει de facto [εκ των πραγμάτων] τον εαυτό του εκτός της οικογένειάς μας (του ΕΛΚ)».</p>
      <p>Ο Ορμπάν αυτοαποκαλείται θιασώτης της «ανελεύθερης» δημοκρατίας -- οι βασικές πολιτικές του περιλαμβάνουν την κατασκευή ενός φράχτη με διπλό συρματόπλεγμα κατά μήκος των συνόρων της Ουγγαρίας με τη Σερβία ώστε να αποτρέπονται οι μετανάστες, διαφημιστικές εκστρατείες και διαρκή αντιμεταναστευτική ρητορική.</p>
      <p>Ο Τουσκ διετέλεσε πρωθυπουργός της Πολωνίας ως επικεφαλής του κεντροδεξιού κόμματος Πλατφόρμα Πολιτών. Παραιτήθηκε το 2014 προκειμένου να τεθεί επικεφαλής του Ευρωπαϊκού Συμβουλίου και η Πλατφόρμα Πολιτών ηττήθηκε την επόμενη χρόνια από το δεξιό εθνικιστικό κόμμα Νόμος και Δικαιοσύνη, που είναι σύμμαχος του Ορμπάν και παραμένει έκτοτε στην εξουσία στην Πολωνία.</p>
    </article>
  </body>
</html>