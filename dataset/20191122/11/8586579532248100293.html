<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/chp-termik-santrallere-iliskin-duzenlemeyi-aymye-goturecek-257442h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-22T11:01:00+00:00"/>
    <meta property="og:title" content="CHP, termik santrallere ilişkin düzenlemeyi AYM'ye götürecek"/>
    <meta property="og:description" content="CHP Grup Başkanvekili Özgür Özel, 13 termik santrala, 2019 sonuna kadar tamamlamaları gereken çevre mevzuatına uyuma yönelik düzenlemeler için yeniden 2.5 yıl ek süre verilmesine tepki gösterdi."/>
  </head>
  <body>
    <article>
      <h1>CHP, termik santrallere ilişkin düzenlemeyi AYM'ye götürecek</h1>
      <address><time datetime="2019-11-22T11:01:00+00:00">22 Nov 2019, 11:01</time> by <a rel="author">Yeni Çağ Gazetesi</a></address>
      <p>
        <b>CHP Grup Başkanvekili Özgür Özel, 13 termik santrala, 2019 sonuna kadar tamamlamaları gereken çevre mevzuatına uyuma yönelik düzenlemeler için yeniden 2.5 yıl ek süre verilmesine tepki gösterdi.</b>
      </p>
      <p>CHP Grup Başkanvekili Özgür Özel, 13 termik santrala, 2019 sonuna kadar tamamlamaları gereken çevre mevzuatına uyuma yönelik düzenlemeler için yeniden 2.5 yıl ek süre verilmesine tepki gösterdi. Özel, “TBMM Genel Kurulu’nda kabul edilen bu düzenlemeyi Anayasa Mahkemesi’ne taşıyacağız. Bu kanun, Anayasa Mahkemesi’nin konuyla ilgili daha önce verdiği iki kararla da çelişmektedir ve bu santrallara tanınan çevreyi kirletme hakkının tekrar uzatılmayacağının garantisi yoktur. AKP Genel Başkanı, bu şirketlere ceza vermek yerine ödüllendirmeyi tercih etmektedir” dedi.</p>
      <p>CHP’li Özel, 13 termik santrala 2019 sonuna kadar tamamlamaları gereken çevre mevzuatına uyuma yönelik düzenlemeler için yeniden uzatmayı öngören kanuni düzenlemenin TBMM Genel Kurulu’nda kabul edilmesine ilişkin yazılı bir açıklama yaptı. Özel, 14 Şubat 2019 günü görüşülen torba yasayla, termik santrallara verilen havayı kirletme iznini uzatan düzenlemenin 5 siyasi partinin ortak önergesiyle ve bir daha getirilmeme sözüyle geri çekildiğini anımsatarak, “Komisyon aşamasında verilen bir önergeyle termik santral şirketleri lehine, vatandaşımızın aleyhine getirilen bu düzenleme Genel Kurul’da da kabul edilmiş ve Parlamento kendi iradesine sahip çıkamamıştır” dedi. Özel, şunları kaydetti:</p>
      <p>
        <b>"ANAYASA MAHKEMESİ’NE TAŞIYACAĞIZ"</b>
      </p>
      <p>“Vatandaşlarımızın sağlığını ilgilendiren önemli bir konuda, sivil toplum örgütlerinin, meslek örgütlerinin çağrılarına ve ana muhalefet partisinin muhalefetine rağmen bu düzenlemenin getirilmiş olmasını kabul edilemez buluyoruz. Çelikler Holding, Ciner Enerji, Konya Şeker Enerji, Limak Enerji, İçtaş Enerji ve Bereket Enerji’ye ait bu termik santralları korumak, bu şirketleri korumak için atılan bu adımı vatandaşımızın temiz hava hakkını korumak adına Anayasa Mahkemesi’ne taşıyacağız. Afşin Elbistan, Seyitömer, Tunçbilek, Orhaneli, Çayırhan, Kangal, Soma, Kemerköy, Yeniköy, Çatalağzı ve Yatağan termik santrallarına çevre mevzuatına uyum için tanınan bu süre nedeniyle burada yaşayan vatandaşlarımız kirli hava solumaya devam edecek, hava kirliliğiyle ilişkili solunum sistemi hastalıkları başta olmak üzere hastalıklarla boğuşmaya devam edecekler. Türkiye’deki solunum sistemi hastalıklarının yüksekliği ve bu termik santralların bulunduğu Bursa, Manisa ve Muğla’daki hava kirliliğinin diğer yerleşim yerlerine göre daha yüksek olduğu dikkate alınmalıdır.</p>
      <p>
        <b>"BİR DAHA UZATILMAYACAĞININ GARANTİSİ YOK"</b>
      </p>
      <p>Çevre mevzuatına uyumun ertelenmesine ilişkin Anayasa Mahkemesi daha önce iki kez karar vermiş, iptal ettiği düzenlemede, santrallara 2021 sonuna kadar süre tanınmış olmasını sağlıklı çevrede yaşama hakkının ortadan kaldırılması bakımından uzun bir süre olarak değerlendirmişti. Şimdi, mevcut düzenlemeyle 2022 Haziran’ına kadar sürenin uzatılması, ilk başta iptal edilen kanunda öngörülen süreden de uzundur. Anayasa Mahkemesi, 2019 yılına yönelik uzatmaya yönelik yaptığımız ikinci başvuruyu reddettiğinde ise sürenin kesin olduğuna ve bir daha uzatılmayacak olacağına işaret etmişti. Bu sürenin yeniden uzatılması, Anayasa Mahkemesi’nin her iki kararıyla da çelişmekte olduğu kadar, bu sürenin yeniden uzatılmayacağının garantisi de yoktur. Bu çerçevede Anayasa Mahkemesi’nin vatandaşlarımızın daha temiz havada yaşama hakkı doğrultusunda başvurumuz lehinde karar vereceğini düşünmekteyiz.”</p>
      <p>
        <b>"ŞİRKETLER ÖDÜLLENDİRİLİYOR"</b>
      </p>
      <p>Özel, Adalet ve Kalkınma Partisi Genel Başkanı’nın hafta başında MYK toplantısında kanunun çıkması yönünde verdiği talimatı da anımsatarak, “AKP Genel Başkanı, her seferinde bu konuyu ilk kez duyuyormuş gibi yapıyor. Milletin havasının kirletilmemesi yönünde talimat veren AKP Genel Başkanı’nın haberi olsun, havayı 2,5 yıl daha kirletecek düzenleme Genel Kurul’da kabul edildi. Bu uzatmaların kendisinin talimatları doğrultusunda yapıldığı ortada. Adalet ve Kalkınma Partisi, bu şirketlere süresi içinde mevzuata uyum sağlamadıkları için cezalar vermek yerine onları çevreyi kirlettikleri için ödüllendirmeyi tercih ediyor” ifadesini kullandı.</p>
    </article>
  </body>
</html>