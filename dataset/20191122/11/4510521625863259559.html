<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/tech/gadget/video-dai-crapa-geamurile-noii-masini-tesla-fost-sparte-timpul-prezentarii-1_5dd7c26d5163ec42714912e6/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-22T11:18:25+00:00"/>
    <meta property="og:title" content="VIDEO Unde dai, acolo crapă: geamurile noii maşini Tesla au fost sparte în timpul prezentării"/>
    <meta property="og:description" content="Elon Musk a insistat ca unul din colegii săi aflaţi pe scenă să încerce să spargă geamurile noului Cybertruck, iar rezultatul a fost unul zdrobitor."/>
  </head>
  <body>
    <article>
      <h1>VIDEO Unde dai, acolo crapă: geamurile noii maşini Tesla au fost sparte în timpul prezentării</h1>
      <address><time datetime="2019-11-22T11:18:25+00:00">22 Nov 2019, 11:18</time> by <a rel="author">Andrei Brînduşescu</a></address>
      <h4>Elon Musk a insistat ca unul din colegii săi aflaţi pe scenă să încerce să spargă geamurile noului Cybertruck, iar rezultatul a fost unul zdrobitor.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/economie/business-international/o-noua-fabrica-tesla-construita-europa-tara-ales-elon-musk-1_5dcbd4985163ec4271f88b7f/index.html"/>
      </related>
      <p>Şeful Tesla s-a aflat pe scenă pentru a prezenta noul pick-up al companiei, Cybertruck, o <a href="https://adevarul.ro/life-style/auto/tesla-prezentat-vehicul-pickup-electric-cybertruck-design-futurist-starnit-controverse-1_5dd7935f5163ec427147b76a/index.html?fbclid=IwAR0WK921CeT33hvn0DFULKDFdKMW5M4U_obkBWqpcveem3PjboiG-R-le-Q">maşină cu un design futurist</a>, inspirat din filmele science-fiction. Prezentarea a inclus şi câteva demonstraţii live ale rezistenţei construcţiei şasiului şi geamurilor, iar una dintre acestea nu s-a desfăşurat conform planului.</p>
      <p>Denumită ”Armor Glass”, sticla care acoperă geamurile maşinii a rezistat unor teste iniţiale, în care o bilă de metal a fost lăsată să cadă de la câţiva metri înălţime. Apoi însă, bila a ajuns în mâinile lui Franz von Holzhausen, lead designer-ul Tesla, care a fost încurajat de Musk să o arunce către geamurile automobilului.</p>
      <p>Rezultatul? Sticla a avut parte de crăpături uriaşe, atât la geamul din faţă, cât şi la cel din spate. ”Ei bine, poate a fost o aruncare puţin prea puternică” a spus Musk, după o exclamaţie surprinsă. ”Încă mai avem lucruri de îmbunătăţit” a continuat acesta, încercând să treacă peste momentul stânjenitor, remarcând totuşi o parte pozitivă: bila de metal nu a spart complet sticla.</p>
      <figure>
        <iframe src="https://www.youtube.com/embed/464puoD09dM" width="646" height="363" data-service="Youtube" scrolling="no"/>
      </figure>
      <p>Deşi nimeni nu s-ar aştepta ca un geam standard să reziste unui astfel de test, Musk a fost surprins: ”am aruncat o cheie fixă, chiar şi o chiuvetă către această sticlă şi nu s-a spart.. dintr-un motiv ciudat, s-a spart tocmai acum, şi nu am idee de ce” a recunoscut CEO-ul Tesla, continuând prezentarea cu cele două geamuri sparte pe fundal.</p>
      <hr/>
    </article>
  </body>
</html>