<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_inicijovanij-gerusom-import-elektroenergiyi-z-rf-zupinit-75-shaht-ta-bilshist-blokiv-aes-federaciya-robotodavciv-pek/939398"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T11:08:00+00:00"/>
    <meta property="og:title" content="Ініційований Герусом імпорт електроенергії з РФ зупинить 75% шахт та більшість блоків АЕС, - Федерація роботодавців ПЕК"/>
    <meta property="og:description" content="Збереження нинішніх обсягів імпорту електроенергії з РФ загрожує зупинкою 75% українських вугледобувних підприємств та більшості атомних блоків. Про це йдеться у зверненні &quot;Федерації роботодавців паливно-енергетичного комплексу України&quot; до президента, прем'єра, секретаря РНБО та голови ..."/>
  </head>
  <body>
    <article>
      <h1>Ініційований Герусом імпорт електроенергії з РФ зупинить 75% шахт та більшість блоків АЕС, - Федерація роботодавців ПЕК</h1>
      <address><time datetime="2019-11-22T11:08:00+00:00">22 Nov 2019, 11:08</time> by <a rel="author">Gazeta.ua</a></address>
      <p>Збереження нинішніх обсягів імпорту електроенергії з РФ загрожує зупинкою 75% українських вугледобувних підприємств та більшості атомних блоків.</p>
      <p>Про це йдеться у зверненні "Федерації роботодавців паливно-енергетичного комплексу України" до президента, прем'єра, секретаря РНБО та голови НКРЕКП.</p>
      <p>"Протягом жовтня-листопада 2019 року обсяги імпортованої з Російської Федерації та Республіки Білорусь електроенергії склали більше 3,3 млрд. кВтг, що вже призвело до вимушеної зупинки деяких українських енергоблоків ТЕС. За умови збереження таких тенденцій, будуть зупинені 75% вугледобувних підприємств України та більшість атомних блоків", - зазначається в зверненні.</p>
      <p>Автори звернення також повідомляють, що з початку року, залишки енергетичного вугілля на складах збагачувальних фабрик та державних шахт зросли майже у три рази і на сьогодні складають 206 тисяч тон, а теплоелектростанції відмовляються закуповувати українське вугілля. Окрім того, спровоковане зростанням імпорту російського струму падіння цін на ринку "на добу наперед" робить виробництво електроенергії на ТЕЦ і ТЕС збитковим.</p>
      <p>"За рахунок відкриття імпорту електроенергії, ціна на ринку "на добу наперед" в окремі дні падає нижче однієї грн/кВтг, що за ринкових цін на вугілля та природний газ робить виробництво електроенергії на ТЕЦ і ТЕС збитковим", - наголошується в зверненні.</p>
      <figure>
        <img src="https://static2.gazeta.ua/img2/cache/gallery/939/939398_2_w_1200.jpg?v=0"/>
      </figure>
      <figure>
        <img src="https://static2.gazeta.ua/img2/cache/gallery/939/939398_1_w_1200.jpg?v=0"/>
      </figure>
      <p>Федерація роботодавців ПЕК закликала представників влади припинити імпорт електроенергії з Росії та Білорусі, зазначивши, що в іншому випадку відбудеться суттєве скорочення збуту вітчизняної електроенергії, зупинка роботи вугледобувних підприємств та звільнення понад 100 тисяч гірників та енергетиків.</p>
      <blockquote>З 1 жовтня почалася поставка електроенергії з Росії в режимі імпорту. За даними джерела на ринку, імпорт здійснюється компанією "Юнайтед Енерджі". За першу половину жовтня імпорт електроенергії з Росії виріс майже в два рази - з 2,4 млн кВт-год до 4,5 млн кВт-год на добу. На початку листопада він збільшився в порівнянні з середньодобовим показником за жовтень в 3 рази - до 12 млн кВт-год / добу.<br/>Президент України Володимир Зеленський 11 жовтня під час зустрічі з журналістами стверджував, що не знає про те, що ухвалені зміни до законодавства, відомі як "правка Геруса", дали можливість відновити комерційний імпорт електроенергії з РФ.<br/>Раніше президент Асоціації енергетики України Олександр Трохимець повідомив, що імпортери російської електроенергії демпінгують на українському ринку, що вбиває вітчизняну енергетику й загрожує зірвати інтеграцію до європейської енергосистеми. Він також зазначив, що обсяг російської електроенергії, який постачається на сегмент ринку двосторонніх договорів, вже перевищує 15%.</blockquote>
    </article>
  </body>
</html>