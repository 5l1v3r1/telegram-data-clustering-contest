<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/andrea-studente-di-medicina-morto-investito-a-pisa-dal-treno-aveva-le-cuffie-nelle-orecchie/"/>
    <meta property="og:site_name" content="fanpage.it"/>
    <meta property="article:published_time" content="2019-11-22T11:25:26+00:00"/>
    <meta property="og:title" content="Andrea, studente di Medicina, morto investito a Pisa dal treno: aveva le cuffie nelle orecchie"/>
    <meta property="og:description" content="Andrea Nobilini, 20 anni, è lo studente bresciano di Medicina morto sui binari della linea Pisa-Lucca tra le stazioni di San Rossore e San Giuliano Terme investito da un treno merci. Si fa sempre più strada la pista dell'incidente: il ragazzo, con le cuffie nelle orecchie, non si sarebbe accorto dell'arrivo del convoglio che l'ha travolto."/>
  </head>
  <body>
    <article>
      <h1>Andrea, studente di Medicina, morto investito a Pisa dal treno: aveva le cuffie nelle orecchie</h1>
      <h2>Andrea Nobilini, 20 anni, è lo studente bresciano di Medicina morto sui binari della linea Pisa-Lucca tra le stazioni di San Rossore e San Giuliano Terme investito da un treno merci. Si fa sempre più strada la pista dell’incidente: il ragazzo, con le cuffie nelle orecchie, non si sarebbe accorto dell’arrivo del convoglio che l’ha travolto.</h2>
      <address><time datetime="2019-11-22T11:25:26+00:00">22 Nov 2019, 11:25</time> by <a rel="author" href="https://www.fanpage.it/author/ida-artiaco/" target="_blank">Ida Artiaco</a></address>
      <p>Si è trattato con ogni probabilità di un <b>incidente</b>, ma indagini sono ancora in corso per confermare le cause della morte di <b>Andrea Nobilini</b>, 20enne originario di <b>Brescia</b> e studente di medicina a <b>Pisa</b>. Il ragazzo è stato trovato cadavere sui <a href="https://www.fanpage.it/attualita/pisa-cadavere-scoperto-sui-binari-della-stazione-traffico-ferroviario-interrotto/">binari della linea ferroviaria Pisa-Lucca</a>, tra le stazioni di San Rossore e San Giuliano Terme. È stato<b> investito da un treno merci</b> tra le 5 e le 6 del mattino di ieri, giovedì 21 novembre. A quanto ricostruito finora, il ragazzo pare avesse le cuffie con la <b>musica</b> nelle orecchie, cosa che non gli avrebbe fatto capire l'arrivo della vettura in corsa. Non solo. A causa dell'oscurità e del <b>rumore</b> del convoglio, neanche il conducente si sarebbe accorto della presenza del giovane, che è deceduto sul colpo per le <b>lesioni</b> riportate. Il corpo è stato rinvenuto qualche ora dopo la tragedia dal macchinista di un altro treno in transito.</p>
      <p>Si fa così sempre più lontana l'ipotesi del <b>suicidio</b>, che pure era stata presa in considerazione all'inizio degli accertamenti da parte dell'autorità giudiziaria. Grande appassionato di basket, Andrea si era diplomato all'istituto Copernico di Brescia, poi si è trasferito a Pisa, dove viveva da circa un anno. I rappresentati della <b>Facoltà di Medicina</b> dell'università della città toscana, ancora sotto choc, hanno scritto sui propri canali social: "A nome di tutti gli studenti del Cdl in Medicina e Chirurgia, partecipiamo sentitamente al dolore di familiari e amici del nostro collega Andrea Nobilini, per la prematura e tragica perdita avvenuta ieri 21 Novembre. Invitiamo studenti e docenti ad osservare un minuto di silenzio in suo ricordo lunedì 25 novembre alle ore 10:30". Figlio unico, i suoi genitori subito dopo l'incidente sono partiti verso il capoluogo toscano per la pratica del riconoscimento della salma e tutte le procedure per riportare nel bresciano il corpo e quindi l’ultimo saluto.</p>
    </article>
  </body>
</html>