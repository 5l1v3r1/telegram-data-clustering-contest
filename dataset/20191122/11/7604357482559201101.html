<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/kilometerheffing-2-0-toch-weer-op-tafel/"/>
    <meta property="og:site_name" content="SCEPTR"/>
    <meta property="article:published_time" content="2019-11-22T11:01:23+00:00"/>
    <meta property="og:title" content="Kilometerheffing 2.0 toch weer op tafel?"/>
    <meta property="og:description" content="De kilometerheffing zou dan toch terugkeren, als het van Brussel afhangt. Vlaams mobiliteitsminister Peeters (Open Vld) wil erover praten."/>
  </head>
  <body>
    <article>
      <h1>Kilometerheffing 2.0 toch weer op tafel?</h1>
      <address><time datetime="2019-11-22T11:01:23+00:00">22 Nov 2019, 11:01</time> by <a rel="author" href="https://sceptr.net/author/jonas-naeyaert/" target="_blank">Jonas Naeyaert</a></address>
      <p>
        <b>Brussels mobiliteitsminister <a href="https://sceptr.net/tag/elke-van-den-brandt/">Elke Van den Brandt</a> (Groen) wil alsnog een kilometerheffing invoeren. Dat liet ze vrijdag <a href="https://www.demorgen.be/nieuws/brussel-gaat-door-met-kilometerheffing-maar-spaart-platteland~bdea182a/">weten in De Morgen</a>. Er zou samen met Vlaanderen een systeem opgesteld worden, en het platteland zou daarbij gespaard worden van extra taksen. Vlaams minister van Mobiliteit <a href="https://sceptr.net/tag/lydia-peeters">Lydia Peeters</a> (Open Vld) wil het plan bespreken.</b>
      </p>
      <p>De uitzondering voor het platteland is echter relatief. Naarmate regio’s meer ontsloten zijn door het openbaar vervoer, zou men meer moeten betalen. <i>“Ik hoor dat minister Peeters geen kilometerheffing wil omdat mensen geen alternatieven hebben voor de auto. Dat beschouw ik als een opening”</i>, zegt Van den Brandt. <i>“Laten we stapsgewijs van start gaan en het systeem zo moduleren dat je enkel betaalt op trajecten waarop een alternatief voor de auto bestaat, zoals trein of bus. Als je uit een verre uithoek in Limburg of West-Vlaanderen komt, waar geen bus rijdt, dan wordt jouw tarief op nul gezet.”</i></p>
      <h3>Lydia Peeters (Open Vld) herhaalt vorige boodschap over kilometerheffing: “Nieuwe belasting mag geen platte belastingverhoging zijn”</h3>
      <p>Huidig Vlaams mobiliteitsminister Peeters is bereid om te luisteren, maar stelt dat een kilometerheffing <i>“geen platte belastingverhoging” </i>mag worden. Wat dat precies betekent, is echter nooit duidelijk geweest omdat het hele punt van een kilometerheffing het financieel ontmoedigen is van automobilisten. Dezelfde retoriek werd immers gehanteerd net voordat de algemene heffing werd afgevoerd eerder dit jaar.</p>
      <p>De Vlaamse regering beloofde al in 2009 te onderzoeken hoe een slimme kilometerheffing kan worden ingevoerd. Vorig jaar werden daar plannen onder toenmalig mobiliteitminister <a href="https://sceptr.net/tag/ben-weyts">Ben Weyts</a> (N-VA) voor gemaakt, maar toen de tarieven uitlekten ontstond commotie, onder meer onder aansturen van een anti-campagne door Vlaams Belang. Het plan zou finaal geannuleerd worden.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/open-vld-vindt-alweer-ethisch-front-euthanasie-voor-wilsonbekwamen/"/>
        <a href="https://sceptr.net/2019/11/vandaag-dan-toch-geen-stemming-over-langere-termijn-voor-abortus/"/>
        <a href="https://sceptr.net/2019/11/gent-verwijt-de-lijn-niet-te-signaliseren-dat-het-zelf-laadpaal-vergunningen-weigerde/"/>
      </related>
    </article>
  </body>
</html>