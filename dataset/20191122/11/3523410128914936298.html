<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641319/%D8%B5%D8%B1%D8%A8%D8%B3%D8%AA%D8%A7%D9%86-%D8%B1%D9%88%D8%B3%DB%8C%D9%87-%D8%A7%D8%B2-%D9%85%D8%A7-%D8%AC%D8%A7%D8%B3%D9%88%D8%B3%DB%8C-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T11:41:00+00:00"/>
    <meta property="og:title" content="صربستان: روسیه از ما جاسوسی می‌کند"/>
    <meta property="og:description" content="رئیس جمهور صربستان روسیه را به جاسوسی از کشورش متهم کرد."/>
  </head>
  <body>
    <article>
      <h1>
        <a href="https://www.bultannews.com/fa/news/641319/%D8%B5%D8%B1%D8%A8%D8%B3%D8%AA%D8%A7%D9%86-%D8%B1%D9%88%D8%B3%DB%8C%D9%87-%D8%A7%D8%B2-%D9%85%D8%A7-%D8%AC%D8%A7%D8%B3%D9%88%D8%B3%DB%8C-%D9%85%DB%8C%E2%80%8C%DA%A9%D9%86%D8%AF">صربستان: روسیه از ما جاسوسی می‌کند</a>
      </h1>
      <h2>رئیس جمهور صربستان روسیه را به جاسوسی از کشورش متهم کرد.</h2>
      <address><time datetime="2019-11-22T11:41:00+00:00">22 Nov 2019, 11:41</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از خبرگزاری رویترز، الکساندر ووچیچ، رئیس جمهور صربستان اعلام کرد دستگاه‌های اطلاعاتی این کشور در عملیات اطلاعاتی گسترده، یک باند جاسوسی روسیه را کشف و منهدم کردند.</p>
      <p>اظهارات ووچیچ پس از نشست شورای امنیت ملی صربستان که وی تشکیل داد، بیان شد. این نشست پس از آن برگزار شد که فیلمی که نشان می‌داد یک افسر اطلاعاتی روسیه در حال دادن پول به یک مرد صرب در بلگراد است، اوایل هفته در یوتیوب منتشر شد.</p>
      <p>این ویدیو نشان می‌دهد فردی که سرهنگ گئورگی کلبان، دستیار سابق وابسته نظامی سفارت روسیه در بلگراد معرفی شده است در حال دیدار با یک افسر بازنشسته ارتش صربستان است.</p>
      <p>ووچیچ با اعلام این که این دیدار ماه دسامبر گذشته انجام شده، نگفت چه کسی این فیلم را ضبط کرده است. ووچیچ در یک کنفرانس خبری اعلام کرد: "چندین بار سازمان‌های امنیتی صربستان شواهد صوتی و تصویری از تماس‌های بین سرهنگ کلبان و اعضای ارتش صربستان به دست آوردند".</p>
      <p>این حادثه می‌تواند روابط بین صربستان و روسیه را که متحدان قدیمی یکدیگر هستند تیره و تار کند. این دو کشور روابط سیاسی، نظامی، فرهنگی و اقتصادی محکمی دارند. مسکو از بلگراد در خودداری از به رسمیت شناختن استقلال کوزوو، استان سابق صربستان حمایت می‌کند.</p>
      <p>ووچیچ گفت ماموران صرب همچنین شواهدی درباره دیگر جاسوسان روس دارند. وی همچنین نمایندگان نظامی برخی از کشور‌های غربی را به جاسوسی از صربستان متهم کرد.</p>
      <p>ووچیچ در عین حال تاکید کرد رسوایی جاسوسی نباید به روابط بین صربستان و روسیه لطمه بزند. وی افزود مطمئن است که " (ولادیمیر) پوتین رئیس جمهور (روسیه) از این مسئله مطلع نیست".</p>
      <p>قرار است ووچیچ چهارم ماه دسامبر برای سومین دیدار با پوتین در سال جاری میلادی، به مسکو سفر کند.</p>
    </article>
  </body>
</html>