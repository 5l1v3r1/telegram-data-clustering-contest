<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/financiar/bursa-de-peste-inexistenta-de-la-tulcea-romania-trebuie-sa-returneze-ue-o-suma-uriasa.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-22T11:57:00+00:00"/>
    <meta property="og:title" content="Bursa de pește inexistentă de la Tulcea. România trebuie să returneze UE o sumă uriașă"/>
    <meta property="og:description" content="Agenţia Naţională de Pescuit şi Acvacultură va trebui să returneze Uniunii Europene o sumă de 14,9 milioane de lei, aferentă unui proiect cu finanţare europeană al cărui scop era crearea unei burse de peşte la Tulcea."/>
  </head>
  <body>
    <article>
      <h1>Bursa de pește inexistentă de la Tulcea. România trebuie să returneze UE o sumă uriașă</h1>
      <h2>Agenţia Naţională de Pescuit şi Acvacultură va trebui să returneze Uniunii Europene o sumă de 14,9 milioane de lei, aferentă unui proiect cu finanţare europeană al cărui scop era crearea unei burse de peşte la Tulcea.</h2>
      <address>
        <time datetime="2019-11-22T11:57:00+00:00">22 Nov 2019, 11:57</time>
      </address>
      <p>Potrivit ministrului Agriculturii, Adrian Oros, Comisia Europeană a notificat ministerul cu privire la necesitatea restituirii fondurilor, ca urmare a deficienţelor înregistrate în implementarea proiectului.</p>
      <p>"Au făcut la un moment dat, în 22 martie, au inaugurat bursa de peşte. Practic, ce se dorea cu această bursă de peşte? Practic, să se liciteze şi să comercializeze toată producţia piscicolă din Rezervaţia Biosferei Deltei Dunării. Trebuiau să aibă un sediu, un punct de colectare la Chilia, mijloace de transport şi un sistem informatic. La auditul care a fost făcut de Curtea de Conturi, nu de către noi, s-a constat următoarele: singurele tranzacţii care s-au făcut au fost două tranzacţii în ziua inaugurării. Totul a fost doar pentru acea zi a inaugurării. Apoi, deficienţe grave: punctul de colectare nefuncţional, fără apă, fără nimic, navele de transport nu erau înregistrate şi nu era obţinută nicio autorizaţie esenţială. Alaltăieri (marţi - n.r.) a venit din partea Comisiei, pentru că a fost pe bani europeni, că trebui să înapoiem 14,96 milioane de lei", a afirmat Oros într-o conferinţă de presă susţinută la sediul PNL Botoşani.</p>
      <p>Ministrul Agriculturii a cerut Corpului de control pe care îl coordonează să efectueze verificări cu privire la proiectul din Tulcea.</p>
      <p>"Când auditul se va termina, pentru că am trimis şi noi Corpul de control, (...) să vedem ce s-a întâmplat, cine este vinovat pentru pierderea acestor sume şi pentru aceste investiţii făcute, în opinia noastră, prost, să vedem cum putem salva ideea. Ideea este generoasă, de a avea o bursă de peşte şi de a stimula producţia de peşte care este în România, pentru că noi deocamdată cumpărăm de afară cam 85% din consumul de peşte", a adăugat Adrian Oros.</p>
      <p>El a susţinut că în acest proiect era prevăzută şi achiziţia unui elicopter pentru ANPA, însă procedura de licitaţia a fost sistată.</p>
      <p>Sursa: Agerpres</p>
    </article>
  </body>
</html>