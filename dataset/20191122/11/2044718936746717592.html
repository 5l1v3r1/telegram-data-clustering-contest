<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/forma-1/2019/11/22/f1-hulkenberg-keszen-all-a-visszateresre/"/>
    <meta property="og:site_name" content="Vezess"/>
    <meta property="article:published_time" content="2019-11-22T11:39:13+00:00"/>
    <meta property="og:title" content="F1: Hülkenberg készen áll a visszatérésre"/>
    <meta property="og:description" content="Az év végén a Renault-tól és egyben a Forma-1-ből is távozó Nico Hülkenberg nem érzi úgy, hogy végleges búcsúra készül, ha hívják, kész lesz visszatérni."/>
  </head>
  <body>
    <article>
      <h1>F1: Hülkenberg készen áll a visszatérésre</h1>
      <address><time datetime="2019-11-22T11:39:13+00:00">22 Nov 2019, 11:39</time> by <a rel="author" href="https://www.vezess.hu/author/baka-gabor/" target="_blank">Baka Gábor</a></address>
      <p>
        <b>Az év végén a Renault-tól és egyben a Forma-1-ből is távozó Nico Hülkenberg nem érzi úgy, hogy végleges búcsúra készül, ha hívják, kész lesz visszatérni.</b>
      </p>
      <p>Miután a Renault úgy döntött, hogy 2020-ra a Mercedes idén kispadozó francia ifjoncát, Esteban Ocont ültetik Daniel Ricciardo mellé, a csapatnál 2017 óta vezető Nico Hülkenbergnek távoznia kell, más csapatnál pedig nem akadt számára versenyzői ülés.</p>
      <p>A sportágban 2010-ben bemutatkozott 31 éves német a jövő hétvégi Abu-dzabi Nagydíjon egyelőre utolsó Forma-1-es futamának fut neki, de akár lesz folytatás, akár nem, lelkileg rendben van.</p>
      <p>“Nem bánok semmit. Természetesen vannak olyan hibák, amiket elkerültem volna – mindannyian így vagyunk ezzel –, néhány manőver, akármi, amit ma már másképp csinálnék, de utólag mindig könnyű okosnak lenni” – mondta az utolsó előtti fordulón, Brazíliában.</p>
      <p>“De összességében megbékéltem mindennel, az eredményeimmel, és nem úgy érzem, hogy versenyzőként nyugdíjba vonulok. Nem azt érzem, hogy végleg búcsút intek a Forma-1-nek. Lehet, hogy nem leszek ott a rajtrácson jövőre, de ha lehetőség adódik, készen állok majd” – folytatta.</p>
      <p>Az annak idején ragyogó alsóbb kategóriás eredmények birtokában a Williamsnél bemutatkozó, majd a 2012-ben a Force Indiánál, 2013-ban a Saubernél, majd a renault-s igazolásig újra a silverstone-i alakulatnál vezető német eddig 176 F1-es versenyen indult, jó ideje övé a legtöbb dobogós helyezés nélküli verseny legkevésbé sem hízelgő rekordja.</p>
      <p>Hülkenberget az elmúlt hetekben hírbe hozták az amerikai Indycarral és a Német Túraautó-bajnoksággal is, de a német Interlagosban is azt mondta, még nem írt alá semmit és a közeljövőben nem is készül szerződni – nagyon úgy tűnik, hogy a 2020-as évet (kényszer)pihenővel tölti majd.</p>
      <footer>Forrás: Fotó: Getty Images</footer>
    </article>
  </body>
</html>