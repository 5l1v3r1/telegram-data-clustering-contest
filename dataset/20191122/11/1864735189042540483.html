<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/cronaca/verona-uccide-padre-1.4900155"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-22T11:19:11+00:00"/>
    <meta property="og:title" content="Verona, accoltella a morte il padre in sedia a rotelle e tenta il suicidio"/>
    <meta property="og:description" content="La badante che ha assistito al parricidio ha dato l'allarme, il figlio ricoverato in ospedale dopo essersi inferto alcune coltellate"/>
  </head>
  <body>
    <article>
      <h1>Verona, accoltella a morte il padre in sedia a rotelle e tenta il suicidio</h1>
      <h2>La badante che ha assistito al parricidio ha dato l'allarme, il figlio ricoverato in ospedale dopo essersi inferto alcune coltellate</h2>
      <address><time datetime="2019-11-22T11:19:11+00:00">22 Nov 2019, 11:19</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4900202.1574423576!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Sedia a rotelle, anziano in carrozzina: foto generica (Castellani)</figcaption>
      </figure>
      <p>Verona, 22 novembre 2019 - Dramma familiare a Verona, dove un uomo <b>ha ucciso l'anziano padre</b>, gravemente malato e poi ha <b>tentato il suicidio</b>. Da brividi la sequenza: Rudy Paugger, 49 anni, si è avventato armato di coltello sul genitore <b>in sedia a rotelle</b>, sotto gli occhi orripilati della <b>badante</b> e poi ha tentato di togliersi la vita con la stessa arma.</p>
      <p>Per Walter Paugger, 80 anni, malato da tempo, non c'è stato nulla da fare, mentre il <b>figlio parricida</b> è stato soccorso dai sanitari del 118 e trasportato all'ospedale di Borgo Trento. <br/>La vittima si trovava <b>in bagno con la badante</b> quando è stato aggredito dal figlio, che lo ha colpito con un coltello alla schiena. La donna, terrorizzata, è <b>fuggita dando l'allarme</b>. Quando sul posto sono arrivati i poliziotti hanno trovato il 49enne ferito, ancora con il coltello in mano: si era inferto alcune ferite nel tentativo di togliersi la vita.</p>
      <p>Le indagini hanno rivelato che alla base del violento parricidio ci sarebbero <b>futili motivi</b>, ovvero una banale <b>lite sulla spesa mattutina</b>. Ora il 49enne è piantonato in ospedale dalla polizia, che è intervenuta sul luogo del delitto compiendo anche tutti i rilievi di rito con gli investigatori della Scientifica.</p>
      <p><b>L'80enne ucciso</b> si era trasferito a Verona dopo aver chiuso l'attività di ambulante di abbigliamento a Bolzano. Pare non avesse problemi economici. <b>La moglie era morta</b> lo scorso agosto e lui da tempo era gravemente malato: recentemente era stato sottoposto a un intervento chirurgico. Quanto al figlio, era disoccupato e viveva assieme all'anziano padre nell'appartamento nel quartiere di Veronetta.</p>
      <p>L'80enne, vedovo, prima di andare in pensione era titolare di un negozio di abbigliamento a Bolzano e non risulta che avesse problemi economici. Il figlio, che era senza lavoro, viveva con il padre.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>