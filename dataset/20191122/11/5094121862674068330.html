<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/za-vrazdu-manzelky-poslal-soud-v-plzni-muze-do-vezeni-na-10-let-20201122.html"/>
    <meta property="og:site_name" content="Deník.cz"/>
    <meta property="article:published_time" content="2019-11-22T11:30:00+00:00"/>
    <meta property="og:title" content="Uškrtil manželku a pustil si plyn. Za mřížemi si odsedí deset let"/>
    <meta property="og:description" content="Krajský soud v Plzni poslal v pátek na deset let do věznice s ostrahou Filipa G., který na konci ledna letošního roku zavraždil svoji manželku. Nejprve ji praštil a poté kopl tak, že se hlavou několikrát praštila o skříňku a upadla do bezvědomí. Odsouzený poté ženu uškrtil a pustil plyn z desetikilogramové propanbutanové láhve. Mrtvou ji následně odtáhl do postele, lehl si vedle ní a řízl se do zápěstí levé ruky. Po několika hodinách pak dvojici v mobilheimu ve Svinné na Tachovsku našel příbuzný. U ženy přivolaný lékař konstatoval smrt, muže lékaři dokázali zachránit.  "/>
  </head>
  <body>
    <article>
      <h1>Uškrtil manželku a pustil si plyn. Za mřížemi si odsedí deset let</h1>
      <address><time datetime="2019-11-22T11:30:00+00:00">22 Nov 2019, 11:30</time> by <a rel="author">Lenka Prokšová</a></address>
      <p>Za vraždu poslal Filipa G. soudce Martin Kantor do vězení na deset let. Odsouzenci přitom hrozil až 18letý trest. "Došlo k úmyslnému uškrcení poškozené. V době, kdy se stala vražda, byl obžalovaný příčetný," uvedl dnes u soudu Kantor s tím, že obžalovaný nebyl doposud soudně trestán a nad činem projevil lítost.</p>
      <figure>
        <img src="https://g.denik.cz/62/e8/smycka-obeseni-sebevrah-lano-sebevrazda-290612_denik-150-3x2.jpg"/>
      </figure>
      <aside>
        <a href="https://www.denik.cz/krimi/orlicke-hory-vrazda-polomska-bitnarka221119-rk.html">Mnohonásobná vražedkyně unikla oprátce. Zachránilo ji těhotenství Přečíst článek ›</a>
      </aside>
      <p>Manželé měli finanční problémy. Ty vygradovaly po narození syna. Právě dlouhodobé potíže s penězi dvojici drtily nejvíc, i proto se odstěhovali do mobilheimu na Tachovsku. Obžalovaný si poté vymyslel výhru v loterii. „Počítali jsme každou korunu, ten den jsme se pohádali, já si vzal prášky na spaní a v pokoji si sedl na postel a řízl se žiletkou do ruky, ani neznám důvod,“ tvrdil ve výpovědi Filip G., když rekapituloval osudný večer 31. ledna.</p>
      <h3>Rozsudek není pravomocný</h3>
      <p>Manželka se mu snažila zakrýt ránu utěrkou, muž ale zareagoval brutálním atakem, který skončil jejím zabitím. Filip G. pak tělo odtáhl na postel, pustil plyn a znovu se řízl do zápěstí. „Probral jsem se, až když mě resuscitovali. Nevěděl jsem, co se stalo. Strašně se omlouvám rodině. Cítím obrovskou prázdnotu. Každý večer a každou chvíli toho budu litovat. Nikdy se s tím nedokáži vyrovnat. Moc jsem ji miloval a budu ji milovat do konce života," uvedl dnes Filip G. u soudu.</p>
      <figure>
        <img src="https://g.denik.cz/3/ab/rekl-ze-chce-zvykacky-potom-prodavacku-uderil-do-obliceje-01_denik-150-3x2.jpg"/>
      </figure>
      <aside>
        <a href="https://www.denik.cz/krimi/rekl-ze-chce-zvykacky-potom-prodavacku-uderil-do-obliceje-20191121.html">Řekl, že chce žvýkačky. Potom prodavačku udeřil do obličeje Přečíst článek ›</a>
      </aside>
      <p>Jako náhradu nemajetkové újmy má odsouzený sestře zavražděné uhradit 350 tisíc korun.</p>
      <p>Rozhodnutí soudu není pravomocné.</p>
    </article>
  </body>
</html>