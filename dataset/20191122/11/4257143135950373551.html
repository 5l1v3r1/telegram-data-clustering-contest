<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/22/egymilliardos-afacsalasert-tartoztattak-le-egy-not-pecsett"/>
    <meta property="og:site_name" content="infostart"/>
    <meta property="article:published_time" content="2019-11-22T11:25:00+00:00"/>
    <meta property="og:title" content="Egymilliárdos áfacsalásért tartóztattak le egy nőt Pécsett"/>
    <meta property="og:description" content="A törvényszék közleménye szerint a nő bűnszervezetet hozott létre, hogy az Európai Unió egyik tagállamából beszerzett különböző élelmiszeripari termékek (főként cukor és étolaj) után felmerülő áfa megfizetése nélkül tudják ezen termékeket továbbértékesíteni."/>
  </head>
  <body>
    <article>
      <h1>Egymilliárdos áfacsalásért tartóztattak le egy nőt Pécsett</h1>
      <address><time datetime="2019-11-22T11:25:00+00:00">22 Nov 2019, 11:25</time> by <a rel="author">Infostart / MTI</a></address>
      <h3>A törvényszék közleménye szerint a nő bűnszervezetet hozott létre, hogy az Európai Unió egyik tagállamából beszerzett különböző élelmiszeripari termékek (főként cukor és étolaj) után felmerülő áfa megfizetése nélkül tudják ezen termékeket továbbértékesíteni.</h3>
      <p>A gyanúsított által létrehozott bűnszervezet a közösségen belüli beszerzés után keletkező áfa fizetési kötelezettségének nem tett eleget, így a 2018-tól kezdődően 940 millió 576 ezer forint vagyoni hátrányt okozott.</p>
      <p>A bíróság egy hónapra elrendelte egy nő letartóztatását, mert indoklása szerint tartani lehet attól, hogy a gyanúsított a bizonyítást veszélyeztetné. Miután a gyanúsítottal szemben ugyanilyen bűncselekmény miatt büntetőeljárás van folyamatban, így tartani lehet attól is, hogy a terhére rótt bűncselekményt folytatná. A végzés ellen a gyanúsított és védője fellebbezést jelentettek be, így az nem jogerős.</p>
      <p>
        <i>Nyitókép: MTVA/Bizományosi: Faluldi Imre</i>
      </p>
    </article>
  </body>
</html>