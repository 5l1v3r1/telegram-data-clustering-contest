<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/letonia-a-interzis-difuzarea-televiziunilor-ruse-patronate-de-bancherul-lui-vladimir-putin_3059830.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-22T11:46:50+00:00"/>
    <meta property="og:title" content="Letonia a interzis difuzarea televiziunilor ruse patronate de bancherul lui Vladimir Putin"/>
    <meta property="og:description" content="Autorităţile letone au anunţat miercuri că au suspendat difuzarea a nouă posturi de televiziune în limba rusă controlate de omul de afaceri rus Iuri Kovalciuk, zis şi ''bancherul'' preşedintelui rus Vladimir Putin, decizie catalogată de Moscova drept ''ep"/>
  </head>
  <body>
    <article>
      <h1>Letonia a interzis difuzarea televiziunilor ruse patronate de bancherul lui Vladimir Putin</h1>
      <address><time datetime="2019-11-22T11:46:50+00:00">22 Nov 2019, 11:46</time> by <a rel="author">PUBLIKA.MD</a></address>
      <p>Autorităţile letone au anunţat miercuri că au suspendat difuzarea a nouă posturi de televiziune în limba rusă controlate de omul de afaceri rus Iuri Kovalciuk, zis şi ''bancherul'' preşedintelui rus Vladimir Putin, decizie catalogată de Moscova drept ''epurare a spaţiului informativ'', relatează agenţia EFE.</p>
      <p>Iuri Kovalciuk, acţionar majoritar al Rossiya Bank şi al National Media Group, se regăseşte printre cei aflaţi pe lista sancţiunilor adoptate de UE în urma anexării Crimeei de către Rusia. Autorităţile letone au mai anunţat că, spre deosebire de alte cazuri de suspendări ale difuzării unor posturi ruseşti, suspendarea celor nouă va rămâne efectivă atât timp cât Kovalciuk se va afla pe acea listă de sancţiuni, scrie <a href="https://www.stiripesurse.ro/letonia-incepe-razboiul-cu-rusia-a-interzis-televiziunile-patronate-de-bancherul-lui-vladimir-put_1405032.html">stiripesurse.ro</a>.</p>
      <p>Posturile ruseşti suspendate, difuzate prin cablu şi pe internet, sunt totuşi puţin cunoscute în Letonia, cu excepţia a două dintre ele, respectiv Dom Kino Premium şi 5-Kanal. Cele nouă posturi fac parte din National Media Group, societate în care deţine o cotă minoritară şi compania americană Discovery, dar este controlată de Kovalciuk.</p>
      <p>Ministerul de Externe rus a condamnat decizia Letoniei. ''Acest tip de discriminare din partea autorităţilor împotriva mass-media ruse este o încercare deschisă de epurare a spaţiului informaţional de puncte de vedere alternative şi inclusiv nedorite, este o încercare grosolană de încălcare a dreptului internaţional care afectează libertatea de opinie şi accesul la informaţie'', a declarat joi purtătoarea de cuvânt a MAE rus, Maria Zaharova.</p>
      <p>Ea a estimat că această decizie reprezintă un nou capitol al politicii menite să limiteze accesul cetăţenilor letoni rusofoni la surse de informaţii alternative. ''Facem un apel către entităţile internaţionale specializate şi ONG-uri să reacţioneze. Am trimis către OSCE informaţii legate de această chestiune în situaţii anterioare şi în acest caz doar vom adăuga noi date. Aşteptăm reacţia lor'', a mai menţionat Zaharova.</p>
      <p>Alte canale TV în limba rusă au fost interzise în Letonia anterior anul acesta pentru ceea ce autorităţile de la Riga au considerat a fi difuzarea de conţinuturi ostile ţării lor şi relaţiilor etnice. </p>
      <p>Transmiterea posturilor TV ruseşti este un subiect de controverse în Letonia. În timp ce unii letoni cred că aceste posturi sunt ''canale de propagandă'' ale Moscovei, alţii sunt interesaţi de ele în această ţară unde o mare parte a populaţiei, mai ales cei cu vârste de peste 50 de ani, este vorbitoare de rusă şi ruşii formează aproximativ un sfert din populaţie.</p>
      <p>Filmele din epoca sovietică, difuzate mai ales de postul Dom Kino, au pentru acest public un element de nostalgie, în schimb cei născuţi după 1991 (anul declarării independenţei) şi în general tinerii privesc tot mai puţin televiziunea tradiţională şi sunt interesaţi mai ales de conţinuturile distribuite pe internet.</p>
    </article>
  </body>
</html>