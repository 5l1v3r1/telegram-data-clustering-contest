<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/money/agores/article/slovenia-eksagoges-ke-ependisis-dinoun-o8isi-stin-ikonomiki-anaptiksi"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-22T11:47:00+00:00"/>
    <meta property="og:title" content="Σλοβενία: Εξαγωγές και επενδύσεις δίνουν ώθηση στην οικονομική ανάπτυξη"/>
    <meta property="og:description" content="Τα θετικά αποτελέσματα των σλοβενικών εταιρειών την τελευταία δεκαετία που συνέβαλαν στην αύξηση του ΑΕΠ, των εξαγωγών και των επενδύσεων, &quot;μεταμόρφωσαν&quot; τη σλοβενική οικονομία από &quot;ασθενή&quot; σε δυναμικό &quot;παίκτη&quot;, δήλωσε ο επικεφαλής του Εμπορικού και Βιομηχανικού Επιμελητηρίου της χώρας (GZS), Μπόστιαν Γκόρουπ, στη διάρκεια των εργασιών φόρουμ για την αναπτυξιακή προοπτική της Σλοβενίας."/>
  </head>
  <body>
    <article>
      <h1>Σλοβενία: Εξαγωγές και επενδύσεις δίνουν ώθηση στην οικονομική ανάπτυξη</h1>
      <address>
        <time datetime="2019-11-22T11:47:00+00:00">22 Nov 2019, 11:47</time>
      </address>
      <p>Τα θετικά αποτελέσματα των σλοβενικών εταιρειών την τελευταία δεκαετία που συνέβαλαν στην αύξηση του ΑΕΠ, των εξαγωγών και των επενδύσεων, "μεταμόρφωσαν" τη σλοβενική οικονομία από "ασθενή" σε δυναμικό "παίκτη", δήλωσε ο επικεφαλής του Εμπορικού και Βιομηχανικού Επιμελητηρίου της χώρας (GZS), Μπόστιαν Γκόρουπ, στη διάρκεια των εργασιών φόρουμ για την αναπτυξιακή προοπτική της Σλοβενίας.</p>
      <p>Τα ζητήματα που κυριαρχούν στην οικονομική "σκηνή" πρέπει -σύμφωνα με τον κ. Γκόρουπ - να επιλυθούν μέσα από τη συνεργασία των κοινωνικών εταίρων. Προς αυτή την κατεύθυνση το GZS έχει καταρτίσει ένα σχέδιο που απέστειλε στους κοινωνικούς εταίρους για διαβούλευση.</p>
      <p>Την αναπτυξιακή δυναμική των σλοβενικών εταιρειών παρουσίασε η διευθύντρια του GZS, Σόνια Σματς, τονίζοντας πως σε διάστημα δέκα ετών (2009-2019) οι επιχειρήσεις διπλασίασαν τις πωλήσεις τους και τις εξαγωγές τους και ο ρυθμός ανάπτυξης της οικονομίας είναι υψηλότερος σε σχέση με το μέσο όρο των οικονομιών των χωρών μελών της Ευρωπαϊκής Ένωσης.</p>
      <p>Η παραγωγικότητα παραμένει μία από τις βασικές προκλήσεις, καθώς και η βελτίωση των τομέων της έρευνας και της ανάπτυξης, της καινοτομίας και της ψηφιοποίησης.</p>
      <p>Επίσης, σύμφωνα με την κ. Σματς, ζητήματα που απασχολούν τις επιχειρήσεις αφορούν στη βελτίωση των υποδομών μεταφορών, αλλά και την αποτελεσματικότητα του δημόσιου τομέα.</p>
    </article>
  </body>
</html>