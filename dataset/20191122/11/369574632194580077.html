<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/domaci/na-casti-dalnice-d1-budou-mit-kamiony-zakazano-predjizdeni-r/r~91dc3c580d1811ea8776ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-22T11:09:31+00:00"/>
    <meta property="og:title" content="Na části D1 budou mít kamiony od prosince zakázáno předjíždění, oznámil Babiš"/>
    <meta property="og:description" content="Zákaz předjíždění kamionů bude platit od 79. kilometru na 103,5 kilometru ve směru na Brno a 133,5 kilometru do 104 kilometru ve směru na Prahu."/>
  </head>
  <body>
    <article>
      <h1>Na části D1 budou mít kamiony od prosince zakázáno předjíždění, oznámil Babiš</h1>
      <address>
        <time datetime="2019-11-22T11:09:31+00:00">22 Nov 2019, 11:09</time>
      </address>
      <p>"Na základě jednání s panem <a href="https://www.aktualne.cz/wiki/osobnosti/politici/jan-hamacek/r~i:wiki:55/">Hamáčkem</a> a s policií zavedeme zákaz předjíždění kamionů směr Brno od 79. kilometru na 103,5 kilometru a směr Praha 133,5 kilometru do 104 kilometru. To bude zákaz předjíždění od 1. 12.," řekl <a href="https://www.aktualne.cz/wiki/domaci/babis-andrej-agrofert/r~i:wiki:1417/">Babiš</a>. Loni nejvytíženější česká dálnice na Vysočině v zimních měsících kolabovala.</p>
      <p>O zákazu jízdy kamionů v levém pruhu začalo ministerstvo dopravy uvažovat v závěru loňského roku. Tehdy vznikly několikakilometrové kolony na dálnici <a href="https://www.aktualne.cz/wiki/doprava/d1-dalnice/r~i:wiki:1140/">D1</a> kvůli hustému sněžení a dopravním uzavírkám. Podle silničářů tehdy dálnici zablokovali nedisciplinovaní řidiči kamionů. K celoplošnému zákazu ovšem nakonec vláda nepřistoupila a rozhodla, že omezení budou jen na vybraných úsecích.</p>
      <p>Česká televize ve čtvrtek uvedla, že ministerstvo vnitra sestavilo seznam 46 úseků dálnic, kde bude platit zákaz předjíždění nákladních aut nad 12 tun. Vybrané úseky jsou vytipovány podle zkušeností policistů z jednotlivých krajů, vytipovány byly především trasy s hustým provozem nebo složitým terénem. Seznam by nyní mělo dostat ministerstvo dopravy.</p>
      <p>Vedle toho se vláda letos v létě dohodla na rozšíření zákazu jízdy kamionů o víkendu. V neděli by nesměla nákladní auta jezdit od půlnoci do 22:00, podobně jako je to jinde v Evropě. Nyní mohou nákladní auta v neděli jezdit do 13:00.</p>
    </article>
  </body>
</html>