<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manager.bg/finansi/fond-na-fondovete-zapochva-pazarni-konsultacii-za-krediti-za-po-malki-i-sredni-firmi"/>
    <meta property="og:site_name" content="МЕНИДЖЪР.NEWS"/>
    <meta property="article:published_time" content="2019-11-22T11:20:02+00:00"/>
    <meta property="og:title" content="Фонд на фондовете започва пазарни консултации за кредити за по-малки и средни фирми"/>
    <meta property="og:description" content="Фонд на фондовете започва подготовката на нов продукт за финансиране на малкия бизнес."/>
  </head>
  <body>
    <article>
      <h1>Фонд на фондовете започва пазарни консултации за кредити за по-малки и средни фирми</h1>
      <address>
        <time datetime="2019-11-22T11:20:02+00:00">22 Nov 2019, 11:20</time>
      </address>
      <p>Фонд на фондовете започва подготовката на нов продукт за финансиране на малкия бизнес.</p>
      <p>Първият етап е провеждането на пазарни консултации, които имат за цел да се постигне оптимална структура на продукта. Като се базира на възможностите за предоставяне на средства за споделяне на риска и определи параметрите на финансовия инструмент, Фонд на фондовете ще идентифицира настоящите потребности на пазара и потенциалните финансови посредници.</p>
      <p>Средствата са осигурени по Оперативна програма „Иновации и конкурентоспособност“ 2014 – 2020 (ОПИК), съфинансирана със средства от Европейските структурни и инвестиционни фондове. Процедурата ще е в съответствие с целите на ОПИК и особеностите на целевата група. Прилагането на инструмента ще облекчи трудностите, изпитвани от предприятията при търсене на достъпно като цена финансиране, свързано с нивото на риск, на което ги определят банките. От Фонда вярват, че това ще допринесе за подобряване на достъпа на компаниите до външно финансиране при изгодни условия.</p>
      <p>Бюджетът на инструмента е 29 млн. лв. и ще подкрепи нов портфейл от кредити в размер на 41 млн. лв., при които до 70% от всеки кредит ще се финансира от Фонд на фондовете.</p>
      <p>Конкретните параметри на заемите ще бъдат определени след приключване на пазарните консултации. Финансирането е подходящо за подпомагане закупуването на машини, оборудване, автомобили, както и лизинги, оборотни средства и др.</p>
      <p>Консултациите се провеждат от 21 ноември 2019 г. до 12 декември 2019 г. (включително). Заинтересованите лица биха могли да изразят желание за участие на телефонен номер: +3592 801 40 50 или на електронна поща: <a href="mailto:office@fmfib.bg">office@fmfib.bg</a></p>
      <p>След приключване на консултациите резултатите от тях ще бъдат обобщени и оповестени в доклад, който ще бъде публикуван на страницата на Фонд на фондовете.</p>
    </article>
  </body>
</html>