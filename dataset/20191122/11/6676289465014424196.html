<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/monden/primarul-stelian-manole-organizeaza-targ-frumos-zilele-orasului-mangalita-326861.html"/>
    <meta property="og:site_name" content="Observator"/>
    <meta property="article:published_time" content="2019-11-22T11:55:00+00:00"/>
    <meta property="og:title" content="Primarul Stelian Manole organizează “un târg frumos și un spectacol istoric”, la Zilele orașului Mangalița"/>
    <meta property="og:description" content="Vineri, 22 noiembrie, de la ora 22:15, la Antena 1, Mangalița este în sărbătoare. În cel mai nou episod al serialului de comedie Mangalița, micul orășel de provincie sărbătorește 343 de ani de atestare documentară. Prilej pentru primarul..."/>
  </head>
  <body>
    <article>
      <h1>Primarul Stelian Manole organizează “un târg frumos și un spectacol istoric”, la Zilele orașului Mangalița</h1>
      <address><time datetime="2019-11-22T11:55:00+00:00">22 Nov 2019, 11:55</time> by <a rel="author">Redactia Observator</a></address>
      <p>
        <b>
          <b>Vineri, 22 noiembrie, de la ora 22:15, la Antena 1, Mangalița este în sărbătoare. În cel mai nou episod al serialului de comedie Mangalița, micul orășel de provincie sărbătorește 343 de ani de atestare documentară. Prilej pentru primarul Stelian Manole (Teodor Corban) să organizezeze “un târg frumos și un spectacol istoric”, cu ocazia Zilelor orașului.</b>
        </b>
      </p>
      <p>Și, pe parcursul sărbătorii, se petrec o mulțime de evenimente. De pildă, consilierul Dumitru Bozovici (Ștefan Pavel), fostul contracandidat al lui Stelian Manole la postul de primar, află că Ioana (Ioana Corban), fiica primarului după care i s-au aprins călcâiele, este logodită cu fiul unui om de afaceri foarte bogat. Cum reacționează Bozovici atunci când îl întâlnește pe logodnicul Ioanei, dar și cum se amestecă Stelu în viața fiicei sale, telespectatorii Antenei 1 vor afla vineri seara.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F22%2F326861%2F1574423841ad988b7d.jpg&amp;w=800"/>
        <figcaption>
          <a href="https://observator.tv/galerie/primarul-stelian-manole-organizeaza-targ-frumos-zilele-orasului-mangalita-id326861-play384647.html">
            <b>Vezi 2 imagini în Galerie</b>
          </a>
        </figcaption>
      </figure>
      <p>La același eveniment, inspectorul general Corneliu (Constantin Pușcașu) și directorul economic Doina Rogojinaru (Alina Berzunțeanu) află că primarul Manole organizează un concurs secret pentru ocuparea postului de viceprimar. Despre ce concurs este vorba, dar și ce rol are Flori, secretara primarului, în această poveste, telespectatorii Antenei 1 vor afla diseară, de la ora 22:15, în episodul intitulat “Zilele orașului”.</p>
    </article>
  </body>
</html>