<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743062"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T11:40:00+00:00"/>
    <meta property="og:title" content="ทนายซัด&quot;เสี่ยร้านลาบ&quot;ตื๊บลุง&quot;สุดอุกอาจไม่กลัวกฎหมาย"/>
    <meta property="og:description" content="ทนายเดชา อัดคลิปย้ำ ตำรวจต้องเร่งออกหมายจับ ”เสี่ยร้านลาบ”ยกพวกตื๊บลุง ชี้พฤติกรรมสุดอุกอาจ ไม่เกรงกลัว”กฎหมายบ้านเมือง”"/>
  </head>
  <body>
    <article>
      <h1>ทนายซัด"เสี่ยร้านลาบ"ตื๊บลุง"สุดอุกอาจไม่กลัวกฎหมาย</h1>
      <address>
        <time datetime="2019-11-22T11:40:00+00:00">22 Nov 2019, 11:40</time>
      </address>
      <p>
        <b>ทนายเดชา อัดคลิปย้ำ ตำรวจต้องเร่งออกหมายจับ ”เสี่ยร้านลาบ”ยกพวกตื๊บลุง ชี้พฤติกรรมสุดอุกอาจ ไม่เกรงกลัว”กฎหมายบ้านเมือง”</b>
      </p>
      <p>เมื่อวันที่ 22 พ.ย.นายเดชา กิตติวิทยานันท์  ทนายชื่อดัง เจ้าของเพจ “ทนายคลายทุกข์” ได้ให้ความเห็นทางกฎหมายกับ”เดลินิวส์ออนไลน์” กรณี กลุ่มเจ้าของร้านอาหารและลูกน้องอีก4 คน มีปัญหากับคุณลุงคนหนึ่งอายุ 50ปีเศษ ไปทวงค่าแรงของคนต่างด้าว ได้ค่าแรงของคนต่างด้าวมาเรียบร้อยแล้ว ระหว่างทางกลับปรากฏว่าถูกนายจ้าง ที่เป็นเจ้าของร้านอาหารชื่อดังกับพวกขับรถตามมาปาดหน้าปาดหลัง หลังจากนั้นก็รุมทำร้ายร่างกาย คาดว่าน่าจะสาหัส ต้องรอรายงานแพทย์ พฤติกรรมแบบนี้เป็นการกระทำที่อุกอาจ ต่อหน้าธารกำนัน ประชาชนจำนวนมากในที่ชุมชนไม่เกรงกลัว”กฎหมายบ้านเมือง” พฤติกรรมดังกล่าวมีความผิดฐานร่วมกันทำร้ายร่างกายผู้อื่นให้ได้รับอันตรายแก่กาย ตามประมวลกฎหมายอาญา มาตรา 295 ประกอบมาตรา 296 เพราะเป็นการไตร่ตรองไว้ก่อน วางแผนมาล่วงหน้า มีการสั่งการมีผู้ใช้-ผู้ลงมือ<br/> <br/>ทนายเดชา กล่าวต่อว่า เพราะฉะนั้นทุกคนที่ร่วมอยู่ในที่เกิดเหตุนั้น ต้องถูกลงโทษจำคุกหมดอย่างน้อยๆไม่ต่ำกว่า คนละ 3 ปี มีโทษปรับไม่เกิน 6 หมื่นบาท ตามมาตรา296 เพราะเป็นการไตร่ตรองไว้ก่อน ทั้งคนปาดหน้า คนยืนดู คนคุมเชิง ทุกคนโดนหมด ถ้าเกิดลุงไปหาหมอแล้วหมอบอกว่า “บาดเจ็บสาหัส” จนไม่สามารถประกอบกรณียกิจตามปรกติได้ เกิน 20 วัน ถ้าเกิน 20 วันก็ไปเข้า”มาตรา 297 โทษจำคุก 10 ปี” ถ้ามีใบรับรองแพทย์มาก็สามารถออกหมายจับกลุ่มคนร้ายพวกนี้ได้เลย ฝากไปยังผู้กำกับสถานีตำรวจแห่งนี้ว่า พฤติกรรมดังกล่าว “อุกอาจ”มาก แสดงให้เห็นว่าท้องที่ท่านไม่มีความปลอดภัย ขนาดในที่สาธารณะ-ชุมชน ยังมีการมารุมทำร้ายกันกลางวันแสกๆ พยานหลักฐานก็ชัดคลิปก็ชัด โชคดีที่มีพลเมืองดีถ่ายไว้ ดังนั้นก็ขอให้ท่านออกหมายเรียก แล้วก็เชิญตัวเจ้าของร้านอาหารและพรรคพวกทั้งหมดเอามาดำเนินคดีเป็นการเร่งด่วน แต่ถ้าเกิดว่าล่าช้า พี่น้องประชาชนในเขตท้องที่ของท่านก็จะรู้สึกไม่มั่นใจ รีบดำเนินการล่าช้าไม่ได้นะครับ การสืบหาตัวไม่ยากเพราะเหตุเกิดในเวลากลางวัน แล้วก็มีคลิปชัดเจนรีบดำเนินการครับ.</p>
      <figure>
        <iframe src="https://www.youtube.com/embed/LKkn6_s_0W4" width="640" height="360" data-service="Youtube" scrolling="no"/>
      </figure>
      <p> <br/><br/><br/><i><b>ข่าวที่เกี่ยวข้อง</b></i><br/><a href="https://www.dailynews.co.th/regional/743060">'เสี่ยร้านลาบ'วอนอย่าระราน เรื่องร้านไม่เอี่ยวตื้บลุง!</a></p>
    </article>
  </body>
</html>