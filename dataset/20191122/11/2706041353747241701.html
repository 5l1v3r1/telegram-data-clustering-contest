<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220779/video-velikan-djokovic-ma-jasny-ciel-do-sezony-su-to-rovnake-kurty-ide-sa-po-medailu"/>
    <meta property="og:site_name" content="Športky.sk"/>
    <meta property="article:published_time" content="2019-11-22T11:20:00+00:00"/>
    <meta property="og:title" content="VIDEO Velikán Djokovič má jasný cieľ do sezóny: Sú to rovnaké kurty, ide sa po medailu!"/>
    <meta property="og:description" content="BRATISLAVA - Srbský tenista Novak Djokovič síce nedávno prišiel o post svetovej jednotky, ale už koncentruje svoju pozornosť na ďalšie výzvy. V sezóne 2020 bude opäť favoritom na grandslamových ..."/>
  </head>
  <body>
    <article>
      <h1>VIDEO Velikán Djokovič má jasný cieľ do sezóny: Sú to rovnaké kurty, ide sa po medailu!</h1>
      <address>
        <time datetime="2019-11-22T11:20:00+00:00">22 Nov 2019, 11:20</time>
      </address>
      <p>BRATISLAVA - Srbský tenista Novak Djokovič síce nedávno prišiel o post svetovej jednotky, ale už koncentruje svoju pozornosť na ďalšie výzvy. V sezóne 2020 bude opäť favoritom na grandslamových turnajoch, no jedným z jeho hlavných cieľov bude uspieť na olympijských hrách v japonskom Tokiu. Pred jedenástimi rokmi získal v čínskom Pekingu bronzovú medailu, keď v súboji o tretie miesto zdolal Američana Jamesa Blaka. Vo svojich vyjadreniach pôsobí Srb skromne a bol by šťastný za akúkoľvek medailu.</p>
      <p><b><i>"Olympijské hry sú rozhodne vysoko v zozname mojich želaní pre budúcu sezónu. Teším sa na to. Myslím si, že to bude zábava. Olympiáda vždy prináša niečo neobyčajné a každé štyri roky máte možnosť byť súčasťou tejto najväčšej športovej udalosti v histórii. Dúfam, že budem úspešný a podarí sa mi získať medailu,"</i></b> vyjadril sa Djokovič na tlačovej konferencii, ktorú na svojom facebookovom profile sprostredkoval Olympic Channel.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FOlympicChannel%2Fvideos%2F475076066444469%2F&amp;show_text=0&amp;width=476" width="476" height="476" data-service="Facebook" scrolling="no"/>
      </figure>
      <p>Zverenec trénerov Mariána Vajdu a Gorana Ivaniševiča sa tiež vyjadril, že miestne podmienky by mu mali vyhovovať. <b><i>"Budem sa snažiť byť zdravý, zostať fit a byť pripravený hrať môj najlepší tenis. Tento rok som vyhral v Tokiu turnaj ATP a olympijský turnaj sa bude hrať na rovnakých kurtoch. Myslím si, že tie vyhovujú môjmu štýlu hry,"</i></b> uviedol 32-ročný rodák z Belehradu. Počas svojej kariéry 16-krát triumfoval na grandslamovom turnaji a celkovo má na konte 77 titulov z podujatí ATP.</p>
      <p>Djokovič sa doposiaľ predstavil na troch olympijských turnajoch, pričom v posledných dvoch prípadoch ukončil svoju púť prehrou s Argentínčanom Juanom Martínom Del Potrom. V Londýne 2012 mu podľahol v súboji o tretie miesto a v Riu de Janeiro 2016 so slzami v očiach odchádzal z kurtu po prehre v prvom kole. V týchto dňoch "Nole" reprezentuje Srbsko na finálovom turnaji Davisovho pohára v Madride. Dvoma singlovými výhrami pomohol k postupu do štvrťfinále, kde Srbov čakajú Rusi.</p>
      <footer><b>Zdroj:</b> SITA<br/><b>Foto:</b> TASR/AP/Michel Euler; Video: facebook - Olympic Channel</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220745/spanieli-si-vo-stvrtfinale-budu-musiet-poradit-bez-neho-bautista-agut-opustil-daviscupovy-tim"/>
        <a href="https://sportky.zoznam.sk/c/220743/organizatori-v-madride-vyhoveli-kritikom-stvrtfinale-davisovho-pohara-s-posunutymi-zaciatkami"/>
        <a href="https://sportky.zoznam.sk/c/220733/video-djokovic-poslal-srbov-do-stvrtfinale-davisovho-pohara-predcasny-koniec-vlanajsich-finalistov"/>
        <a href="https://sportky.zoznam.sk/c/220643/odvazne-vyhlasenie-pred-tenisovym-rokom-2020-koniec-ery-nadal-uz-nevyhra-roland-garros"/>
      </related>
    </article>
  </body>
</html>