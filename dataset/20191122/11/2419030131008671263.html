<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/algemeen/20191122/minister-we-beknibbelen-niet-op-tbs/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-22T11:10:39+00:00"/>
    <meta property="og:title" content="Minister: we beknibbelen niet op tbs"/>
    <meta property="og:description" content="DEN HAAG (ANP) - De geldnood van tbs-klinieken heeft misschien een andere oorzaak dan dat ze te weinig geld krijgen van het Rijk, denkt verantwoordelijk minister Sander Dekker. De klinieken krijgen geld volgens &quot;redelijke tarieven&quot; die onafhankelijk zijn vastgesteld, zegt de minister voor Rechtsbescherming. &quot;Daar gaan we niet op beknibbelen.&quot;"/>
  </head>
  <body>
    <article>
      <h1>Minister: we beknibbelen niet op tbs</h1>
      <address><time datetime="2019-11-22T11:10:39+00:00">22 Nov 2019, 11:10</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>De geldnood van tbs-klinieken heeft misschien een andere oorzaak dan dat ze te weinig geld krijgen van het Rijk, denkt verantwoordelijk minister Sander Dekker. De klinieken krijgen geld volgens “redelijke tarieven” die onafhankelijk zijn vastgesteld, zegt de minister voor Rechtsbescherming. “Daar gaan we niet op beknibbelen.”</b>
      </p>
      <p>Drie klinieken hebben zo veel en zo lang geldzorgen dat ze naar de rechter stappen, meldde Nieuwsuur donderdag. Ze kunnen nu te weinig begeleiders betalen om de veiligheid nog te kunnen waarborgen, klagen ze.</p>
      <p>Dat staat hun vrij, vindt Dekker. In die rechtszaak “gaan we dan van ze horen” of ze inderdaad stiefmoederlijk worden behandeld of “dat er misschien wat anders aan de hand is”.</p>
      <p>“De Nederlandse Zorgautoriteit onderzoekt heel zorgvuldig wat redelijke tarieven zouden moeten zijn en dat is precies waar wij van uitgaan”, aldus Dekker. “De veiligheid moet gewoon goed zijn en is ons een lief ding waard.” Maar nu de klinieken toch een rechtszaak aanspannen, “moet ook de rechter daar maar even naar kijken”.</p>
    </article>
  </body>
</html>