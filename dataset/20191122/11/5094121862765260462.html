<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/uz-jsme-plne-litvinov-chce-odpadove-nadoby-volajici-popelare-20191122.html"/>
    <meta property="og:site_name" content="Deník.cz"/>
    <meta property="article:published_time" content="2019-11-22T11:25:00+00:00"/>
    <meta property="og:title" content="Už jsme plné. Litvínov chce koupit chytré nádoby na odpad"/>
    <meta property="og:description" content="Město Litvínov chce koupit sedm „chytrých“ odpadových nádob s lisem a umístit je v centru. Vyplývá to z portálu veřejných zakázek. Cena zařízení ještě není známa. Firmy mají radnici předat nabídky do 26. listopadu, kdy výběrová komise otevře obálky.  "/>
  </head>
  <body>
    <article>
      <h1>Už jsme plné. Litvínov chce koupit chytré nádoby na odpad</h1>
      <address><time datetime="2019-11-22T11:25:00+00:00">22 Nov 2019, 11:25</time> by <a rel="author">Martin Vokurka</a></address>
      <p>Radnice chce novinku zavést, aby snížila počet svozů různého smetí, kterého se do běžných menších odpadkových košů moc nevejde. Více místa vznikne i lisováním odpadu uvnitř nádoby. „Zároveň se snažíme o to, abychom docílili většího pořádku v centru města,“ vysvětlil smysl inovace vedoucí městského odboru nakládání s majetkem Petr Řeháček.</p>
      <p>Zakázka řeší dodávku i instalaci nádob pro sběr směsného a tříděného odpadu. Elektronicky propojené koše umožní městu na dálku monitorovat stav objemu odpadu a potřebu vyprázdnění, což zabrání přeplnění. „Tyto informace budou zasílány automaticky zadavateli,“ píše se v dokumentaci zakázky.</p>
      <figure>
        <img src="https://g.denik.cz/63/ce/praha-smetanovo-nabrezi-uzavirka-doprava-03_denik-150-3x2.jpg"/>
      </figure>
      <aside>
        <a href="https://www.denik.cz/regiony/pro-a-proti-ma-skoncit-prujezd-centrem-prahy-auta-mala-strana-magistrat-20191122.html">PRO A PROTI: Má skončit průjezd centrem Prahy? Přečíst článek ›</a>
      </aside>
      <p>Koše budou v ulicích Valdštejnská a 9. května a na náměstí Míru. Jedna nádoba bude i s popelníkem. Vhazování odpadu dovnitř musí být bezpečné, aby ruku nezranil lis. Pokud nenastanou komplikace, zařízení by se mělo zprovoznit na jaře 2020. Podle návrhu smlouvy zajistí svoz a likvidaci odpadu z chytrých nádob město. Při jejich instalaci budou nutné terénní úpravy, protože koše mají být na trávníku.</p>
      <p>První senzorový koš doplněný o USB pro nabíjení telefonů mají od léta Litoměřice. Jakmile chodci nádobu naplní, začne lisovat obsah a zmenší ho čtyřnásobně. Do koše se tak vejde mnohem víc smetí, než je běžné. Lis pohání proud z vestavěné baterie, kterou dobíjí solární panel. V Litvínově to ale není podmínka. Koše mohou být napojené na pouliční rozvod elektřiny.</p>
      <h3>Litvínov jako Smart City</h3>
      <p>Nákup prvních „chytrých“ technologií Litvínov avizoval už loni a podle starostky Kamily Bláhové tento záměr nadále platí. „Chceme v Litvínově zavádět prvky Smart Cities,“ potvrdila.</p>
      <p>Podle ní se jedná o postupné zavádění menšího rozsahu. Nedávno město instalovalo v centru „chytrou“ lavičku s wifi a dobíjením mobilů. Radnice, kde při zastupitelstvu funguje komise pro E-Government, hodlá také vylepšit elektronickou komunikaci s obyvateli, aby si mohli na dálku vyřešit další úřední záležitosti, například si ověřit, zda nemají dluh.</p>
      <figure>
        <img src="https://g.denik.cz/70/cf/slavkov-nadrazi-prestupni-dopravni-uzel-4_denik-150-3x2.jpg"/>
      </figure>
      <aside>
        <a href="https://www.denik.cz/regiony/modernizace-zeleznice-stanice-vlak-slavkov-u-brna-tri-roky-20191122.html">Modernizace vlakové stanice ve Slavkově? Může začít už za tři roky Přečíst článek ›</a>
      </aside>
      <p>Chystaným projektem je i zavádění bezplatného bezdrátového připojení k internetu ve veřejných prostorách, na který má Litvínov 400 tisíc korun od jedné evropské agentury. Inovace se dotknou také služebních cest úředníků. V rámci pravidelného obnovování svého vozového parku radnice v příštím roce koupí první elektromobil. Zastupitelstvo to má schválit v prosinci při hlasování o městském rozpočtu.</p>
      <h3>Vodíkový pohon</h3>
      <p>Do vzdálenější budoucnosti se dívá sousední Most, který se připojil ke krajské iniciativě zavádět vodíkové technologie například ve veřejné dopravě. „Bude to mezník pro celý Ústecký kraj,“ uvedl poslanec a mostecký zastupitel Jan Schiller. Most patří k 17 institucím, které v tomto týdnu uzavřely partnerství při rozvoji komplexního využití vodíku jako zdroje čisté energie v Ústeckém kraji. Spolupracovat budou například města, firmy a vysoké školy.</p>
      <figure>
        <img src="https://g.denik.cz/50/c9/brno-ulice-schodova-cerna-pole_denik-150-3x2.jpg"/>
      </figure>
      <aside>
        <a href="https://www.denik.cz/regiony/pamatky-nebo-nova-vystavba-v-brne-chteji-vice-chranit-historicke-budovy-20191122.html">Památky, nebo nová výstavba? V Brně chtějí více chránit historické budovy Přečíst článek ›</a>
      </aside>
    </article>
  </body>
</html>