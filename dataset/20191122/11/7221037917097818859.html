<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/pkkda-tecavuz-dehseti-duran-kalkanin-video-kaydini-verdi/927470"/>
    <meta property="og:site_name" content="medya faresi"/>
    <meta property="article:published_time" content="2019-11-22T11:47:00+00:00"/>
    <meta property="og:title" content="PKK'da tecavüz dehşeti! Duran Kalkan'ın video kaydını verdi...."/>
    <meta property="og:description" content="Terör örgütü PKK'dan kaçarak teslim olan kadın terörist, terörist elebaşı Duran Kalkan'ın tacizlerini belgeledi. &quot;Abbas&quot; kod adlı Duran Kalkan'ın tecavüzüne uğrayan kadın, kendisinin çektiği 3 dakika 48 saniyelik video kaydını güvenlik güçlerine verdi."/>
  </head>
  <body>
    <article>
      <h1>PKK'da tecavüz dehşeti! Duran Kalkan'ın video kaydını verdi....</h1>
      <h2>Terör örgütü PKK'dan kaçarak teslim olan kadın terörist, terörist elebaşı Duran Kalkan'ın tacizlerini belgeledi. "Abbas" kod adlı Duran Kalkan'ın tecavüzüne uğrayan kadın, kendisinin çektiği 3 dakika 48 saniyelik video kaydını güvenlik güçlerine verdi.</h2>
      <address>
        <time datetime="2019-11-22T11:47:00+00:00">22 Nov 2019, 11:47</time>
      </address>
      <p>Terör örgütü PKK'dan kaçarak güvenlik güçlerine teslim olan kadın terörist, Kandil'de terörist elebaşı Duran Kalkan'ın tecavüzüne uğradı. Kendisinin kaydettiği 3 dakika 48 saniyelik görüntüleri ise emniyet ekiplerine teslim etti.</p>
      <h3>"'SENİ ÖZGÜRLEŞTİRECEĞİM DEYİP' TECAVÜZ ETTİ"</h3>
      <p>Avukat olma hayaliyle liseyi bitiren, ancak 3 yıl önce kandırılıp dağa kaçırılan Hakkârili F. Ş., götürüldüğü Kandil'de, "Abbas" kod adlı Duran Kalkan'ın tecavüzüne uğradı. İki ay önce örgütten kaçarak güvenlik güçlerine teslim olan "Amara Digor" kod adlı F.Ş. yaşadıklarını anlattı:</p>
      <p>Üniversite sınavına hazırlık için para biriktirmek amacıyla ev temizliği gibi günlük işlere giderken, 'Iraklı yaşlı bir kadına 10 gün refakatçi kalırsan sana 2 bin dolar verecek' diye kandırılıp Kandil'e götürüldüm. Duran Kalkan beni Gare kampında yer altındaki mağarasına götürüp, 'tabulaştırdığın zincirleri kırıp seni özgürleştireceğim' diyerek tecavüz etti. O andan itibaren 3 yıl boyunca bir gün kaçıp, örgütte yaşananları anlatmak için yaşadım.</p>
      <h3>"SARILIP, KUCAKLAYARAK ÖPTÜ"</h3>
      <p>"Bu tecavüzler aralıksız devam etti." diyen terörist, "Kaçıp yaşadıklarımı anlatmak için Duran Kalkan'ın güvenini kazandım. Bana. 'seni komutan yapacağım çöl güzelim' diyordu. Geçen yıl beni, Hakurk kampında götürdü. Kampın sorumlusu "Helin Dersim" kod adlı kadın yeni gelen erkek ve kızları sıraya dizmişti. Duran kalkan, erkeklerin yüzüne bile bakmadan hızla tokalaşırken, sıra kızlara geldiğinde, adeta ağzından salyalar akarak öpmeye başladı. Sıradaki 20'ye yakın kızın arasında, daha oyun çağında denecek çocuklar bile vardı. Tek tek sarılıp, kucaklayarak öptü. Elleriyle, dudaklarını yanaklarını sevdi. Ben de, nasıl bir sapık olduğunu göstermek için, o anları görüntüledim." şeklinde konuştu.</p>
      <h3>SAPIK ABBAS OLARAK ANILIYOR</h3>
      <p>Sabah Gazetesi'nden Sırrıberk Arslan'ın haberine göre; Duran Kalkan, kamplardaki kadın teröristler arasında "Biçirpînin (sapık) Abbas" olarak anılır. 15 ve 17 yaşındaki Urfalı Meryem ve Ağrılı Güldünya, Duran Kalkan'ın tecavüzü nedeniyle geçen Şubat'ta, 2 gün ara ile böcek ilacı içerek intihar etti. Yine geçen Haziran'da, Zap kampında bulunan "Avesta Kato" ve "Viyan Cudi" kod adlı kızlar, Duran Kalkan'ın tecavüzüne uğradıklarını söyleyince mağara cezaevine konuldu. Sözde kurulan mahkemeyi de hepimizin önünde yaptılar. Onları hiç konuşturmadan ajanlık, yalan söylemek ve duran Kalkan'a iftira atmakla suçlu buldular ve 4 gün sonra da infaz ettiler.</p>
    </article>
  </body>
</html>