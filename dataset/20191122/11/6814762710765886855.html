<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SyMik/investicni-plan-bude-do-vanoc-slibuje-babis-na-jeho-tajnosti-si-stezovala-opozice"/>
    <meta property="og:site_name" content="Echo24.cz"/>
    <meta property="article:published_time" content="2019-11-22T11:26:00+00:00"/>
    <meta property="og:title" content="Investiční plán bude do Vánoc, slibuje Babiš. Na jeho tajnosti si stěžovala opozice"/>
    <meta property="og:description" content="Vláda představí Národní investiční plán do Vánoc. Na setkání s představiteli českého stavebnictví to řekl premiér Andrej Babiš (ANO), podle něhož plán představuje celkový potenciál investic v Česku. Loni uvedl, že plán zahrnuje přes 17.000 projektů za 3,45 bilionu korun na roky 2019 až 2030. Dnes toto číslo upravil na 20.000 projektů za pět bilionů korun."/>
  </head>
  <body>
    <article>
      <h6 class="kicker">Národní investiční plán</h6>
      <h1>Investiční plán bude do Vánoc, slibuje Babiš. Na jeho tajnosti si stěžovala opozice</h1>
      <address><time datetime="2019-11-22T11:26:00+00:00">22 Nov 2019, 11:26</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Vláda představí Národní investiční plán do Vánoc. Na setkání s představiteli českého stavebnictví to řekl premiér Andrej Babiš (ANO), podle něhož plán představuje celkový potenciál investic v Česku. Loni uvedl, že plán zahrnuje přes 17.000 projektů za 3,45 bilionu korun na roky 2019 až 2030. Dnes toto číslo upravil na 20.000 projektů za pět bilionů korun.</b>
      </p>
      <p>Podle Babiše růst české ekonomiky zpomaluje. Vláda proto podle premiéra vytvořila Národní investiční plán, aby zajistila další podporu růstu HDP vedle exportu a spotřeby. „Jak jsem slíbil, představíme (plán) do Vánoc,“ uvedl Babiš.</p>
      <p>Plán podle něj shrnuje, jaké investice jsou v Česku v nadcházejících letech potřebné. „To není pro nás. To je pro další vlády, aby vůbec věděly, jaký ten potenciál je,“ podotkl premiér. „My to předložíme k veřejné diskusi, aby se vyjádřili i občané, jestli jsme na něco nezapomněli. Potom je to otázka realizace,“ řekl.</p>
      <p>Národní investiční plán je jedním ze stěžejních dokumentů, který chystá koaliční vláda Babišova hnutí ANO a ČSSD, která byla jmenovaná loni 27. června. Měl by se podle něj řídit investice do veřejné sféry až do roku 2030. Jeho příprava přitom začala ještě předtím, než se kabinet ujal vlády, podle Babišových slov totiž plán vychází z údajů, které získala jeho první vláda během výjezdů do jednotlivých krajů, a také na základě požadavků jednotlivých resortů, obcí a krajů.</p>
      <p>„Ministerstvo pro místní rozvoj provedlo rozsáhlý sběr dat, kde byly osloveny nejen všechny resorty, ale i obce, města a kraje. Dělali jsme to v úzké spolupráci. Proto jsme měli ty výjezdy do krajů. Výsledkem je vytvoření mapy investičních preferencí, která bude nyní konfrontována s kapitálovými možnostmi České republiky,“ uvedl před rokem při přestavení obrysů plánu Andrej Babiš.</p>
      <p>Konkrétní obsah plánu, který podle zveřejněných údajů zahrnuje přes 17.000 projektů za 3,45 bilionu korun na léta 2019 až 2030, ale dosud není známý. O údaje se zajímali opoziční politici z řad ODS a Pirátů, ovšem neuspěli. V polovině dubna jim Babiš odmítl dokument poskytnout s tím, že je to interní dokument. „Národní investiční plán je moje myšlenka. A to je náš interní materiál a na vládě nebyl. A já vám ho nedám, protože je to náš interní materiál,“ uvedl premiér.</p>
      <p>Koncem letošního srpna podal předseda poslaneckého klubu Pirátů Jakub Michálek žalobu, kterou se domáhá toho, aby Babiš plán zveřejnil. Michálek ke správní žalobě přistoupil poté, co neuspěl se žádostí podle jednacího řádu Sněmovny ani s následným odvoláním. Zveřejnění dokumentu podle něj nebrání zákonné důvody, lidé a obce naopak mají právo vědět, které projekty dokument obsahuje. Babiš označil krok Pirátů za plácání.</p>
      <p>
        <b>Čtěte také: <a href="https://echo24.cz/a/SF7gj/zvysili-jsme-300-miliard-dani-co-vsechno-dokaze-zakryt-babisova-propaganda">„Zvýšili jsme 300 miliard daní.“ Co všechno dokáže zakrýt Babišova propaganda</a></b>
      </p>
    </article>
  </body>
</html>