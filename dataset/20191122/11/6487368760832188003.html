<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/gyerek/kiabalas-a-gyerekkel/"/>
    <meta property="og:site_name" content="FEMINA"/>
    <meta property="article:published_time" content="2019-11-22T11:56:04+00:00"/>
    <meta property="og:title" content="3 dolog, amit egy türelmes szülő sosem tenne: a szakértő tanácsai a hidegvéred megőrzésére"/>
    <meta property="og:description" content="Elméletben valahogy mindig könnyebb higgadtnak maradni, ettől függetlenül a türelem képessége elsajátítható."/>
  </head>
  <body>
    <article>
      <h1>3 dolog, amit egy türelmes szülő sosem tenne: a szakértő tanácsai a hidegvéred megőrzésére</h1>
      <h2>Elméletben valahogy mindig könnyebb higgadtnak maradni, ettől függetlenül a türelem képessége elsajátítható.</h2>
      <address><time datetime="2019-11-22T11:56:04+00:00">22 Nov 2019, 11:56</time> by <a rel="author">Perei Dóra</a></address>
      <p>Jó szülőnek lenni nem egyszerű feladat, a higgadtság megőrzése pedig különösen nehéz lehet, kiváltképp egy hosszúra nyúlt, fárasztó nap végén.</p>
      <p>Noha a szülői viselkedés részben ösztönből fakad, de tanulható és fejleszthető is. A gyermekpszichológusok szerint a következő három dolog hátráltathatja a szülőket abban, hogy türelmesebbé válhassanak.</p>
      <h3>Az egyetlen eszközt a túl kemény büntetésben látják</h3>
      <p><a href="http://www.lizafinlay.com/"><b>Liza Finlay</b></a>, pszichoterapeuta tapasztalatai szerint a szülők könnyen elfelejthetik - különösen, ha a gyermekük még a három esztendőt sem töltötte be -, hogy a kicsiknek időbe telik, mire megtanulják kontrollálni érzelmeiket, ami alól a hiszti és a dühkitörés sem kivétel. Ellenben önuralmat csak akkor gyakorolhatnak, ha erre a felnőttek is képesek. Finlay szerint büntetés helyett érdemes inkább megnyugtatni őket, vagy elterelni a figyelmüketvalamivel, még ha ez nehéz is. </p>
      <figure>
        <img src="https://kep.cdn.indexvas.hu/1/0/1922/19221/192217/19221745_3900a1fbc2d3f057706f46aca5f28254_wm.jpg"/>
      </figure>
      <p>Előfordulhat, hogy a szülő mégsem lát más megoldást a korholáson kívül, a szakértő szerint ebben az esetben célszerű határozottan, mintsem az érzelmektől vezérelve, hevesen viselkedni, mert utóbbinál a gyerek kontrollt szerezhet, legközelebb pedig még szemtelenebbül reagálhat. </p>
      <h3>Szégyell segítséget kérni</h3>
      <p>Sokaknak nem adatott meg a felhőtlen gyermekkor, <a href="https://www.essence.com/authors/notoya-green"><b>Notoya Green</b></a>, nevelési tanácsadó szerint tévúton jár, aki saját gyermekkori sérelmeit akarja megtorolni azáltal, hogy úgy bánik gyermekével, ahogyan annak idején vele viselkedtek. Green szerint ez sok esetben tudattalanul is bekövetkezhet, éppen ezért nem szégyen - sőt, kifejezetten ajánlott - pszichológus segítségét kérni, aki segíthet feldolgozni a korábbi traumákat.</p>
      <p>A szakértő arra figyelmeztet, hogy azok a gyerekek, akikkel szüleik gyakran beszélnek lekicsinylő, megalázó hangnemben, nagy valószínűséggel haraggal és frusztrációval teli felnőttekké válnak: a gyermek tükör módjára reflektálja szülei viselkedését, magyarán a későbbiekben pont annyira tud majd szeretni, illetve kontrollálni az indulatait, ahogy tőlük látta.</p>
      <h3>Figyelmen kívül hagyja a saját igényeit</h3>
      <p><a href="http://www.themomcreative.com/blog"><b>Jessica N. Turner</b></a>, marketingszakember, háromgyermekes anyuka, The Mom Creative blogján ír arról, hogy a hétköznapok szélsebesen bedarálhatják a nőket, hiszen többnyire másból sem áll a hetük, mint munkából, bevásárlásból, a háztartás vezetéséből, na és persze a gyerekek rendezéséből.</p>
      <p>Hogy elejét vegye a teljes kimerülésnek, Turner kifejlesztett egy saját módszert, és a "Nincs időm" kijelentést "Időt kell találnom!" kijelentésre módosította. Ha mindössze naponta tíz percet képesek a hobbijukra szánni, akkor is szükségük lenne egy tevékenységre, melybe bele tudnak feledkezni, és egy kicsit kiszakadhatnak a megszokott rutinból.</p>
      <p>Jessica szerint a naplóírás, a meditáció, egy kiadós séta, a kertészkedés vagy a barkácsolás egyaránt hozzájárulhat a lelki feltöltődéshez, ezáltal egy kiegyensúlyozottabb élethez.</p>
      <h3>Hogyan rajzolja magát a gyerek?</h3>
      <p>Rajzait laikusként is elemezheted: szülőként sok fontos következtetést le lehet vonni a képek alapján a gyerek lelkiállapotáról.</p>
      <figure>
        <img src="https://kep.index.hu/1/0/2848/28480/284808/28480809_2184371_d8718d3e9fe26aaecfa5ad43c5dc8408_wm.jpg"/>
        <figcaption>
          <a href="https://femina.hu/gyerek/gyerek-rajz-magarol/">Nézegess képeket! 8 kép<br/><b>Hogy rajzolja saját magát a gyerek? Figyeld meg a képein ezt a 8 jellegzetességet!</b></a>
        </figcaption>
      </figure>
    </article>
  </body>
</html>