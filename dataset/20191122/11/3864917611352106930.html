<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2823522-goncaruk-u-londoni-zaaviv-so-derzava-ne-viddast-privatbank.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T11:41:00+00:00"/>
    <meta property="og:title" content="Гончарук у Лондоні заявив, що держава не віддасть ПриватБанк"/>
    <meta property="og:description" content="Українська влада не допустить повернення націоналізованого ПриватБанку колишнім власникам."/>
  </head>
  <body>
    <article>
      <h1>Гончарук у Лондоні заявив, що держава не віддасть ПриватБанк</h1>
      <h2>Українська влада не допустить повернення націоналізованого ПриватБанку колишнім власникам.</h2>
      <address>
        <time datetime="2019-11-22T11:41:00+00:00">22 Nov 2019, 11:41</time>
      </address>
      <p>На цьому наголосив Прем'єр-міністр України Олексій Гончарук у лондонському Королівському інституті з міжнародних справ, Chatham House, повідомляє <a href="https://ukrainian.voanews.com/a/ukraine-primeminister-denies-oligarchs-influence/5176825.html">Голос Америки</a>.</p>
      <p>"У нас є дуже чітке розуміння - у мене, у Президента, в уряду, - що справа ПриватБанку є показовою про Україну для усього світу. Тому, звичайно, ми стоїмо на тому, що ні цей банк, ні кошти з нього не повинні бути повернені попереднім акціонерам", - сказав керівник українського уряду.</p>
      <p>За його словами, стосовно ПриватБанку, і зокрема у відповідь на можливі судові рішення у низці позовів по справі, в уряду "є стратегії, і ми готові до будь-якого розвитку подій".</p>
      <p>"Уряд України, команда Президента буде робити усе від нас залежне, щоб цей приклад став сигналом того, що в Україні все змінилося", - наголосив Гончарук.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2821262-u-spravi-pro-refinansuvanna-privatbanku-pidozri-ne-skladalis-nabu.html">У справі про рефінансування ПриватБанку підозри не складались — НАБУ</a>
      </blockquote>
      <p>Він також заявив, що олігархи не мають впливу на уряд і Президента України. Водночас Гончарук визнав, що олігархи мають гучний голос, який лунає через засоби масової інформації в Україні і за кордоном, але це, за словами Прем’єр-міністра, "лише показує те, що вони хочуть здаватися впливовими, а насправді їх вплив зменшується".</p>
      <p>Серед способів скорочення негативного впливу приватних інтересів в українській економіці Гончарук назвав збереження незалежності Національного банку України, боротьбу з монополіями, особливо в інфраструктурі, а також приватизацію державних підприємств і встановлення верховенства закону з допомогою нової реформованої системи судочинства.</p>
      <p>Як повідомлялося, уряд України 18 грудня 2016 року, пославшись на пропозицію НБУ і колишніх акціонерів ПриватБанку (найбільші – бізнесмени Ігор Коломойський і Геннадій Боголюбов), вирішив націоналізувати найбільший на українському ринку банк.</p>
      <p>Для того, щоб врятувати його, держава здійснила докапіталізацію на понад 155 мільярдів гривень.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2819871-rabosapka-a-mau-pravo-pritagnuti-do-vidpovidalnosti-budkogo-navit-kolomojskogo.html">Рябошапка: Я маю право притягнути до відповідальності будь-кого, навіть Коломойського</a>
      </blockquote>
      <p>Ексвласники банку вважають націоналізацію незаконною. Тривають судові суперечки (і в Україні, і в закордонних юрисдикціях).</p>
      <p>Окружний адмінсуд Києва 18 квітня 2019 року за позовом Коломойського скасував рішення про націоналізацію ПриватБанку. У відповідь на це Кабмін, Нацбанк і Приватбанк одразу в травні оскаржили це рішення.</p>
      <p>15 жовтня ПриватБанк здобув перемогу в Апеляційному суді Англії та Вельсу у справі проти Коломойського та Боголюбова.</p>
      <p>Судді вирішили, що <a href="https://www.ukrinform.ua/tag-privatbank">ПриватБанк</a> має достатньо передумов для судового розгляду справи та отримання відшкодування в сумі близько 3 мільярдів доларів. А судовий указ про всесвітній арешт активів залишається чинним до рішення по суті.</p>
      <p>В Офісі Президента заявили, що хай які будуть рішення судів, немає жодних підстав для повернення державного ПриватБанку колишнім акціонерам.</p>
    </article>
  </body>
</html>