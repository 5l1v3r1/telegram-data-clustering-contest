<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243208/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-22T11:53:44+00:00"/>
    <meta property="og:title" content="EV แรง ! ยอดจดทะเบียนพุ่ง 5 ปี พลังงานเร่งปั้นแผนส่งเสริมนักลงทุน"/>
    <meta property="og:description" content="“สนธิรัตน์” เร่งโปรโมทรถ EV หลังยอดจดทะเบียนพุ่ง ปี 62 กว่า 2.4 หมื่นคัน เร่งทำแผนส่งเสริมให้เป็นอุตสาหกรรมของประเทศ พร้อมชวนลงทุนตั้งสถานีบริการ-แบตเตอรี่เก็บประจุไฟฟ้า ย้ำเป็นอุตสาหกรรมแห่งอนาคต "/>
  </head>
  <body>
    <article>
      <h1>EV แรง ! ยอดจดทะเบียนพุ่ง 5 ปี พลังงานเร่งปั้นแผนส่งเสริมนักลงทุน</h1>
      <address><time datetime="2019-11-22T11:53:44+00:00">22 Nov 2019, 11:53</time> by <a rel="author" href="https://www.thebangkokinsight.com/author/saranya-thongthab/" target="_blank">SARANYA THONGTHAB</a></address>
      <p>
        <b>“สนธิรัตน์” เร่งโปรโมทรถ EV หลังยอดจดทะเบียนพุ่ง ปี 62 กว่า 2.4 หมื่นคัน เร่งทำแผนส่งเสริมให้เป็นอุตสาหกรรมของประเทศ พร้อมชวนลงทุนตั้งสถานีบริการ-แบตเตอรี่เก็บประจุไฟฟ้า ย้ำเป็นอุตสาหกรรมแห่งอนาคต </b>
      </p>
      <p>ข้อมูลของกรมการขนส่งทางบก พบว่า มียอดรถยนต์ไฟฟ้าที่จดทะเบียนแล้วเพิ่มขึ้นอย่างต่อเนื่องจาก 9,585 คันปี 2557 ขยับเป็น 20,484 คันในปี 2561 ปัจจุบัน ณ เดือนกันยายน 2562 อยู่ที่ 24,380 คันแล้ว</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%A3%E0%B8%96%E0%B8%A2%E0%B8%99%E0%B8%95%E0%B9%8C%E0%B9%84%E0%B8%9F%E0%B8%9F%E0%B9%89%E0%B8%B2-%E0%B8%9B%E0%B8%81-2.jpg"/>
      </figure>
      <p><b>นายสนธิรัตน์ สนธิจิรวงศ์</b> รัฐมนตรีว่าการกระทรวงพลังงาน เล่าสถานการณ์ว่า ขณะนี้แนวโน้มการใช้ยานยนต์ไฟฟ้า (EV) ในประเทศไทยเพิ่มสูงขึ้นต่อเนื่องในช่วง 5 ปีที่ผ่านมา สอดคล้องกับทิศทางของเทคโนโลยีประหยัดพลังงาน และกระแสลดการใช้น้ำมันที่ก่อมลพิษ ซึ่งกระทรวงพลังงานได้เร่งขับเคลื่อนนโยบายเรื่องนี้อย่างต่อเนื่อง โดยระดมความเห็นจากทุกภาคส่วน จัดทำ<b>แผนพัฒนาโครงสร้างพื้นฐานรองรับยานยนต์ไฟฟ้าของประเทศไทย ทั้งสถานีให้บริการ และอุปกรณ์กักเก็บพลังงานไฟฟ้า</b></p>
      <p>สำหรับโครงการสนับสนุนการลงทุนสถานีอัดประจุไฟฟ้าของกระทรววพลังงาน เริ่มตั้งแต่ปี 2559-2563 นำร่องการใช้งานกลุ่มรถโดยสารสาธารณะไฟฟ้า และเตรียมพร้อมสู่รถยนต์ไฟฟ้าส่วนบุคคล ในปี 2564 จะขับเคลื่อนอย่างเต็มรูปแบบ มีการพัฒนาระบบบริหารจัดการการอัดประจุไฟฟ้าอัจฉริยะ การพัฒนาระบบบริหารความต้องการใช้ไฟฟ้าของประเทศ ร่วมกับการใช้งานยานยนต์ไฟฟ้า (Vihicle to Grid)</p>
      <figure>
        <img src="https://www.thebangkokinsight.com/wp-content/uploads/2019/11/LINE_P20191027_214546875-700x467.jpg"/>
      </figure>
      <p>
        <i>
          <b>“เราได้เร่งพัฒนาระบบต่างๆ รองรับความต้องการใช้รถยนต์ไฟฟ้าอย่างเต็มที่ และสนับสนุนให้ใช้เทคโนโลยีที่มีประสิทธิภาพ โดยเชื่อว่าหากคนไทย หันมาใช้รถยนต์ไฟฟ้ามากขึ้น เมืองจะพัฒนาเป็น Smart City ได้ไม่ยาก สร้างความสะดวกในการใช้ชีวิต ประหยัดพลังงาน รักษาสิ่งแวดล้อม ลดมลพิษด้วย ”</b>
        </i>
      </p>
      <p>ทั้งนี้ ตามแผนอนุรักษ์พลังงาน ปี 2558-2579 (Energy Efficiency Plan : EEP 2015) กระทรวงมีเป้าหมายส่งเสริมการใช้รถยนต์ไฟฟ้าเพิ่มขึ้นจนถึงปี 2579 รวมทั้งสิ้น 1.2 ล้านคัน ทั้งในรูปแบบยานยนต์ไฟฟ้าปลั๊กอินไฮบริด และยานยนต์ไฟฟ้าแบตเตอรี่</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%9F%E0%B8%AD%E0%B8%A1%E0%B8%A1%E0%B9%8C-8--700x465.jpg"/>
      </figure>
      <p>สิ่งที่กระทรวงพลังงาน ต้องเร่งพัฒนาต่อไป คือ ยกระดับอุตสาหกรรมไฟฟ้าในอนาคต เพื่อรองรับความต้องการพลังงานไฟฟ้าที่มากขึ้นจากภาคขนส่ง และรถ EV พร้อมส่งเสริมการพัฒนาเทคโนโลยีระบบกักเก็บพลังงาน (Energy Storage System) ให้มีประสิทธิภาพ ด้วยการส่งเสริมสนับสนุนการวิจัยพัฒนา</p>
      <p>
        <b>โดยขณะนี้ สถาบันวิทยสิริเมธี ได้รับเงินสนับสนุนจากกองทุนเพื่อการส่งเสริมการอนุรักษ์พลังงาน จัดตั้งโรงงานต้นแบบผลิตแบตเตอรี่ลิเธียมไอออนและลิเธียมซัลเฟอร์ กำลังผลิต 500 ก้อนต่อวัน และนำแบตเตอรี่ไปทดสอบกับรถยนต์ และเรือไฟฟ้า รถตุ๊กตุ๊กไฟฟ้า แล้ว</b>
      </p>
      <figure>
        <img src="https://www.thebangkokinsight.com/wp-content/uploads/2019/11/1574414946093-700x455.jpg"/>
      </figure>
      <p>นอกจากนี้ยังอยู่ระหว่างศึกษาความเป็นไปได้ ในการส่งเสริมการลงทุนอุตสาหกรรมการผลิตระบบกักเก็บพลังงาน ประเภทแบตเตอรี่ ให้เป็นอุตสาหกรรมอนาคตของประเทศ รองรับความนิยมใช้รถยนต์ EV ที่สูงขึ้นตลอดเวลา รวมทั้งกำลังหาแนวทางในการจัดการกับแบตเตอรี่ที่ใช้แล้วด้วย เพื่อให้ไทยก้าวไปสู่การเป็นผู้ผลิตอุตสาหกรรมที่ใช้เทคโนโลยีระดับสูง</p>
      <p>ทางด้านสำนักงานนโยบายและแผนพลังงาน (สนพ.) หน่วยงานที่มีบทบาทในการทำแผนพลังงานของประเทศ ขณะนี้กำลังเร่งทำแผนพัฒนารถ EV เป็นรูปธรรม <b>นายวัฒนพงษ์ คุโรวาท</b> ผู้อำนวยการ สนพ. กล่าวว่า อยู่ระหว่างศึกษาโครงสร้างพื้นฐานของรถ EV ให้พร้อมรับแนวทางการเปลี่ยนแปลงอุตสาหกรรมไฟฟ้าในปัจจุบัน ทั้งด้านภาคการผลิตและขนส่ง หลักการ คือ ภาครัฐต้องเป็นหน่วยงานในการขับเคลื่อน และส่งเสริมให้ต้นทุนการผลิตมีราคาถูกลง</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243208%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243348/"/>
        <a href="https://www.thebangkokinsight.com/243337/"/>
        <a href="https://www.thebangkokinsight.com/243200/"/>
        <a href="https://www.thebangkokinsight.com/243278/"/>
      </related>
    </article>
  </body>
</html>