<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tg24.sky.it/spettacolo/cinema/2019/11/22/pinocchio-trailer-film.html"/>
    <meta property="og:site_name" content="Sky TG24"/>
    <meta property="article:published_time" content="2019-11-22T11:44:00+00:00"/>
    <meta property="og:title" content="“Pinocchio” di Matteo Garrone, ecco il trailer ufficiale"/>
    <meta property="og:description" content="Siete pronti per rivivere una delle storie più magiche di sempre? Il 19 dicembre 2019 &quot;Pinocchio&quot; arriverà nei cinema del Bel paese, nell'attesa gustiamoci il trailer del nuovo film di Matteo Garrone."/>
  </head>
  <body>
    <article>
      <h1>“Pinocchio” di Matteo Garrone, ecco il trailer ufficiale</h1>
      <h2>Siete pronti per rivivere una delle storie più magiche di sempre? Il <b>19 dicembre 2019</b> "<a href="https://tg24.sky.it/spettacolo/cinema/2019/03/29/pinocchio-matteo-garrone-roberto-benigni.html">Pinocchio</a>" arriverà nei cinema del Bel paese, nell'attesa gustiamoci il trailer del nuovo film di <b>Matteo Garrone</b>.</h2>
      <address><time datetime="2019-11-22T11:44:00+00:00">22 Nov 2019, 11:44</time> by <a rel="author">Matteo Rossini</a></address>
      <related>
        <a href="https://tg24.sky.it/spettacolo/cinema/fotogallery/2019/11/13/attori-trucco-prima-dopo.html"/>
      </related>
      <p>Il <b>19 dicembre 2019</b> una delle storie più belle e amate di sempre arriverà nei cinema italiani. “<a href="https://tg24.sky.it/spettacolo/cinema/2019/03/29/pinocchio-matteo-garrone-roberto-benigni.html">Pinocchio</a>” di <a href="https://tg24.sky.it/spettacolo/cinema/2019/03/20/pinocchio-matteo-garrone-film.html">Matteo Garrone</a> si prepara a rendere unico questo <a href="https://tg24.sky.it/spettacolo/2019/11/04/mariah-carey-natale.html">Natale</a> portando sul grande schermo il romanzo che ha appasionato intere generazioni.</p>
      <p>Pochi minuti fa <b>01Distribution </b>ha pubblicato il trailer ufficiale del film che ha subito ottenuto <b>commenti positivi</b> da parte del pubblico.</p>
      <p>Matteo Garrone, classe 1968, torna al cinema dopo lo straordinario successo ottenuto con “<a href="https://tg24.sky.it/spettacolo/cinema/2019/03/28/dogman-matteo-garrone-film-curiosita.html">Dogman</a>”, vincitore nella categoria “Miglior Film” ai <b>Nastri d’Argento</b> e ai <b>David di Donatello</b>. Il regista romano si prepara per portare il pubblico all’interno del mondo incantato, ammaliante e divertente di <b>Carlo Collodi</b>.</p>
      <h3>“Pinocchio”: tutto quello che sappiamo sul film</h3>
      <p>Il film, basato sul romanzo “<b>Le avventure di Pinocchio. Storia di un burattino</b>”, vedrà come protagonista il piccolo <b>Federico Ielapi</b> che avrà il compito di dare vita al burattino più amato e famoso al mondo, al suo fianco <b>Roberto Benigni</b> che ricoprirà il ruolo di Geppetto, dopo aver impersonificato il protagonista nel film omonimo che incassò oltre quaranta milioni di dollari al mondo.</p>
      <p><a href="https://tg24.sky.it/spettacolo/cinema/2019/03/29/pinocchio-matteo-garrone-roberto-benigni.html">La pellicola</a> vanterà anche la presenza di <b>Gigi Proietti</b>, <b>Rocco Papaleo</b> e <b>Massimo Ceccherini</b> che interpreteranno rispettivamente Mangiafuoco, il Gatto e la Volpe.</p>
      <h3>“Pinocchio”: il trailer ufficiale</h3>
      <p>Dopo il teaser pubblicato nei mesi scorsi, pochi minuti fa la casa di produzione ha distribuito <b>il primo trailer ufficiale</b> dalla durata di ben due minuti. Il video si apre raccontando la nascita del protagonista lasciando poi spazio a sequenze divertenti e toccanti che mostrano scene iconiche del film introducendo anche<b> i personaggi principali</b>.</p>
      <p>A questo punto, non resta che gustare il trailer e attendere ancora qualche settimana per poter poi rivivere le magiche avventure di <b>Pinocchio</b>.</p>
    </article>
  </body>
</html>