<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641331/%D8%A8%D8%A7%DB%8C%D8%AF-%D8%A7%D8%B2-%D8%A7%D9%84%DA%AF%D9%88%D9%89-%D8%A7%DB%8C%D9%88%DB%8C%DA%86-%D8%A8%D8%B1%D8%A7%D9%89-%D8%A2%D9%85%D8%A7%D8%AF%D9%87%E2%80%8C%D8%B3%D8%A7%D8%B2%D9%89-%D8%AA%DB%8C%D9%85-%D9%81%D9%88%D8%AA%D8%A8%D8%A7%D9%84-%D8%A7%D9%85%DB%8C%D8%AF-%D8%A7%D8%B3%D8%AA%D9%81%D8%A7%D8%AF%D9%87-%DA%A9%D9%86%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T11:55:00+00:00"/>
    <meta property="og:title" content="باید از الگوى ایویچ براى آماده‌سازى تیم فوتبال امید استفاده کنیم"/>
    <meta property="og:description" content="مربى تیم فوتبال امید بر این باور است که برای رسیدن به موفقیت باید از همان روشی که ایویچ برای تیم ملی استفاده کرد، سود برد."/>
  </head>
  <body>
    <article>
      <h1>
        <a href="https://www.bultannews.com/fa/news/641331/%D8%A8%D8%A7%DB%8C%D8%AF-%D8%A7%D8%B2-%D8%A7%D9%84%DA%AF%D9%88%D9%89-%D8%A7%DB%8C%D9%88%DB%8C%DA%86-%D8%A8%D8%B1%D8%A7%D9%89-%D8%A2%D9%85%D8%A7%D8%AF%D9%87%E2%80%8C%D8%B3%D8%A7%D8%B2%D9%89-%D8%AA%DB%8C%D9%85-%D9%81%D9%88%D8%AA%D8%A8%D8%A7%D9%84-%D8%A7%D9%85%DB%8C%D8%AF-%D8%A7%D8%B3%D8%AA%D9%81%D8%A7%D8%AF%D9%87-%DA%A9%D9%86%DB%8C%D9%85">باید از الگوى ایویچ براى آماده‌سازى تیم فوتبال امید استفاده کنیم</a>
      </h1>
      <h2>مربى تیم فوتبال امید بر این باور است که برای رسیدن به موفقیت باید از همان روشی که ایویچ برای تیم ملی استفاده کرد، سود برد.</h2>
      <address><time datetime="2019-11-22T11:55:00+00:00">22 Nov 2019, 11:55</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، رضا شاهرودى در خصوص دو اردوى اخیر تیم فوتبال امید در اندونزى و قطر گفت: خوشبختانه دو اردوى مفید برگزار کردیم و سه مسابقه تدارکاتى که براى ما پر فایده بود و درس هاى زیادى داشت. حریف ما در اندونزى بُعد مسافت و شرایط آب و هوایى همچنین اختلاف ساعت بود. مى دانستیم چنین مشکلاتى در تایلند خواهیم داشت اما لازم بود این مسئله را به شکل کامل تجربه کنیم. با نظر سرمربى همچنین برنامه ریزى اعضاى کادر فنى و پزشکى براى این موضوع راه حل هاى مناسبى در نظر گرفته شده که در تایلند از این نظر دچار مشکل نشویم.</p>
      <p>مربى تیم امید همچنین در خصوص اردوى قطر اظهار داشت: در قطر شرایط آب و هوایى و بازگشت به شرایط زمانى مشابه تهران بازیکنان را در همان موقعیت مناسب قبل از سفر قرار داد. به همین دلیل تمرینات بسیار خوب و شادابى دردوحه داشتیم. در بازى مقابل تیم میزبان هم چند بازیکن را در پست هاى جدید مورد استفاده قرار دادیم. همچنین سیستم جدیدى را مورد استفاده قرار دادیم. به جز دقایق ابتدایى که فکر مى کنم بچه ها تمرکز نداشتند عملکرد تیم بسیار خوب ورضایت بخش بود. کاملا تیم برتر میدان بودیم به طورى که حتى سرمربى قطر عملکرد و سازماندهى تیم ما را مورد تمجیدقرار داده بود. در واقع به همان شرایط تاکتیکى و نظم تیمى مورد نظر نزدیک مى شویم. در این شرایط یکى از اصلى ترین اهداف ما این است که در فرصت باقیمانده بازیکنان را از نظر قواى جسمانى به سطح مطلوب برسانیم.</p>
      <p>شاهرودى اضافه کرد: براى حضور قدرتمندانه در مسابقات نهایى باید به بالاترین آمادگى جسمانى برسیم. آنطور که به یاد مى آورم ایویچ قبل از جام جهانى ٩٨ قبل از هر چیز به دنبال بالا بردن توان جسمى تیم بود و ما هم باید به دنبال اجراى همین الگو باشیم. براى حفظ فاصله خطوط و نظم تاکتیکى لازم است از نظر بدنى و میزان دوندگى شرایط بهترى داشته باشیم. امیدواریم با همکارى و تعامل باشگاه‌ها بازیکنان را در اختیار داشته باشیم و بتوانیم برنامه هاى مورد نظر را اجرا کنیم.</p>
    </article>
  </body>
</html>