<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zib.com.ua/ua/140152-yak_viznachayut_rozmir_zastavi_rozpovila_suddya_antikorsudu.html"/>
    <meta property="og:site_name" content="Закон и Бизнес"/>
    <meta property="article:published_time" content="2019-11-22T11:16:00+00:00"/>
    <meta property="og:title" content="Як визначають розмір застави, розповіла суддя Антикорсуду"/>
    <meta property="og:description" content="Розмір застави є наріжним камінням сучасних «антикорупційних» процесів, хоча його визначення є найбільш проблемним моментом при розгляді клопотання про застосування як основного так і альтернативного запобіжного заходу у вигляді застави."/>
  </head>
  <body>
    <article>
      <h1>Як визначають розмір застави, розповіла суддя Антикорсуду</h1>
      <address>
        <time datetime="2019-11-22T11:16:00+00:00">22 Nov 2019, 11:16</time>
      </address>
      <p>
        <i>
          <b>Розмір застави є наріжним камінням сучасних «антикорупційних» процесів, хоча його визначення є найбільш проблемним моментом при розгляді клопотання про застосування як основного так і альтернативного запобіжного заходу у вигляді застави.</b>
        </i>
      </p>
      <p>Про порядок визначення розміру застави виданню <a href="http://zib.com.ua/">«Закон і Бізнес»</a> <a href="https://www.facebook.com/HACCUkraine/photos/a.104658910904750/154345035936137/?type=3&amp;theater">розповіла</a> суддя-спікер Вищого антикорупційного суду України <b>Віра Михайленко.</b></p>
      <p>Розмір застави визначається слідчим суддею, судом виходячи із таких критеріїв:</p>
      <p>- обставин кримінального правопорушення;</p>
      <p>- майнового та сімейного стану підозрюваного, обвинуваченого;</p>
      <p>- даних про його особу;</p>
      <p>- ризиків кримінального провадження (переховування від органів досудового розслідування та/або суду; знищення, ховання або спотворення доказів; вплив на потерпілого, свідка, іншого підозрюваного; перешкоджання кримінальному провадженню; вчинення іншого чи продовження розпочатого кримінального правопорушення).</p>
      <p>Кримінальним процесуальним законом установлено розміри застави, виходячи із тяжкості злочину, у вчиненні якого підозрюється, обвинувачується особа. Розмір застави визначається у таких межах:</p>
      <p>- у кримінальному провадженні щодо злочину невеликої або середньої тяжкості, - від 1 до 20 розмірів ПМ. На сьогоднішній день це від 2007,00 грн до 40 140,00 грн;</p>
      <p>- у кримінальному провадженні щодо тяжкого злочину - від 20 до 80 розмірів ПМ (від 40 140,00 грн до 160 560,00 грн);</p>
      <p>- у кримінальному провадженні щодо особливо тяжкого злочину, - від 80 до 300 розмірів ПМ (від 160 560,00 грн до 602 100,00 грн)</p>
      <p>Як зазначає суддя, у провадженнях загально-кримінального спрямування визначення суми застави у передбачених законом межах зазвичай не має проблем. Коли ж мова йде про кримінальні правопорушення, де фігурантами виступають «топові» суб’єкти, високопосадовці, або в яких фігурують мільйонні, а інколи мільярдні суми, на її розмір впливають завдані збитки, отримана неправомірна вигода або посада, яку займає підозрюваний, обвинувачений.</p>
      <p>Встановлення в якості застави мільйонних сум, які значно перевищують встановлені законом розміри, наразі не є рідкісним явищем. Можливість перевищення «заставних максимумів» передбачена абз. 2 частини 5 ст. 182 КПК України.</p>
      <p><i>«Так, у виключних випадках, якщо слідчий суддя, суд встановить, що застава у зазначених межах не здатна забезпечити виконання особою, що підозрюється/обвинувачується у вчиненні тяжкого або особливо тяжкого злочину, покладених на неї обов’язків, застава може бути призначена у розмірі, який перевищує вісімдесят (160 560,00 грн.) чи триста (602 100,00) розмірів ПМ відповідно»</i>, – каже суддя-спікер.</p>
      <p>Конструкція норми вказує, що навіть при здійсненні «антикорупційного» правосуддя, мільйонні застави не можуть мати місце в кожному випадку.</p>
      <p>Про це свідчить використання законодавцем терміну «у виключних випадках» та оціночного по суті критерію щодо здатності/нездатності забезпечити виконання обов’язків. І тут виникає проблематика визначення конкретної суми застави, адже виключність випадків обумовлює процесуальну трансформацію критеріїв, що покладаються в основу вирішення цього питання, а розмір застави стає по суті необмеженим.</p>
      <p><i>«В таких випадках орієнтирами для визначення розміру застави стає майновий стан підозрюваного, обвинуваченого, розмір майнової шкоди або доходу, в отриманні якого підозрюється, обвинувачується особа, а нерідко і сума неправомірної вигоди»</i>, – підкреслила В. Михайленко.</p>
      <p>Можливість урахування майнового стану, розміру шкоди або доходу передбачена пунктами 7, 11 ч. 1 ст. 178 КПК України, де закріплено обставини, що враховуються при обранні будь-якого запобіжного заходу. Ці критерії мають враховуватися у разі встановлення ризиків кримінального провадження і в сукупності з усіма іншими обставинами кримінального провадження. <i>«Якщо говорити про визначення розміру застави у зв’язку з розміром завданої майнової шкоди або доходу, то таке можливо за наявності вагомих доказів, якими вони обґрунтовуються. Що стосується визначення розміру застави в залежності від суми неправомірної вигоди, то чинне процесуальне законодавство не передбачає такої можливості (поняття «майнова шкода» і «дохід», що використовуються у п. 11 ч. 1 ст. 178 КПК України, не є тотожними поняттю «неправомірна вигода»)»</i>, – зазначає суддя ВАКС.</p>
      <p>На думку судді, окрему увагу слід звернути на те, що перевищення встановленого загальною нормою розміру може бути (а не повинно бути), а отже не є обов’язковим. Тобто в даному випадку мова йде про дискрецію слідчого судді або суду і про їх внутрішнє переконання при оцінці конкретних обставин, що обумовлюють необхідність застосування запобіжного заходу. І коли слідчий суддя або суд призначає розмір застави, наприклад, в сумі 3 000 000 грн., 5 500 000 грн. або 10 000 000 грн. (на противагу заявленим прокурором сто-, двісті- і тристамільйонних сумам застави), він вже суттєво виходить за межі нормативно визначених максимальних розмірів. Навпаки такі суми застави викликають питання у правозахисників. Адже, як це не парадоксально, але застава в контексті запобіжного заходу становить втручання в права людини, і чим менше збалансованою конкретними фактами вона є, тим ближче це питання до порушення прав людини і міжнародних зобов’язань України.</p>
      <p><i>«На завершення хотілося б відмітити, що в системі координат суспільного запиту на швидкі і показові процеси, в умовах формування викривлених уявлень про сутність застави як «міні-покарання» до вироку або способу повернення активів, не слід все ж таки відкидати правові ідеї і припиняти роботу над впровадженням верховенства права, як правоохоронному та суддівському сегменту, так і журналістам, активістам та пересічним громадянам»</i>, – резюмувала антикорупційна суддя..</p>
      <related>
        <h4>Матеріали за темою</h4>
        <a href="https://zib.com.ua/ua/140074-vaks_rozglyadae_spravu_kolegi_yaka_hotila_zarobiti_5000_griv.html"/>
        <a href="https://zib.com.ua/ua/issue/684/"/>
        <a href="https://zib.com.ua/ua/140066-korupciya_scho_varto_znati_abi_vona_goduvala.html"/>
        <a href="https://zib.com.ua/ua/139992-nardepi_hochut_privatizuvati_opoziciynist_i_napisati_novu_ko.html"/>
        <a href="https://zib.com.ua/ua/issue/683/"/>
        <a href="https://zib.com.ua/ua/139902-v_nazk_poyasnili_proti_kogo_skladatimut_protokoli_pro_korupc.html"/>
        <a href="https://zib.com.ua/ua/139845-vaks_pozbaviv_suddyu_dovichnogo_utrimannya_za_vidmovu_otrima.html"/>
        <a href="https://zib.com.ua/ua/issue/682/"/>
        <a href="https://zib.com.ua/ua/139711-novi_pravila_deklaruvannya_hto_sche_povinen_podavati_deklara.html"/>
        <a href="https://zib.com.ua/ua/139605-novim_ukrainskim_biznes-ombudsmenom_stav_marchin_svenchickiy.html"/>
        <a href="https://zib.com.ua/ua/139546-vinagoroda_vikrivachevi_korupcii_viplachuvatimetsya_odrazu_p.html"/>
        <a href="https://zib.com.ua/ua/139531-dlya_chogo_naspravdi_vprovadzhuyut_imperativniy_mandat_cui_b.html"/>
        <a href="https://zib.com.ua/ua/139438-dlya_peredannya_spravi_do_vaks_potribna_uhvala_zagalnogo_sud.html"/>
        <a href="https://zib.com.ua/ua/issue/678/"/>
        <a href="https://zib.com.ua/ua/139425-profilniy_komitet_vr_pidtrimav_zmini_v_upravlinni_nazk.html"/>
        <a href="https://zib.com.ua/ua/139408-u_eks-mera_kitayskoi_provincii_znayshli_rekordnu_kilkist_zol.html"/>
        <a href="https://zib.com.ua/ua/139272-filippincyam_dozvolili_strilyati_korupcioneram_v_nogi.html"/>
        <a href="https://zib.com.ua/ua/issue/676/"/>
        <a href="https://zib.com.ua/ua/139255-skoro_dozvolyat_povidomlyati_pro_habarnikiv_anonimno_cherez_.html"/>
        <a href="https://zib.com.ua/ua/issue/675/"/>
        <a href="https://zib.com.ua/ua/139265-pracivnikiv_dbr_yaki_nazvut_pidozryuvanogo_zlochincem_zvilny.html"/>
        <a href="https://zib.com.ua/ua/139160-evolyuciya_slug_narodu_v_slug_prezidenta.html"/>
        <a href="https://zib.com.ua/ua/139016-nazk_poyasnilo_yak_uryadovcyam_podavati_deklaracii_pered_zvi.html"/>
        <a href="https://zib.com.ua/ua/138969-vikrivachiv_korupcii_zaohochuvatimut_premiyami_eksperti_mayu.html"/>
        <a href="https://zib.com.ua/ua/138763-suddya_ne_pospishav_deklaruvati_pridbanu_kvartiru_za_2_mln_g.html"/>
        <a href="https://zib.com.ua/ua/138647-nezadeklarovane_mayno_proponuetsya_konfiskuvati_u_civilnomu_.html"/>
        <a href="https://zib.com.ua/ua/issue/670/"/>
        <a href="https://zib.com.ua/ua/javascript:void(0);"/>
      </related>
    </article>
  </body>
</html>