<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/calle-halfvarsson-langt-efter-i-premiaren/"/>
    <meta property="og:site_name" content="DN.SE"/>
    <meta property="article:published_time" content="2019-11-22T11:20:26+00:00"/>
    <meta property="og:title" content="Calle Halfvarsson långt efter i premiären"/>
    <meta property="og:description" content="GÄLLIVARE/STOCKHOLM."/>
  </head>
  <body>
    <article>
      <h1>Calle Halfvarsson långt efter i premiären</h1>
      <address><time datetime="2019-11-22T11:20:26+00:00">22 Nov 2019, 11:20</time> by <a rel="author" href="https://www.dn.se/av/malena-johansson/" target="_blank">Malena Johansson</a></address>
      <p>
        <b>GÄLLIVARE/STOCKHOLM. Calle Halfvarsson fick en tung inledning på skidsäsongen. <br/>Den svenska stjärnan var 13:e, nära en och en halv minut efter segrande Jens Burman i den svenska premiären i Gällivare.<br/>– Jag kunde bara inte åka i dag, säger han.</b>
      </p>
      <p>Calle Halfvarsson är den åkare som lett det svenska herrlaget i längdskidåkning på senare år, men han var efter täten redan vid första mellantiden i loppet över 15 kilometer fri stil, som inledde längdskidsäsongen. I mål var han 1.25 bakom Jens Burman.</p>
      <p>Han har svårt att förklara varför.</p>
      <p>– Jag vet inte, jag tyckte att jag var seg och trött direkt från start, men jag tänkte att jag kommer väl in i loppet, det var det som var tanken, att jag skulle ta det lite lugnare i början. Men jag kom aldrig in i det. Det var oharmoniskt och jag bara sladdade runt i kurvorna tyckte jag. Kom ingen vart, säger han efter målgång.</p>
      <p><b>Han borde vara i bra slag</b> om man ska tro den senaste tidens träning.</p>
      <p>– Träningen har gått bra på slutet, och jag har väldigt bra tester på sista lägret, vi körde ett race där som gick väldigt bra. Kroppen ska vara bra, men jag kunde bara inte åka i dag, jag vet inte vad det var.</p>
      <p>Nästa helg väntar världscuppremiären i Ruka.</p>
      <p>– Det som är bra nu är att det inte kan gå sämre än i dag. Nu kan det bara gå bättre i Ruka. Det är bättre att det går bra i Ruka än här, säger Halfvarsson.</p>
      <p><b>Calle Halfvarsson kommer inte</b> köra lördagens lopp i Gällivare men däremot sprint på söndag. </p>
      <p>Den svenske landslagsåkaren Jens Burman vann 15 sekunder före Jens Häggström och 17,5 före schweizaren Dario Cologna, den internationella storåkare som ställde upp i loppet.</p>
      <p>Jens Burman opererades tidigare i år för diskbråck, något som har orsakat honom mycket problem tidigare i karriären.</p>
      <p>– Det är klart man är glad, men man känner att ”fan var skönt att slippa ha ont hela tiden”, säger han.</p>
      <p><b>Nu drömmer han om</b> en bra världscupsäsong med smärtan bakom sig.</p>
      <p>– Jag hoppas kunna vara trygg med att det håller under tävlingarna och längre in på säsongen, att man man vara med och slåss om höga placeringar, säger han.</p>
      <p>
        <b>Läs mer:</b>
      </p>
      <p>
        <a href="https://www.dn.se/sport/frida-karlsson-vann-premiaren-fore-charlotte-kalla/">Frida Karlsson vann premiären före Charlotte Kalla</a>
      </p>
      <p><a href="https://www.dn.se/sport/inget-vm-da-trivs-calle-halfvarsson-skont-att-fa-slappna-av/">Inget VM – då trivs Calle Halfvarsson: Skönt att få slappna av</a> </p>
    </article>
  </body>
</html>