<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1562805/alexiadis-o-proypologismos-dinei-se-ligoys-polla-kai-stoys-polloys-liga"/>
    <meta property="og:site_name" content="NOOZ."/>
    <meta property="article:published_time" content="2019-11-22T11:29:00+00:00"/>
    <meta property="og:title" content="Αλεξιάδης: Ο προϋπολογισμός δίνει σε λίγους πολλά και στους πολλούς λίγα"/>
    <meta property="og:description" content="«Δυστυχώς βλέπουμε ότι αυτός ο προϋπολογισμός έχει μεγάλες αποστάσεις και από τις ανάγκες των πολιτών και από τα όσα έλεγε προεκλογικά η κυβέρνηση, αλλά κυρίως έχει μια μεγάλη απόσταση από την έννοια της φορολογικής δικαιοσύνης», δήλωσε ο βουλευτής Β’ Πειραιά και αναπληρωτής τομεάρχης Οικονομικών ΣΥΡΙΖΑ, Τρύφων Αλεξιάδης."/>
  </head>
  <body>
    <article>
      <h1>Αλεξιάδης: Ο προϋπολογισμός δίνει σε λίγους πολλά και στους πολλούς λίγα</h1>
      <address>
        <time datetime="2019-11-22T11:29:00+00:00">22 Nov 2019, 11:29</time>
      </address>
      <p>
        <b>«Δυστυχώς βλέπουμε ότι αυτός ο προϋπολογισμός έχει μεγάλες αποστάσεις και από τις ανάγκες των πολιτών και από τα όσα έλεγε προεκλογικά η κυβέρνηση, αλλά κυρίως έχει μια μεγάλη απόσταση από την έννοια της φορολογικής δικαιοσύνης», δήλωσε ο βουλευτής Β’ Πειραιά και αναπληρωτής τομεάρχης Οικονομικών ΣΥΡΙΖΑ, Τρύφων Αλεξιάδης.</b>
      </p>
      <p>Ο κ. Αλεξιάδης που μίλησε στον ραδιοφωνικό σταθμό του Αθηναϊκού και Μακεδονικού Πρακτορείου Ειδήσεων, «Πρακτορείο FM 104,9», πρόσθεσε: «Δυστυχώς η πολιτική της δίκαιης κατανομής των φορολογικών βαρών και της επιστροφής στους πολίτες φορολογικών επιβαρύνσεων, με την έννοια της μείωσης των φόρων που είχαμε ξεκινήσει εμείς, έχει σταματήσει και όπως λέει ο ΣΥΡΙΖΑ, αυτός ο προϋπολογισμός δίνει σε λίγους πολλά και στους πολλούς λίγα».</p>
      <p>«Θετικά σημεία πάντα υπάρχουν, εμείς δεν είμαστε υπέρ της μηδενικής κριτικής ή αυτής της καταστροφολογίας, που ακολουθούσε η Νέα Δημοκρατία», πρόσθεσε, εξηγώντας ότι «η μείωση φορολογικών επιβαρύνσεων είναι σίγουρα ένα θετικό μέτρο αρχικά, αλλά δε γίνεται με δίκαιο τρόπο και δε γίνεται στα τμήματα εκείνα της κοινωνίας, τα οποία σήκωσαν το βάρος τα προηγούμενα χρόνια».</p>
      <p>Σχολιάζοντας τη χθεσινή ομιλία του προέδρου του ΣΥΡΙΖΑ Αλέξη Τσίπρα στη Νίκαια και την κριτική που άσκησε στην κυβέρνηση ο κ. Αλεξιάδης εξέφρασε την άποψη ότι «μίλησε ήπια, αν συγκρίνει κάποιος τα όσα έλεγε προεκλογικά η ΝΔ περί μεσαίας τάξης και τα όσα κάνει μετεκλογικά».</p>
      <p>«Για τη μεσαία τάξη όλα αυτά που έλεγαν προεκλογικά, μετεκλογικά τα ξέχασαν κι ενώ κλείνουν το μάτι και δίνουν μεγάλες φορολογικές ανάσες και οφέλη σε πλούσια και πολύ πλούσια στρώματα της κοινωνίας – το ξεκινήσανε με τον ΕΝΦΙΑ το κάνουν και τώρα με τον προϋπολογισμό- δε δίνουν στη μεσαία τάξη και πραγματικά το ερώτημα είναι η μεσαία τάξη ποια ελάφρυνση θα έχει από τον προϋπολογισμό;» διερωτήθηκε.</p>
      <p>Σε ό,τι αφορά την αντιπαράθεση για τις αλλαγές στον ποινικό κώδικα και την επίκαιρη ερώτηση του αρχηγού της αξιωματικής αντιπολίτευσης με θέμα η «Επιεικής στάση της κυβέρνησης απέναντι στους δράστες οικονομικών εγκλημάτων και εγκλημάτων διαφθοράς» ο αν. τομεάρχης του ΣΥΡΙΖΑ σχολίασε:</p>
      <p>«Δυστυχώς ενώ η χώρα είχε κάνει βήματα σε αυτή την κατεύθυνση με τις χαριστικές τροπολογίες, που είτε αφορούν τραπεζικά στελέχη ακριβώς για να μη διωχθούν ποινικά για τα θαλασσοδάνεια και για τα άλλα ποινικά αδικήματα που έκαναν, είτε με τις τροπολογίες για αποδέσμευση περιουσιακών στοιχείων, θα δούμε δυστυχώς λαθρέμπορους, φοροφυγάδες και οικονομικούς απατεώνες να επιβραβεύονται και δεν είναι μόνο αυτό, το ότι θα χάσει χρήματα το δημόσιο, είναι και το μήνυμα που στέλνει αυτή η κυβέρνηση σε μια πολύ κρίσιμη περίοδο σε όλους αυτούς που δεν είναι του νόμου και της τάξης.</p>
      <p>Η κυβέρνηση μας έλεγε για νόμο και τάξη, αλλά σε αυτούς τους τομείς ανομία και αταξία φέρνει».</p>
      <related>
        <a href="https://www.nooz.gr/economy/1562694/proypologismos-2-4458-dis-sto-dimosio-apo-tis-apokratikopoiiseis-mesw-taiped"/>
        <a href="https://www.nooz.gr/economy/1562661/proypologismos-2020-sta-54-71-dis-ta-kathara-esoda-toy-kratoys-to-2020"/>
        <a href="https://www.nooz.gr/economy/1562643/proypologismos-2020-anaptyxi-2-8-pleonasma-3-6-sta-436-ekat-to-koinwniko-merisma"/>
      </related>
    </article>
  </body>
</html>