<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743058"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T11:12:00+00:00"/>
    <meta property="og:title" content="ตร.จัดหนักเร่งออกหมายจับ&quot;แก๊งรุมทำร้าย&quot;ชายสูงวัย"/>
    <meta property="og:description" content="รองโฆษกตร. เผยรายชื่อผู้ก่อเหตุทำร้ายร่างกายชายสูงวัยที่จังหวัดปทุมธานี พร้อมระบุให้พนักงานสอบสวนเร่งรวบรวมพยานหลักฐานออกหมายจับมาดำเนินคดีตามกฎหมายโดยเร็ว"/>
  </head>
  <body>
    <article>
      <h1>ตร.จัดหนักเร่งออกหมายจับ"แก๊งรุมทำร้าย"ชายสูงวัย</h1>
      <address>
        <time datetime="2019-11-22T11:12:00+00:00">22 Nov 2019, 11:12</time>
      </address>
      <figure>
        <img src="https://www.dailynews.co.th/admin/upload/20191122/news_sxneeWolaE180109_533.jpg?v=201911221810"/>
      </figure>
      <p>
        <b>รองโฆษกตร. เผยรายชื่อผู้ก่อเหตุทำร้ายร่างกายชายสูงวัยที่จังหวัดปทุมธานี พร้อมระบุให้พนักงานสอบสวนเร่งรวบรวมพยานหลักฐานออกหมายจับมาดำเนินคดีตามกฎหมายโดยเร็ว</b>
      </p>
      <p>เมื่อวันที่ 22 พ.ย. ที่สำนักงานตำรวจแห่งชาติ (ตร.) พ.ต.อ.กฤษณะ พัฒนเจริญ รองโฆษกตร. กล่าวถึงกรณีที่มีการเผยแพร่คลิปในสื่อสังคมออนไลน์ เหตุกลุ่มชายฉกรรจ์ทำร้ายผู้เสียหายในพื้นที่ สภ.สวนพริกไทย จว.ปทุมธานี ว่า เมื่อวันที่ 21 พ.ย.62 เวลาประมาณ 11.50 น. ได้รับแจ้งเหตุว่ามีเหตุทำร้ายร่างกาย บริเวณใกล้แยกโรงน้ำกรุงเทพน้ำทิพย์ ม.6 ต.สวนพริกไทย อ.เมือง จว.ปทุมธานี โดยผู้เสียหายคือ <b>นายสมบัติ นิยมมาก อายุ 52 ปี</b> ส่วนผู้ก่อเหตุ คือ <b>นายธันวา ทรัพย์สินไพบูลย์ อายุ 30 ปี และนางสาวกมล อ่อนเจริญ อายุ 33 ปี พร้อมกับพวกอีก 2 คน </b><br/><br/>โดยก่อนเกิดเหตุผู้เสียหายได้มาเจรจาแทนพี่สาวของภรรยา เพื่อตกลงค่าจ้างแรงงานของพี่สาวภรรยาที่ตกค้าง โดยเจรจากับนายจ้างพี่สาวภรรยา (ซึ่งเป็นกลุ่มที่ทำร้ายตนเอง) บริเวณที่ทำการ ต.ม.ปทุมธานี เพื่อไกล่เกลี่ยกรณีข้อพิพาทเรื่องค่าแรง หลังจากผู้เสียหายได้รับเงินจากฝ่ายนายจ้างแล้วได้เดินทางกลับ ระหว่างที่ขับรถมาจะถึงแยกโรงน้ำ ได้มีจักรยานยนต์ขับมาจอดขวางด้านหน้ารถผู้เสียหายและมีรถยนต์กระบะตามมาจอดปิดท้าย จากนั้นผู้ขี่จักรยานยนต์ได้ลงมาคุยกับฝ่ายผู้เสียหาย โดยมีการลดกระจกรถลง ทำให้ฝ่ายผู้ขี่จักรยานยนต์จับผู้เสียหายล็อกลงมาจากรถ ก่อนจะให้ชายอีกคนใช้กำปั้นชกต่อยและเตะผู้เสียหาย ทำให้ผู้เสียหายได้รับบาดเจ็บ <br/><br/>จากการสอบถามเบื้องต้น ทราบว่าสาเหตุเกิดจากผู้ก่อเหตุไม่พอใจที่ผู้เสียหาย ที่ไปเรียกร้องค่าจ้างให้พี่สาวของภรรยา ต่อมาพนักงานสอบสวนได้สอบปากคำผู้เสียหาย พยานในที่เกิดเหตุ ผู้ที่เกี่ยวข้อง และได้ส่งตัวผู้เสียหายไป รพ.ปทุมธานี เพื่อตรวจบาดแผล ซึ่งคดีนี้อยู่ระหว่างรวบรวมพยานหลักฐาน และรอแพทย์ผู้วินิจฉัยบาดแผล<br/><br/>รองโฆษกตร. กล่าวอีกว่า เบื้องต้นพนักสอบสวนอยู่ระหว่างรวบพยานหลักฐานที่เกี่ยวข้อง รอผลตรวจร่างกายจากแพทย์ และเจ้าหน้าที่ตำรวจชุดสืบสวน ได้ลงพื้นที่หาเบาะแส พิสูจน์ทราบถึงกลุ่มผู้ก่อเหตุทั้งหมดว่าเป็นใครบ้าง เพื่อเร่งขออนุมัติหมายจับจากศาล ก่อนจะติดตามจับกุมตัวเพื่อมาดำเนินคดีตามกฏหมายต่อไป.</p>
    </article>
  </body>
</html>