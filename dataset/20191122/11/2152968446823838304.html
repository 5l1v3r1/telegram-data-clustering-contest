<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sofia/2019/11/22/arteks-za-zlaten-vek-ot-30-iuli-sme-s-razreshenie-za-stroej.430446"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T11:35:00+00:00"/>
    <meta property="og:title" content="Артекс за &quot;Златен Век&quot;: От 30 юли сме с разрешение за строеж"/>
    <meta property="og:description" content="Новият кмет на район „Лозенец“ пожела да се премахне сградата | Dnes.bg"/>
  </head>
  <body>
    <article>
      <h1>Артекс за "Златен Век": От 30 юли сме с разрешение за строеж</h1>
      <h2>Новият кмет на район „Лозенец“ пожела да се премахне сградата</h2>
      <address><time datetime="2019-11-22T11:35:00+00:00">22 Nov 2019, 11:35</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Фирмата Артекс, която строи небостъргача „Златен Век“ в столичния квартал „Лозенец“,  излезе със становище по повод искането на новия кмет Константин Павлов и Демократична България да се премахне сградата.</p>
      <p>„По повод искането на новия кмет на район „Лозенец“ Константин Павлов ДНСК да премахне сградата „Златен Век“, бихме искали да направим следното изявление.</p>
      <p>
        <a href="https://www.dnes.bg/obshtestvo/2019/08/02/borisov-naredi-da-se-objalva-po-kazusa-zlaten-vek.418454">Борисов нареди: Да се обжалва по казуса "Златен век"!</a>
      </p>
      <p>При мащабното медийно отразяване на тази поредна атака срещу проекта, на широката публика се внушава, че е налице някакво меродавно становище за незаконност на сградата, каквото всъщност няма.</p>
      <p>От друга страна се премълчава най-важният факт – решението на българския съд, а това води до изопачаване на истината и манипулиране на общественото мнение.</p>
      <p>Припомняме, че със решение от 30 юли 2019 Софийският административен съд потвърди валидността на Разрешението за строеж на многофункционалната сграда „Златен век“ и отмени заповедта на ДНСК за спирането на строежа.</p>
      <p>Въпреки това, ние от „АРТЕКС“ изчакваме окончателно решението на Върховния административен съд по казуса, за да продължим строежa, тъй като уважаваме върховенството на закона.</p>
      <p>Напомняме също, че съдът счита, че съобразно практиката на ВАС, десетгодишното разрешение за строеж на този и други подобни строежи, които промяната на ЗУТ е заварила през 2017, ще изтече през 2028 г.</p>
      <p>Решението на съда е подкрепено от множество официални правни становища на авторитетни правни експерти като проф. Огнян Герджиков, проф. Дончо Хрусанов, проф Иван Русчев, проф. Димитър Костов, проф. Иван Тодоров, Явор Зартов и други.</p>
      <p>Не ни се иска да вярваме, че г-н Константин Павлов смята всички тези правни становища за нищожни и би предприел каквито и да било действия, които не отговарят на изводите, направени от българския съд.</p>
      <p>Подобни негови действия целят правен прецедент, който освен че ще бъде негативен сигнал към българските и чуждестранни инвеститори, ще създаде възможност да се атакуват редица мащабни строежи, включително и редица инфраструктурни проекти в страната, за които поправката в чл. 153 на ЗУТ е направена и важи.</p>
      <p>Продължаваме да твърдим, че в една правова държава Законът следва да се изпълнява от всички нейни субекти, особено от институциите, както и че принципите на демокрацията изключват своеволни, еднолични и противозаконни действия на хората, които в момента са на власт, завършва становището си Артекс.</p>
      <related>
        <h4>Още по темата</h4>
        <a href="https://www.dnes.bg/sofia/2019/11/21/noviiat-kmet-na-lozenec-iska-sybarianeto-na-zlaten-vek.430383"/>
        <a href="https://www.dnes.bg/temida/2019/08/01/arteks-ponesli-1-8-mln-lv-zagubi-zaradi-zlaten-vek.418315"/>
      </related>
    </article>
  </body>
</html>