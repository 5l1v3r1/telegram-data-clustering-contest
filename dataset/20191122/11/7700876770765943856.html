<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/22/orfani-di-femminicidio-online-una-petizione-per-sostenerli/153364/"/>
    <meta property="og:site_name" content="VITA"/>
    <meta property="article:published_time" content="2019-11-22T11:45:00+00:00"/>
    <meta property="og:title" content="Orfani di femminicidio, online una petizione per sostenerli"/>
    <meta property="og:description" content="È stata lanciata in occasione della Giornata internazionale dei diritti dell’infanzia e dell’adolescenza dello scorso 20 novembre. Save the Children inoltre con il sostegno di Ikea punta a sensibilizzare sulla violenza assistita. Fino a domenica 24 novembre negli store italiani del colosso svedese sono allestite installazioni che raccontano con parole e disegni storie di violenza domestica"/>
  </head>
  <body>
    <article>
      <h1>Orfani di femminicidio, online una petizione per sostenerli</h1>
      <address><time datetime="2019-11-22T11:45:00+00:00">22 Nov 2019, 11:45</time> by <a rel="author">Redazione</a></address>
      <p>
        <b>È stata lanciata in occasione della Giornata internazionale dei diritti dell’infanzia e dell’adolescenza dello scorso 20 novembre. Save the Children inoltre con il sostegno di Ikea punta a sensibilizzare sulla violenza assistita. Fino a domenica 24 novembre negli store italiani del colosso svedese sono allestite installazioni che raccontano con parole e disegni storie di violenza domestica</b>
      </p>
      <p>La casa dovrebbe essere il luogo in cui ogni bambino ha il diritto di sentirsi sicuro, protetto e ascoltato e non un ambiente che genera paura e angoscia. <b>Assistere a un atto di violenza lascia in un bambino segni indelebili, soprattutto se consumato all’interno della sua stessa famiglia</b>.<br/>In una nota Save the Children ricorda che in Italia, in soli 5 anni, quasi 500mila minori hanno assistito a situazioni di violenza domestica ai danni delle loro mamme. Sono più di 1,4 milioni le mamme vittime di violenza domestica in Italia e più di 1 donna su 10, tra quelle che hanno subito una qualche forma di violenza nella loro vita (6,7 milioni), ha temuto per la propria vita o per quella dei propri figli e in quasi la metà dei casi i loro bambini hanno assistito direttamente ai maltrattamenti<b>. Un fenomeno ancora sommerso</b><b>, quello della violenza assistita, che rappresenta la seconda forma più diffusa di maltrattamento sull’infanzia</b>. I bambini vittime di questa violenza silenziosa, infatti, spesso non hanno segni fisici evidenti ma conseguenze devastanti che possono accompagnarli per tutta la vita e pregiudicare il loro sviluppo.<br/>Proprio per questo è Save the Children, sostenuta da Ikea Italia, ha lanciato il 20 novembre una petizione – disponibile sul sito <a href="https://www.savethechildren.it/cosa-facciamo/campagne/petizione-bambini-vittime-di-violenza-assistita-e-orfani-di-crimini-domestici">https://www.savethechildren.it/ViolenzaAssistita</a> - per chiedere alle Istituzioni di mettere in atto azioni concrete a favore dei minori testimoni di violenza domestica e degli orfani di femminicidio.</p>
      <figure>
        <img src="http://i.cdn-vita.it/blobs/variants/6/e/4/7/6e477df7-764e-43fd-9137-4db08724b52c_large.jpg?_637100202554181475"/>
      </figure>
      <p>La campagna <b>#PerUnaGiustaCasa </b>mira, da un lato, a sensibilizzare tutti sull’importanza per i bambini di vivere in una casa sicura e con adulti di riferimento che garantiscano protezione e ascolto, dall’altro, a realizzare azioni concrete di sostegno a realtà familiari in cui i minori vivono in condizioni di disagio.</p>
      <p>«In Ikea ogni giorno incontriamo moltissime persone e ci prendiamo cura delle case e della vita di tante famiglie, cercando di migliorarla, non solo con i nostri prodotti, ma anche con la nostra visione del mondo» dichiara <b>Asunta Enrile</b><i>, </i>Country Retail Manager e Cso Ikea Italia «Questa relazione privilegiata ci consente di avere un impatto positivo sulle persone, proprio per questo vogliamo ispirare un cambiamento culturale all’interno della società, attivandoci rispetto a quelle che riteniamo delle vere e proprie “emergenze sociali”, come il fenomeno della violenza assistita che colpisce in Italia molti più bambini di quelli che possiamo immaginare».</p>
      <figure>
        <img src="http://i.cdn-vita.it/blobs/variants/9/1/3/0/9130bda3-0915-4f20-b0c2-aece7cbfe1ba_large.jpg?_637100202640308675"/>
      </figure>
      <p><b>Fino a domenica 24 novembre </b>alcuni disegni, ispirati a quelli realizzati da bambini che vivono situazioni di violenza assistita, saranno collocati negli spazi espositivi di tutti i negozi Ikea. Non semplici disegni ma richieste d’aiuto che spesso passano inosservate, a cui vogliamo dare tutta l’attenzione che meritano. Alla fine del percorso un muro svelerà il significato dei disegni, sottolineando quanto sia importante cogliere i segnali che i bambini esprimono e che spesso invece rischiano di rimanere ignorati benché siano sotto i nostri occhi.<br/>«È necessario un intervento ampio e capillare che ponga al centro i diritti dell’infanzia e che coinvolga le istituzioni, la società civile, le scuole e tutti gli attori del sistema di protezione per far emergere i singoli casi, far cadere il velo della reticenza e proteggere adeguatamente e immediatamente i minorenni che vivono situazioni di violenza domestica. In questa direzione va la petizione lanciata oggi che chiede alle istituzioni di sbloccare i fondi per gli orfani di crimini domestici e per i centri antiviolenza, nonché di procedere ad una mappatura e analisi di un fenomeno di cui rischiamo di avere evidenza solo in minima parte», ha dichiarato Fosca Nomis, Responsabile Relazioni Istituzionali di Save the Children.</p>
      <p><b>Inoltre Ikea supporterà Save the Children</b> nella presa in carico <b>d</b><b>i bambini </b><b>vittime di violenza domestica, attraverso l’assegnazione di</b> 70 “doti educative”. La “dote” consisterà in un intervento personalizzato di sostegno al bambino per l’elaborazione del trauma, lo sviluppo positivo di talenti e l’offerta di opportunità formative.<br/>Ikea e Save the Children sono partner dal 2003, collaborando insieme per campagne di sensibilizzazione e raccolta fondi su progetti internazionali e nazionali. L’Italia, inoltre, è l’unico paese in cui Ikea e Save the Children collaborano con progetti dedicati a livello locale: grazie al supporto dell’azienda, dal 2008 oltre 10.000 bambini e ragazzi che vivono in Italia hanno usufruito di programmi di protezione, di risposta alle emergenze e di contrasto alla povertà educativa.<br/>«In questi anni, la collaborazione con Ikea è stata particolarmente importante per lo sviluppo dei nostri progetti, consentendoci di avere un supporto ampio, tempestivo e sostenibile nel dare una risposta ai bisogni di tanti bambini in Italia e nel mondo. Ikea inoltre ha dato un contributo a far si che i bambini che frequentano i nostri centri passino del tempo in luoghi sicuri, accessibili, accoglienti e pensati per le loro esigenze. L’affiancamento dell’azienda nella promozione della petizione che lanciamo oggi, è un ulteriore passo in avanti per la crescita di questo partenariato, e che manifesta la volontà di incidere anche sulle politiche pubbliche che riguardano l’infanzia», ha commentato <b>Giancarla Pancione </b>Direttrice Marketing e Fundraising di Save the Children.</p>
      <p>Dal 2014, Ikea progetta gli spazi e dona gli arredi dei principali Centri di Save the Children dedicati ai bambini e ai ragazzi in Italia. In particolare, nel 2016, l’azienda ha deciso di sostenere il progetto <i>I Germogli</i> donando l’intero mobilio del Centro Polifunzionale di Ponderano, in provincia di Biella. Attraverso il progetto <i>I Germogli, </i>Save the Children realizza un intervento integrato di accoglienza, prevenzione, sostegno e accompagnamento all’autonomia di nuclei con donne vittime di violenza domestica e figli vittime di violenza assistita</p>
      <related>
        <h4>Contenuti correlati</h4>
        <a href="http://www.vita.it/it/article/2019/11/22/charity-dinner-per-accogliere-le-mamme-vittime-di-violenza-e-i-loro-bi/153360/"/>
        <a href="http://www.vita.it/it/article/2019/11/20/donne-con-disabilita-oltre-il-65-ha-subito-una-forma-di-violenza/153347/"/>
      </related>
    </article>
  </body>
</html>