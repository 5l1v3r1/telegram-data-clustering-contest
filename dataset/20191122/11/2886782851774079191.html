<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/22/csopaki-kodex-eredetvedelemmel-a-minosegert"/>
    <meta property="og:site_name" content="euronews"/>
    <meta property="article:published_time" content="2019-11-22T11:49:49+00:00"/>
    <meta property="og:title" content="Csopaki Kódex: eredetvédelemmel a minőségért"/>
    <meta property="og:description" content="Az ország egyik legszigorúbb eredetvédelmi rendszerét alkották meg a csopaki borászok."/>
  </head>
  <body>
    <article>
      <h1>Csopaki Kódex: eredetvédelemmel a minőségért</h1>
      <address><time datetime="2019-11-22T11:49:49+00:00">22 Nov 2019, 11:49</time> by <a rel="author">Kiss Gábor</a></address>
      <p>Először mutatta be borait Budapesten a Csopaki Kódex termelői közösség. A Csopaki Kódex az ország egyik legszigorúbb eredetvédelmi rendszere, amely 2012 óta egyedülálló termelői együttműködéssel jöhetett létre a helyi önkormányzat támogatásával.</p>
      <p>Kovács Tamás, a Szent Donát Birtok borásza, a Csopaki Kódex ügyvivő titkára elmondta, hogy 2017 óta hivatalos az eredetvédelmi rendszerük. A Kódex égisze alatt készülő borokat kizárólag szigorúan ellenőrzött besorolású dűlőkről lehet szüretelni öt településről (Csopak, Paloznak, Lovas, Alsóörs, Felsőörs), meghatározott terméshozammal, vegyszermentes gazdálkodással és a borkészítés során is kizárólag adalékanyagtól mentes, természetes módon.</p>
      <p>Ezek a borok legalább 85 százalékban olaszrizlingből készülnek, a furmintot kiegészítőnek használják a termelők, leginkább a savak pótlására. A klímaváltozás miatt ugyanis egyre melegebbek a nyarak, így az olaszrizlingek savai már nem olyan markánsak, mint régen. A felmelegedés azért is nehéz feladat elé állítja a borászokat, mert nagyon kell ügyelniük a szüret idejének megválasztására: a túl magas cukortartalmat kerülniük kell, mert a Kódex-borok alkoholtartalma nem lehet magasabb 13,5 százaléknál, a maradékcukor pedig maximum 4 gramm lehet literenként.</p>
      <p>A Kódex-termelők egy évben négy területbejárás és pincebejárás során ellenőrzik a szőlőterületeket és a készülő borokat. Ezt követően minden évben az előző évjárat potenciális Kódex-borainak szigorú érzékszervi szakmai bírálaton kell átesniük, hogy a védjegy birtokosai lehessenek. </p>
      <p>“Számomra az egyik legmegbízhatóbb kategória. Örülnék neki, ha évről-évre legalább duplájára nőne a Kódex-borok száma. A termőhelyre jellemző stílusjegyek egységessége elengedhetetlen ahhoz, hogy a terroirt, szőlőfajtát azonosítani lehessen. Egyéniség és valamiféle egységesség nélkül bárki bármit letehet az asztalra, nem biztos, hogy csopaki bor lesz. A mádi, hegyaljai és somlói borok mellett a legtudatosabban elkészített borok ezek”- véli Mészáros Gabriella, a Borakadémia alapítója.</p>
      <p>Tóth Adrienn, a Wineglass Communication alapítója a regionális fehérboros márkák között az egyik legtudatosabban felépített márkák között tartja számon a Kódexet. Emiatt a top éttermi kategóriába pozícionálná hosszú távon, de szerinte valószínűleg az itt gátként megjelenő mennyiségi korlát miatt a márkaismertség ehhez egyelőre nem elégséges.</p>
      <p>A Kódex hivatalos oldala: <a href="http://csopaki.hu/">http://csopaki.hu/</a> </p>
      <p>A termelőket és a Csopaki Kódexet bemutató kisfilmet <a href="https://bit.ly/2MA6eGg">itt lehet megnézni</a>.</p>
    </article>
  </body>
</html>