<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-finante_banci-23507169-loc-munca-nu-este-intotdeauna-garantia-unui-nivel-trai-decent-studiu.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-22T11:54:00+00:00"/>
    <meta property="og:title" content="Un loc de muncă nu este întotdeauna garanţia unui nivel de trai decent (studiu)"/>
    <meta property="og:description" content="În România, preţurile bunurilor şi serviciilor au crescut cu 257% între 2000 şi 2017, comparativ cu 98% în Ungaria şi cu 87% în Letonia, media UE fiind 36%, se arată"/>
  </head>
  <body>
    <article>
      <h1>Un loc de muncă nu este întotdeauna garanţia unui nivel de trai decent (studiu)</h1>
      <address><time datetime="2019-11-22T11:54:00+00:00">22 Nov 2019, 11:54</time> by <a rel="author">F.B.</a></address>
      <p><b>În România, preţurile bunurilor şi serviciilor au crescut cu 257% între 2000 şi 2017, comparativ cu 98% în Ungaria şi cu 87% în Letonia, media UE fiind 36%, se arată într-un raport realizat de Erste Group și Institutul Legatum.<br/></b><br/>"Cu toate acestea, media creşterilor salariale în România, Croaţia, Cehia, Estonia şi Slovacia nu a depăşit 3 € pe oră, faţă de 10 € în Franţa. Costul ridicat al vieţii şi salariile scăzute înseamnă că un loc de muncă nu este întotdeauna garanţia unui nivel de trai decent. Tocmai de aceea, în România s-a constatat că una din cinci persoane ocupate (18,9%) este expusă riscului de sărăcie, acesta fiind cel mai ridicat procent din UE", se arată în document.<br/><br/>Conform sursei citate, odată cu salariile au crescut şi aşteptările oamenilor şi costul vieţii, ceea ce înseamnă că majorarea veniturilor nu s-a corelat mereu și cu creşterea gradului de satisfacţie privind nivelul de trai. Acest aspect este evident în rândul tinerilor care, spre deosebire de părinţii lor, nu analizează retrospectiv cât de mult a crescut calitatea vieții de la căderea comunismului încoace, ci văd lucrurile global și, în special, prin comparație cu tinerii de aceeaşi vârstă din Europa Occidentală.<br/><br/>Marile speranţe ale oamenilor de a duce o viaţă mai bună după 1989 nu s-au materializat, spune documentul, iar dezamăgirea populației a contribuit la creşterea migraţiei în regiune (Europa Centrală și de Est). <br/><br/>"Pentru a face faţă unui mediu social şi economic instabil, oamenii au decis să se mute în altă parte. 18 milioane de emigranţi au părăsit regiunea de la căderea comunismului. În cazul României, aproape 20% din populaţia activă a emigrat începând cu anul 2004. Atât oameni calificaţi, cât şi necalificaţi au plecat în căutarea unui loc de muncă, deşi cei cu studii superioare au emigrat mai des şi au stat în străinătate mai mult timp. Creşterea costului vieţii a influențat indicatorii de prosperitate.", explică Erste.<br/><br/>România ocupă locul 45 într-un indice global care include 149 de state. Prosperitatea a înregistrat o uşoară creştere în România în ultimii ani, fiind înregistrat un avans de trei poziţii, de la locul 48 în 2016.<br/><br/><b><a href="https://www.erstegroup.com/content/dam/at/eh/www_erstegroup_com/de/Presse/Pressemeldungen/2019/10-okt/Legatum-Institute-CEE-Report-2019.pdf">Vezi întreg studiul aici<br/></a></b><br/><br/> </p>
    </article>
  </body>
</html>