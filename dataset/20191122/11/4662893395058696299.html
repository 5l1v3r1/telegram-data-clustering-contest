<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.philenews.com/eidiseis/topika/article/824522/i-pleiopsifia-dimoton-libadion-ypostirizei-synenosi-me-aradippoy136"/>
    <meta property="og:site_name" content="Philenews"/>
    <meta property="article:published_time" content="2019-11-22T11:58:00+00:00"/>
    <meta property="og:title" content="Η πλειοψηφία δημοτών Λιβαδιών υποστηρίζει συνένωση με Αραδίππου"/>
    <meta property="og:description" content="Η πλειοψηφία των δημοτών Λιβαδιών υποστηρίζει τη συνένωση με τον Δήμο Αραδίππου, όπως άλλωστε καταδεικνύει και η μελέτη της Ενωσης Δήμων, ανέφερε στο ΚΥΠΕ ο Δήμαρχος Μάριος Αρμένης.  "/>
  </head>
  <body>
    <article>
      <h1>Η πλειοψηφία δημοτών Λιβαδιών υποστηρίζει συνένωση με Αραδίππου</h1>
      <address>
        <time datetime="2019-11-22T11:58:00+00:00">22 Nov 2019, 11:58</time>
      </address>
      <p>
        <b>Η πλειοψηφία των δημοτών Λιβαδιών υποστηρίζει τη συνένωση με τον Δήμο Αραδίππου, όπως άλλωστε καταδεικνύει και η μελέτη της Ενωσης Δήμων, ανέφερε στο ΚΥΠΕ ο Δήμαρχος Μάριος Αρμένης.<br/> </b>
      </p>
      <p>Με αφορμή «διάφορα δημοσιεύματα αλλά και ψιθυρολογία που αναπτύσσεται εντός του Δήμου Λιβαδιών, για στήριξη του στην προοπτική συνένωσης του Δήμου με τον Δήμο Αραδίππου», ο κ. Αρμένης διευκρίνισε ότι «τα τελευταία 20 χρόνια πρώτα σαν Κοινοτάρχης και μετά σαν Δήμαρχος, ενεργώντας υπερκομματικά και με γνώμονα τα συμφέροντα των Λιβαδιών, δεν έδωσα ποτέ το δικαίωμα σε κανένα να σχολιαστεί είτε το άτομο μου είτε ο Δήμος για οτιδήποτε».</p>
      <p> <br/>Πρόσθεσε ότι «διαχειρίστηκα μαζί με τα Κοινοτικά και μετά Δημοτικά Συμβούλια, με σωφροσύνη και νοικοκυροσύνη τα δύσκολα θέματα αλλά και το τελευταίο σεντ που ξοδέψαμε, χωρίς ποτέ ο Δήμος Λιβαδιών να βρεθεί εκτεθειμένος ή να υπάρξουν δυσμενή σχόλια στα ΜΜΕ. Ο ίδιος προσωπικά αλλά και μέσα από ένα δημοκρατικό πλαίσιο διαλόγου, τάσσομαι υπέρ της συνένωσης του Δήμου Λιβαδιών με το Δήμο Αραδίππου» είπε.<br/> <br/>Εξηγώντας τη θέση του ο κ. Αρμένης είπε ότι «εδώ και επτά χρόνια οι υπηρεσίες των δυο Δήμων είναι συμπλεγματοποιημένες και είναι εύκολη η οποιαδήποτε συνένωση αφού στην πράξη έχει ήδη συντελεστεί. Ο Δημοτικός Γραμματέας, Δημοτικός Μηχανικός, Δημοτικός Ταμίας και οι Τεχνικοί Μηχανικοί του Δήμου Αραδίππου προσφέρουν τις υπηρεσίες τους ως αναπληρωτές στο Δήμο Λιβαδιών και γνωρίζουν σε εξαιρετικό βαθμό το προσωπικό, την περιοχή και τα προβλήματα των δημοτών και του χώρου γενικότερα».<br/> <br/>Πρόσθεσε ότι «σε συνάντηση που είχαμε με τον Υπουργό Εσωτερικών, ο κ. Πετρίδης ανέφερε ότι προτεραιότητα συνένωσης και οικονομικής ενίσχυσης θα έχουν οι υφιστάμενες συνενώσεις και συμπλεγματοποιήσεις. Οι Δήμοι Αραδίππου και Λιβαδιών έχουν κοινά χαρακτηριστικά (κοινωνικά, γεωγραφικά) και κοινά σύνορα 15 χλμ, αφού ο ένας Δήμος συμπληρώνει τον άλλο στη γεωγραφία, έχουν τα ίδια πληθυσμιακά και κοινωνικά χαρακτηριστικά αφού είναι γειτονικοί πληθυσμοί, αστικοποιημένοι το τελευταίο διάστημα και προερχόμενοι από ένα αγροτοκτηνοτροφικό υπόβαθρο».<br/> <br/>Σύμφωνα με τον κ. Αρμένη η πλειοψηφία των δημοτών «Λιβαδιών υποστηρίζει τη συνένωση με τον Δήμο Αραδίππου, αφού μοιράζονται κοινά χαρακτηριστικά αλλά και γιατί θα έχουν μια μεγάλη εκπροσώπηση στο νέο σχήμα. Η μελέτη της Ένωσης Δήμων η οποία ήταν και η πιο εμπεριστατωμένη κατέδειξε ότι ο Δήμος Λιβαδιών πρέπει να συνενωθεί με τον Δήμο Αραδίππου».<br/> <br/>Ο Δήμαρχος ανέφερε επίσης ότι οι Δήμοι Αραδίππου και Λιβαδιών είναι «οι πρώτοι παγκύπρια που έκαναν πράξη την πρόθεση του Υπουργείου Εσωτερικών για συνένωση και συμπλεγματοποίηση υπηρεσιών και καταφέραμε να κρατήσουμε ζωντανό τον Δήμο μας με τη βοήθεια του Δήμου Αραδίππου κατά τη διάρκεια της οικονομικής κρίσης και του μορατόριουμ των προσλήψεων. Η συνένωση των Δήμων αποτελεί απόλυτα φυσιολογική εξέλιξη της ήδη υφιστάμενης συνεργασίας και οποιαδήποτε άλλη λύση είναι μη ορθολογική» καταλήγει.<br/> </p>
      <p>Πηγή: Philenews/ΚΥΠΕ</p>
    </article>
  </body>
</html>