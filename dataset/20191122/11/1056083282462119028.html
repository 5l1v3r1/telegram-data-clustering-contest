<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100226/%D8%AD%D9%85%D8%A7%DB%8C%D8%AA-%D8%B1%D9%87%D8%A8%D8%B1%DB%8C-%D8%A7%D8%B2-%D8%AA%D8%B5%D9%85%DB%8C%D9%85-%DA%A9%D8%A7%D8%B1%D8%B4%D9%86%D8%A7%D8%B3%D8%A7%D9%86-%D8%AD%DA%A9%D9%85%D8%AA-%D8%A2%D9%85%DB%8C%D8%B2-%D8%A8%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T11:33:29+00:00"/>
    <meta property="og:title" content="حمایت رهبری از تصمیم کارشناسان، حکمت آمیز بود"/>
    <meta property="og:description" content="ایسنا/آذربایجان شرقی امام جمعه تبریز گفت: حمایت رهبری از تصمیم کارشناسان، حکمت آمیز بود."/>
  </head>
  <body>
    <article>
      <h6 class="kicker">امام جمعه تبریز:</h6>
      <h1>حمایت رهبری از تصمیم کارشناسان، حکمت آمیز بود</h1>
      <address><time datetime="2019-11-22T11:33:29+00:00">22 Nov 2019, 11:33</time> by <a rel="author">آیتک اسماعیل زاده</a></address>
      <p>ایسنا/آذربایجان شرقی امام جمعه تبریز گفت: حمایت رهبری از تصمیم کارشناسان، حکمت آمیز بود.</p>
      <p>به گزارش ایسنا، حجت الاسلام سید محمد علی آل هاشم در خطبه‌های نماز جمعه این هفته با اشاره به حوادث اخیر پس از سهمیه بندی بنزین، خاطرنشان کرد: مقام معظم رهبری در ارتباط با وقایع اخیر شش دقیقه سخنرانی کردند که حکمت‌های بزرگی در این سخنرانی کوتاه بود و ضمن توصیف و تبیین حوادث پیرامون، مصوبه افزایش قیمت بنزین و چرایی این حوادث، مطالباتی نیز از مسئولان اجرایی برای رفع مشکلات مردم داشتند.</p>
      <p>وی عنوان کرد: مقام معظم رهبری هرچند از تصمیم سران قوا حمایت کردند، اما چند نکته را فرمودند؛ «مسئولان هماهنگی‌های لازم را انجام دهند، مبادا در اثر گرانی بنزین، کالاهای بازار نیز گران شوند»؛ همچنین به مسئولان امنیتی توصیه کردند، کسانی که دست به تخریب اموال عمومی زده و تشدید ناامنی می‌کنند، برابر قانون و مقررات با این افراد عمل شود، مردم آگاه نیز از فتنه گران و آشوبگران فاصله بگیرند تا دوست و دشمن آشکار شود.   </p>
      <p>حجت الاسلام آل هاشم گفت: رهبر انقلاب اسلامی خواستار صیانت از ساختارها و فرآیندهای قانونی، جلوگیری از بدعت گزاری‌ های غلط، پشتیبانی از کار کارشناسی، خوش بینی به تصمیمات مسئولان و اولویت دادن به امنیت و جلوگیری از فتنه در کشور شدند.</p>
      <p>وی گفت: مقام معظم رهبری در این شرایط سه راه در پیش رو داشتند، یکی مخالف صریح با طرح مذکور و دستور توقف سهمیه بندی بنزین و افزایش مصرف بنزین بود، این راه ایراداتی را در پی داشت که یکی القای ایجاد حاکمیت دوگانه در کشور با هدایت رسانه‌ای استکبار بود و بهانه دست کسانی می‌افتاد که در صدد هستند تا از ناحیه دشمنان بگویند ، مسئولان کشور می‌خواهند مشکلات اقتصادی را رفع کنند، ولی اجازه ندادند، ثالثا سنگ بنای نادرستی گذاشته می‌شد.</p>
      <p>امام جمعه تبریز ادامه داد: راه دوم عبور از حوادث بود که این کار به مصلحت کشور و جایگاه رهبری نبود و بین سران قوا اختلافاتی را دامن می‌زد و تبعات منفی را در پی داشت.</p>
      <p>وی افزود: راه سوم، این بود که مقام معظم رهبری با این موضوع موافقت کرده و کار را به نظرات کارشناسان واگذار کنند که این مسیر حکمت آمیزی بوده و رهبر انقلاب این راه را انتخاب کردند.</p>
      <p>وی با اشاره به تذکرات انتخاباتی به نامزدهای مجلس شورای اسلامی، گفت: نماینده مجلس، باید ویژگی‌های صبر، حوصله و استقامت داشته و در روزهای بحران و در برابر مشکلات ایستادگی داشته باشد.</p>
      <p>خطیب نماز جمعه تبریز ضمن گرامیداشت هفته نیروی دریایی، تصریح کرد: همه نیروهای مسلح عزیز هستند و در قلب ملت جا دارند.</p>
      <p>وی با اشاره به در پیش رو بودن چهلمین سالگرد هفته بسیج، متذکر شد: بسیج مظهر عزت ملت و نیروی کارآمد درونی کشور بوده و بهترین مدافع اسلام است؛ اگر حضور بسیج در هشت سال دفاع مقدس نبود، سرنوشت کشور متفاوت بود تا زمانی که بسیج است، جمهوری اسلامی ایران از سوی دشمنان تهدید نخواهد شد.</p>
      <p>وی ادامه داد: بسیجیان باید اخلاص در عمل، خدامحوری و ارتباط با خداوند، حضور در تمامی میدان‌های سخت و حفظ اندیشه ارزشی شهادت طلبی را سرلوحه قرار دهند.</p>
      <p>انتهای پیام</p>
    </article>
  </body>
</html>