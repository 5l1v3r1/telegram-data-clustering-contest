<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641332/%D8%A8%D8%A7-%DA%86%D9%86%D8%AF-%D8%AC%D9%84%D8%B3%D9%87-%D8%AA%D9%85%D8%B1%DB%8C%D9%86-%D9%86%D9%85%DB%8C%E2%80%8C%D8%AA%D9%88%D8%A7%D9%86-%D8%A7%D8%B2-%D8%AA%DB%8C%D9%85-%D9%85%D9%84%DB%8C-%D8%A7%D9%86%D8%AA%D8%B8%D8%A7%D8%B1-%D9%85%D9%88%D9%81%D9%82%DB%8C%D8%AA-%D8%AF%D8%A7%D8%B4%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T11:56:00+00:00"/>
    <meta property="og:title" content="با چند جلسه تمرین نمی‌توان از تیم ملی انتظار موفقیت داشت"/>
    <meta property="og:description" content="پیشکسوت فوتبال ایران گفت: تیم ملی پیش از دیدار با عراق تنها چند جلسه تمرین کرد و با این شرایط نباید انتظار موفقیت داشت."/>
  </head>
  <body>
    <article>
      <h1>
        <a href="https://www.bultannews.com/fa/news/641332/%D8%A8%D8%A7-%DA%86%D9%86%D8%AF-%D8%AC%D9%84%D8%B3%D9%87-%D8%AA%D9%85%D8%B1%DB%8C%D9%86-%D9%86%D9%85%DB%8C%E2%80%8C%D8%AA%D9%88%D8%A7%D9%86-%D8%A7%D8%B2-%D8%AA%DB%8C%D9%85-%D9%85%D9%84%DB%8C-%D8%A7%D9%86%D8%AA%D8%B8%D8%A7%D8%B1-%D9%85%D9%88%D9%81%D9%82%DB%8C%D8%AA-%D8%AF%D8%A7%D8%B4%D8%AA">با چند جلسه تمرین نمی‌توان از تیم ملی انتظار موفقیت داشت</a>
      </h1>
      <h2>پیشکسوت فوتبال ایران گفت: تیم ملی پیش از دیدار با عراق تنها چند جلسه تمرین کرد و با این شرایط نباید انتظار موفقیت داشت.</h2>
      <address><time datetime="2019-11-22T11:56:00+00:00">22 Nov 2019, 11:56</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، ضیا عربشاهی درباره شکست تیم ملی فوتبال ایران مقابل عراق در انتخابی مقدماتی جام جهانی 2022 قطر اظهار داشت: از تیمی که چند روز فقط دور هم جمع شده و فقط چند جلسه تمرین داشته انتظار بیشتری نمی‌رود. وقتی مربی تیم ملی قهر کرده و قبل از بازی حساس مقابل عراق خارج از کشور بوده نباید بیشتر از این توقع داشته باشیم.</p>
      <p>وی ادامه داد: عراق تیمی است که شباهت زیادی از لحاظ فوتبالی با ایرانی‌ها دارد و فقط ممکن است در تاکتیک تیمی تفاوت‌هایی وجود داشته باشد وگرنه بازیکنان این تیم از لحاظ فیزیکی و تکنیکی شباهت زیادی با فوتبالیست‌های ایرانی دارند. ویلموتس قبل از بازی قهر کرده و فدراسیون نازش را خرید و او را به ایران آورد. اگر فدراسیون نمی‌تواند پول مربی خارجی را بدهد چرا باید این مربی را به ایران بیاورد؟</p>
      <p>پیشکسوت فوتبال ایران با بیان اینکه «مربیان ایرانی که در لیگ برتر خوب نتیجه می‌گیرند, می‌توانند به تیم ملی کمک کنند» تصریح کرد: این درست نیست که مربی خارجی قهر کند و ما با التماس او را به کشور بیاوریم. با این وضعیت و 3 جلسه تمرین انتظار بیشتری از تیم ملی نمی‌رود. عراق خیلی عالی بازی کرد و تیم ما را تحت فشار قرار داده بود. کار‌های ترکیبی آنها خیلی خوب بود و در حمله بازیکنان این تیم خوب اضافه می‌شدند.</p>
      <p>وی خاطرنشان کرد: تیم ملی ایران حرف اول را در آسیا می‌زند. فدراسیون باید «منم, منم» را کنار بگذارد و به دنبال اجرای درست وع  کار باشد. ساکت چه کاری می‌تواند انجام دهد که روی نیمکت تیم ملی می‌نشیند؟ افراد فوتبالی باسواد زیادی داریم که می‌توانند در فدراسیون و تیم ملی کار را پیش ببرند, اما ما کار را به کارنابلد‌ها سپرده‌ایم. این افراد دنبال اسم و رسم هستند تا در جامعه شناخته شوند و مردم آنها را بشناسند.</p>
      <p>عربشاهی با اشاره به عملکرد مسعود شجاعی در بازی با عراق, گفت: شجاعی بازیکن خوب و کلیدی است اما وقتی مربی می‌بیند سن این بازیکن بالاست و یک کارت زرد هم گرفته, باید او را تعویض کند تا به مشکل نخوریم. این ضعف مربی ما بوده که این تصمیم را نگرفته است. علاوه بر این تیم در تاکتیک و آرایش بازیکنان نیز ایرادهایی داشت که باید رفته رفته اصلاح شود.</p>
      <p>وی گفت: درست است که دو بازی را واگذار کرده‌ایم اما هنوز بازی‌های برگشت را داریم. باید در 4 بازی آینده پیروز شویم و این اصلاً‌ دور از دسترس نیست. تیم ملی ایران حرف اول را در آسیا می‌زند و می‌تواند از این گروه صعود کند.</p>
    </article>
  </body>
</html>