<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/17-aring-forsvunnen-i-uddevalla-detta-har-hant/"/>
    <meta property="og:site_name" content="DN.SE"/>
    <meta property="article:published_time" content="2019-11-22T11:06:05+00:00"/>
    <meta property="og:title" content="17-åring försvunnen i Uddevalla – detta har hänt"/>
    <meta property="og:description" content="Hundratals frivilliga har engagerat sig i sökandet. En ung man är anhållen misstänkt för mord."/>
  </head>
  <body>
    <article>
      <h1>17-åring försvunnen i Uddevalla – detta har hänt</h1>
      <address><time datetime="2019-11-22T11:06:05+00:00">22 Nov 2019, 11:06</time> by <a rel="author" href="https://www.dn.se/av/lovisa-herold/" target="_blank">Lovisa Herold</a></address>
      <p>
        <b>Hundratals frivilliga har engagerat sig i sökandet. En ung man är anhållen misstänkt för mord. Detta har hänt i fallet med den försvunna 17-åringen i Uddevalla. </b>
      </p>
      <p>
        <b>Söndag 17 november – flickan anmäls saknad</b>
      </p>
      <p>Den 17-åriga flickan anmäldes saknad sedan anhöriga förgäves försökt få kontakt med henne under flera dagar. Den 17-åriga flickan ska senast ha setts i Uddevalla i mitten av förra veckan. </p>
      <p>
        <b>Måndag 18 november – frivilliga börjar söka</b>
      </p>
      <p>Under måndagskvällen påbörjade organisationen Frivilliga insatser vid kris och katastrof en sökinsats i Uddevalla. </p>
      <p>
        <b>Tisdag 19 november – försvinnandet blir särskild händelse</b>
      </p>
      <p>Polisen inledde en så kallad särskild händelse. Det ger försvinnandet särskild prioritet, förklarade vakthavande befäl på polisen i region Väst, Morten Gunneng, för DN. </p>
      <p>– Det innebär att man kan få mer resurser än vad som brukar vara möjligt en vanlig vardag.</p>
      <p>Samma dag anhölls en ung man som ska ha haft en nära relation till flickan som skäligen misstänkt för mord, misstankarna var alltså av den lägre graden. Mannen anhölls i sin frånvaro och kunde gripas kort därefter. <a href="https://www.dn.se/nyheter/sverige/forsvunnen-17-arig-flicka-misstanks-ha-blivit-mordad/">Han nekar till brott</a>, uppgav advokat Beatrice Rämsell då för DN. </p>
      <p>
        <b>Onsdag 20 november – ”Stor risk att hon blivit bragd om livet” </b>
      </p>
      <p>Under onsdagen sökte polisen i ett område i Ljungskile, efter att ha fått uppgifter om att intressanta iakttagelser gjorts där. Sökandet koncentrerades till ett område längs Vassbovägen, nordöst om centrum. Polisens presstalesperson Thomas Fuxborg sa till DN att man fortfarande hoppades<a href="https://www.dn.se/nyheter/sverige/minst-200-personer-fortsatter-sokandet-efter-17-aringen/"> hitta flickan vid liv</a>. </p>
      <p>– Men det sitter en anhållen för mord, alternativt dråp, så det finns en stor risk att hon har blivit bragd om livet, sa Thomas Fuxborg.</p>
      <p>Samtidigt som polisen sökte i Ljungskile fortsatte frivilliga att leta i Uddevalla, samordnade av FIkk och Missing People. Flera fynd ska ha gjorts under sökandet, men det är oklart om något har koppling till försvinnandet.</p>
      <p>
        <b>Torsdag 21 november – sökinsats och förhör</b>
      </p>
      <p>Sökandet fortsatte med oförminskad styrka under torsdagen. Samtidigt hölls fortsatta förhör med den anhållne mannen och en ny teknisk undersökning genomfördes i hans lägenhet. DN följde med frivilliga som fortsatte det envisa sökandet i <a href="https://www.dn.se/nyheter/sverige/tosa-behover-hittas-carola-ar-med-och-soker-efter-saknade-17-aringen/">skogsområden kring Uddevalla.</a> </p>
      <p>– Tösa behöver hittas, sa Carola Ankar, som rest från Göteborg för att hjälpa till. </p>
      <p>
        <b>Fredag 22 november – anhållne mannen häktas</b>
      </p>
      <p><a href="https://www.dn.se/nyheter/sverige/tung-stamning-i-rattssalen-efter-17-arings-forsvinnande/">På fredagen häktades den unga mannen</a>, som är 17-åringens pojkvän, på sannolika skäl misstänkt för att ha mördat flickan. Samtidigt fortsatte polisens sökinsatser. Under fredagsförmiddagen meddelade polisen på sin webbplats att man letade i centrala Uddevalla med omnejd. Drönare, sjöpolis och hundar deltog i insatsen. </p>
      <p>
        <b>Söndag 24 november – ännu en man anhålls och släpps</b>
      </p>
      <p>En man med kopplingar till den häktade pojkvännen anhölls på sannolika skäl misstänkt för skyddande av brottsling i samband med ett grovt brott. Mannen släpptes senare och anhållandet upphävdes men misstankarna kvarstod.</p>
    </article>
  </body>
</html>