<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/mitsotakis-o-nomos-se-ayti-ti-hora-tha-efarmozetai-gia-oloys-tsipras-kanete-hares-stin"/>
    <meta property="og:site_name" content="The Pressroom"/>
    <meta property="article:published_time" content="2019-11-22T11:24:37+00:00"/>
    <meta property="og:title" content="Μητσοτάκης: Ο νόμος σε αυτή τη χώρα θα εφαρμόζεται για όλους - Τσίπρας: Κάνετε «χάρες» στην «παρασιτική ολιγαρχία»"/>
    <meta property="og:description" content="Σε υψηλούς τόνους και χαρακτηρίζοντάς τον «χαμένο στη μετάφραση», αλλά και «θεσμικά αδιάβαστο», ο πρωθυπουργός Κυριάκος Μητσοτάκης απάντησε στον αρχηγό της αξιωματικής αντιπολίτευσης Αλέξη Τσίπρα σε επίκαιρη ερώτησή του στη Βουλή με θέμα «Επιεικής στάση της κυβέρνησης απέναντι στους δράστες οικονομικών εγκλημάτων και εγκλημάτων διαφθοράς». Ο πρωθυπουργός ξεκίνησε την ομιλία του, κατηγορώντας τον Αλέξη Τσίπρα πως επιδιώκει την ένταση. «Δεν επιδιώκατε να αξιοποιήσατε τη δυνατότητα του Κανονισμού για να συζητήσουμε μια επίκαιρη ερώτηση. Θέλετε να πέσουμε σε παγίδα έντασης και προσωπικών χαρακτηρισμών. Δεν θα πέσω σε αυτή την παγίδα, έχω μια χώρα να κυβερνήσω και ένα λαό να ενημερώσω» τόνισε, καταθέτοντας στα πρακτικά στοιχεία με τις ερωτήσεις στις οποίες είχε απαντήσει στη Βουλή ο Αλέξης Τσίπρας ως πρωθυπουργός. «Τα χρόνια που ήσασταν στην εξουσία είχαν κατατεθεί 319 ερωτήσεις προς τον πρωθυπουργό. Απαντήσατε στις 11 σε 4,5 χρόνια. Ποσοστό 3,5%. Κάτι σας θυμίζει αυτό το ποσοστό. Μου φαίνεται σας καταδιώκει» ανέφερε."/>
  </head>
  <body>
    <article>
      <h1>Μητσοτάκης: Ο νόμος σε αυτή τη χώρα θα εφαρμόζεται για όλους - Τσίπρας: Κάνετε «χάρες» στην «παρασιτική ολιγαρχία»</h1>
      <address>
        <time datetime="2019-11-22T11:24:37+00:00">22 Nov 2019, 11:24</time>
      </address>
      <p>
        <b>Σε υψηλούς τόνους και χαρακτηρίζοντάς τον «χαμένο στη μετάφραση», αλλά και «θεσμικά αδιάβαστο», ο πρωθυπουργός <a href="https://www.thepressroom.gr/tags/kyriakos-metsotakes-0">Κυριάκος Μητσοτάκης </a>απάντησε στον αρχηγό της αξιωματικής αντιπολίτευσης <a href="https://www.thepressroom.gr/tags/alexes-tsipras">Αλέξη Τσίπρα</a> σε επίκαιρη ερώτησή του στη Βουλή με θέμα «Επιεικής στάση της κυβέρνησης απέναντι στους δράστες οικονομικών εγκλημάτων και εγκλημάτων διαφθοράς».</b>
      </p>
      <p>Ο πρωθυπουργός ξεκίνησε την ομιλία του, κατηγορώντας τον Αλέξη Τσίπρα πως επιδιώκει την ένταση.<i> «Δεν επιδιώκατε να αξιοποιήσατε τη δυνατότητα του Κανονισμού για να συζητήσουμε μια επίκαιρη ερώτηση. Θέλετε να πέσουμε σε παγίδα έντασης και προσωπικών χαρακτηρισμών. Δεν θα πέσω σε αυτή την παγίδα, έχω μια χώρα να κυβερνήσω και ένα λαό να ενημερώσω» τόνισε, καταθέτοντας στα πρακτικά στοιχεία με τις ερωτήσεις στις οποίες είχε απαντήσει στη Βουλή ο Αλέξης Τσίπρας ως πρωθυπουργός. «Τα χρόνια που ήσασταν στην εξουσία είχαν κατατεθεί 319 ερωτήσεις προς τον πρωθυπουργό. Απαντήσατε στις 11 σε 4,5 χρόνια. Ποσοστό 3,5%. Κάτι σας θυμίζει αυτό το ποσοστό. Μου φαίνεται σας καταδιώκει»</i> ανέφερε.</p>
      <p><b>Ασκώντας κριτική στον κ. Τσίπρα για την ερώτησή του</b>, ο πρωθυπουργός, τόνισε: <i>«Είστε θεσμικά αδιάβαστος και πολιτικά επιπόλαιος. Μου καταθέσατε μια τρισέλιδη ερώτηση με 5 διαφορετικά ζητήματα που συνοδεύεται από ανύπαρκτες παραδοχές. Με μεγάλα γράμματα γράφει μεταβατική διάταξη. Όταν καταθέτετε και πάλι την ίδια ερώτηση φροντίστε τουλάχιστον να την προσαρμόσετε στην πραγματικότητα» είπε χαρακτηριστικά ο πρωθυπουργός, προσθέτοντας πως το 2012 η Ελλάδα ήταν στην 94η θέση της Διεθνούς Διαφάνειας. Το 2015 βρέθηκε στην 58η και το 2018 στην 67η θέση. Αυτά είναι έργα και ημέρες της κυβέρνησης ΣΥΡΙΖΑ» υπογράμμισε ο κ. Μητσοτάκης και πρόσθεσε: «Είναι προκλητικό να αναμασάτε αυτή την καραμέλα περί "λευκών κολάρων", μας τους είπατε και μπαχαλάκηδες των λευκών κολάρων. Εμείς δεν θέλουμε ούτε μπαχαλάκηδες λευκών κολάρων, ούτε μπαχαλάκηδες στα πανεπιστήμια. Ο νόμος σε αυτή τη χώρα θα εφαρμόζεται για όλους, είτε είναι δυνατοί είτε είναι αδύναμοι». Σύμφωνα με τον πρωθυπουργό «η Ευρωπαϊκή Επιτροπή στην 4η έκθεση ενισχυμένης εποπτείας, ο ευρωπαϊκός οργανισμός κατά της διαφθοράς σάς εγκαλούσαν ότι μετατρέψετε τη δωροδοκία από κακούργημα σε απλό πλημμέλημα. Μήπως δεν τα γνωρίζατε; Αυτά τα κάνατε και αυτά τα διορθώνουμε στους ποινικούς κώδικες» </i>τόνισε.</p>
      <p>Αναφερόμενος στις αντιδράσεις του Αλέξη Τσίπρα για τις<b> αλλαγές στον νόμο περί ευθύνης υπουργών τόνισε πως ερμηνευτική δήλωση του ΣΥΡΙΖΑ διακρίνει τα αδικήματα σε αυτά που τελούνται κατά την άσκηση και σε αυτά που τελούνται επ΄ ευκαιρία των υπουργικών τους καθηκόντων</b>. <i>«Είναι πυροτέχνημα -και μάλιστα ληγμένο- το πυροτέχνημά σας. Αυτή η διάκριση έχει ήδη οριοθετηθεί από το δικαστήριο και δεν διαφοροποιεί τη σαφή νομολογία για το τι συνιστά άσκηση καθηκόντων και τι επί τη ευκαιρία. Σταματήστε την υποκρισία γύρω από την ευθύνη των υπουργών. Στην πρώτη μου θητεία στη Βουλή το 2006 είχαμε υπογράψει πρόταση για αναθεώρηση του άρθρο 86. Τότε δεν είχε το θάρρος το πολιτικό σύστημα να το αλλάξει. Αλλά και κανείς από τον αριστερό χώρο δεν στήριξε την πρότασή μας» είπε ο πρωθυπουργός, επισημαίνοντας την ανάγκη το πολιτικό σύστημα να συμφωνήσει στην αλλαγή του άρθρου 86. «Ας κρατήσουμε ως μια κατάκτηση του πολιτικού συστήματος ότι μπορούμε να συμφωνήσουμε στην αλλαγή του άρθρου 86. Είναι μια κατάκτηση για το πολιτικό σύστημα ότι το άρθρο 86 αλλάζει. Ας προχωρήσουμε επιτέλους κοιτάζοντας το μέλλον»</i> υπογράμμισε.</p>
      <p>Αναφερόμενος στο θέμα της δίωξης τραπεζικών στελεχών κατ' έγκληση, ο κ. Μητσοτάκης είπε πως<b> οι τράπεζες λειτουργούν στον χώρο της ελεύθερης οικονομίας και πως αυτές θα πρέπει θα πρέπει να κινητοποιούν τον μηχανισμό διερεύνησης</b>. <i>«Η παλιά τακτική οδήγησε τραπεζικά στελέχη σε ακινησία. Αυτό ερχόμαστε να θεραπεύσουμε. Για δικαστικές διερευνήσεις που έχουν ξεκινήσει, υπάρχει η μεταβατική περίοδος 2 μηνών για να γίνει έγκληση. Καμία υπόθεση δεν κλείνει. Οι τράπεζες διατηρούν το δικαίωμα να ασκήσουν έγκληση. Η τραπεζική δραστηριότητα ελέγχεται και από την Τράπεζα της Ελλάδας» τόνισε χαρακτηριστικά, προσθέτοντας πως πάρα πολλά τραπεζικά στελέχη σύρθηκαν στα δικαστήρια, ταλαιπωρήθηκαν για πολλά χρόνια για επιχειρηματικές αποφάσεις που πήραν. «Το μεγαλύτερο πρόβλημα της χώρας είναι η τεράστια αποεπένδυση. Ποιο τραπεζικό στέλεχος θα έχει το θάρρος να υπογράψει για μια επιχείρηση και να σώσει θέσεις εργασίας, γιατί με αυτά που κάνατε εσείς κλείσανε εταιρίες επειδή τραπεζίτες φοβόντουσαν να υπογράψουν. Εμείς λάβαμε εντολή από τον λαό να βάλουμε μπροστά την παραγωγική οικονομία, να διορθώσουμε το τραπεζικό σύστημα, να δημιουργήσουμε δουλειές και αυτό θα κάνουμε»</i> είπε ο κ. Μητσοτάκης.</p>
      <p>Σε ό,τι αφορά τη <b>δέσμευση περιουσιακών στοιχείων από την Αρχή Καταπολέμησης της Νομιμοποίησης Εσόδων από εγκληματικές δραστηριότητες</b>, ο κ. Μητσοτάκης είπε πως ο πρόεδρος της Αρχής είχε τη δυνατότητα να δεσμεύσει, χωρίς να έχουν υπάρξει καταδίκες, με αποτέλεσμα επιχειρηματίες αλλά και πολίτες να γίνονται όμηροι, να καταστρέφονται, ακόμα και αν αργότερα αθωώνονταν.</p>
      <p><i>«Για να μην υπάρξει κίνδυνος άκριτης αποδέσμευσης περιουσιακών στοιχείων για σοβαρές υποθέσεις του παρελθόντος υπάρχει μεταβατική διάταξη. Σε 3 μήνες τα στοιχεία πρέπει να σταλούν στη Δικαιοσύνη. Η δικαστική κρίση δεν περιορίζεται χρονικά και μπορεί να συντελεστεί μέσα στο 18μηνο. Και εδώ πάλι αδιάβαστος;» είπε ο κ. Μητσοτάκης, προσθέτοντας πως είναι λυπηρό ότι ενώ έχουν υπάρξει συζητήσεις στη Βουλή, γίνεται επίκληση σε δημοσίευμα που ήταν λανθασμένο και διαψεύστηκε από την κυβέρνηση. «Το τρίμηνο αποτελεί προθεσμία μόνο για να σταλούν προς κρίση οι υποθέσεις που εκκρεμούν. Δεν είναι προθεσμία για να βγει απόφαση. Αυτό θα γίνεται εντός 18μηνου. Ένας ξένος δημοσιογράφος μπορεί να κάνει λάθος. Όμως, όχι πολιτικός αρχηγός. Είναι ένα ψέμα, δεν είναι αλήθεια. Διαβάστε το κείμενο του νόμου και ασκήστε κριτική . Από την Deutsche Welle της κατοχής μέχρι τους Financial Times διαβασμένους ανάποδα, πάντα χαμένος στη μετάφραση κύριε Τσίπρα»</i> κατέληξε στην πρωτολογία του ο πρωθυπουργός.</p>
      <h3>Η δευτερολογία του πρωθυπουργού</h3>
      <p>Στο πλαίσιο της δευτερολογίας του ο Κυριάκος Μητσοτάκης είπε απευθυνόμενος στον Αλέξη Τσίπρα: <b>«Αν εσείς θέλετε να μετατρέψετε τη χώρα σε ένα απέραντο δικαστήριο για το χθες, εγώ θέλω να τη μετατρέψω σε ένα απέραντο εργοτάξιο για το αύριο».</b></p>
      <p>Ο πρωθυπουργός κάλεσε τον κ. Τσίπρα να κατονομάσει επιχειρηματίες που πιστεύει πως ωφελούνται από τις διατάξεις που προωθεί η κυβέρνηση, κάνοντάς του κριτική για τον τρόπο που ασκεί αντιπολίτευση. <i>«Είχατε τη δυνατότητα να με ρωτήσετε για την πορεία της οικονομίας, για το προσφυγικό, για τις παρεμβάσεις στα πανεπιστήμια, για την εφαρμογή του αντικαπνιστικού νόμου, για ένα σύνολο θεμάτων που απασχολούν τους πολίτες πολύ περισσότερο. Τέσσερα χρόνια ως πρωθυπουργός, το αγαπημένο σας θέμα ήταν η διαπλοκή, τα δήθεν σκάνδαλα, για να δείξετε πως υπάρχει μια διαχωριστική γραμμή του ΣΥΡΙΖΑ με το κακό παρελθόν. Δεν σας βγήκε σε καλό αυτή η επιμονή. Ήταν οι συζητήσεις που ανέβηκαν πολύ περισσότερο, οι τόνοι με σκληρές κουβέντες. Καταλαβαίνω και συμπάσχω με τις εσωτερικές σας αντιφάσεις. Δεν είναι εύκολο να βλέπετε ανθρώπους που στήριξαν τον ΣΥΡΙΖΑ να συντάσσονται με την κυβέρνηση σε καίριες πολιτικές αποφάσεις. Κυβερνήσατε 4 χρόνια και καταδικαστήκατε από τον ελληνικό λαό. Η βολική αντιπολίτευση για εμάς είναι κακή για τον τόπο. Εύχομαι να καταφέρουμε να συμφωνήσουμε σε θέματα. Αν επιμένετε σε αυτή την ακραία διχαστική ρητορική, θα βρεθείτε σε απόλυτη σύγκρουση με μία κοινωνία που δεν είναι πια εκεί, έχει φύγει μπροστά, εμείς θα μιλάμε για το μέλλον. Αυτή την πολιτική θα υπηρετούμε»</i> τόνισε ο κ. Μητσοτάκης.</p>
      <p>Το θέμα της επίκαιρης ερώτησης του αρχηγού της αξιωματικής αντιπολίτευσης είναι η <i>«Επιεικής στάση της κυβέρνησης απέναντι στους δράστες οικονομικών εγκλημάτων και εγκλημάτων διαφθοράς» ενώ της προέδρου του ΚΙΝΑΛ αφορά στο Μεταναστευτικό-Προσφυγικό και έχει τίτλο «Τα νησιά μας και όλη η Ελληνική Κoινωνία εκπέμπουν SOS».</i></p>
      <h3>Για «χάρες» στην «παρασιτική ολιγαρχία και επιχειρηματική ελίτ» κατηγόρησε την κυβέρνηση ο Αλ. Τσίπρας</h3>
      <p>Για "χάρες" στην <b>«παρασιτική ολιγαρχία και την επιχειρηματική ελίτ» κατηγόρησε ο αρχηγός της αξιωματικής αντιπολίτευσης τον πρωθυπουργό Κυριάκο Μητσοτάκη</b>, κατά την Ώρα του Πρωθυπουργού σήμερα στη Βουλή όπου συζητήθηκε η ερώτηση του κ. Τσίπρα για "νομοθετική εύνοια" στους δράστες οικονομικών εγκλημάτων.</p>
      <p><i>«Είναι ντροπή να μιλάτε για νόμο και για τάξη απέναντι στους ανήμπορους και την ίδια στιγμή να παραβιάζετε τον νόμο και την τάξη για τους μεγάλους και τους ισχυρούς, για τους μπαχαλάκηδες με τα κουστούμια και τις γραβάτες που κλέβουν το δημόσιο και περνάνε ζωή χαρισάμενη στο εξωτερικό εις υγείαν των κορόιδων»,</i> δήλωσε ο Αλ. Τσίπρας στη Βουλή, σημειώνοντας ότι «αυτές είναι οι αιτίες της χρεοκοπίας και δυστυχώς τις επαναφέρετε».</p>
      <p>Ο αρχηγός της αξιωματικής αντιπολίτευσης<b> αναφέρθηκε και στο πρόσφατο δημοσίευμα των Financial Times</b> το οποίο, όπως είπε, ήταν και ο λόγος που ήρθε ο κ. Μητσοτάκης στη Βουλή, καθώς, σημείωσε, είχε "περάσει στα ψιλά" το θέμα από μεγάλα τηλεοπτικά μέσα.</p>
      <p>Επιπλέον, όσον αφορά τη διάταξη στον<b> Ποινικό Κώδικα</b>, ο κ. Τσίπρας κατηγόρησε την κυβέρνηση ότι με αυτόν τον τρόπο<b> "καθαρίζει" μια σειρά υποθέσεων "θαλασσοδανείων", στα οποία συμπεριλαμβάνονται τα "δανεικά και αγύριστα" των κομμάτων άνω 400 εκατ. ευρώ σε ΝΔ και ΠΑΣΟΚ</b>, αλλά και σε μέσα ενημέρωσης.</p>
      <h3>«Τα επιχειρήματά σας είναι έωλα, φτωχά»</h3>
      <p>Στον ισχυρισμό του πρωθυπουργού Κυριάκου Μητσοτάκη ότι πρόκειται για <b>"δημοσιογραφικό λάθος" σχετικά με το δημοσίευμα των Financial Times καθώς αποτελεί μεταβατική διάταξη</b>, απάντησε στη δευτερολογία του ο αρχηγός της αξιωματικής αντιπολίτευσης Αλέξης Τσίπρας, χαρακτηρίζοντάς "ψευτομεταβατική" τη διάταξη. Όπως είπε, πρόκειται για μια «σκανδαλώδη υπόθεση» και γι' αυτό «δεν ανακάλεσε» η εφημερίδα παρά την επιστολή της κυβέρνησης. Κάλεσε τον πρωθυπουργό να απαντήσει σαφώς εάν υπάρχουν τα 1,2 δισ. «σκανδαλωδών υπεξαιρέσεων συγκεκριμένων προσώπων» που με αφορμή την εν λόγω καθυστέρηση μπορούν να αποδεσμευτούν.</p>
      <p><b>Ο τέως πρωθυπουργός αναφέρθηκε και στην ευθύνη που επέρριψε στην πρώην κυβέρνηση ο Κ. Μητσοτάκης για την επιδείνωση των δεικτών διαφθοράς,</b> αναφερόμενος σε αξιολόγηση της Financial Action Task Force που κάνει λόγο για βελτίωση της χώρας σε ό,τι αφορά το ξέπλυμα χρήματος και τη χρηματοδότηση της τρομοκρατίας.</p>
      <p>Τέλος, σε ό,τι αφορά το άρθρο 86, <b>ο Αλ. Τσίπρας επέμεινε ότι η κυβέρνηση πρέπει να απαντήσει εάν θεωρεί ότι η δωροδοκία υπουργού γίνεται κατά την εκτέλεση των καθηκόντων του ή επ' ευκαιρία αυτών,</b> καθώς στην πρώτη περίπτωση θα επωφελείται από το σύντομη αποσβεστική προθεσμία παραγραφής και σημείωσε ότι εάν υπερασπιστεί την πρώτη άποψη θα πρέπει να παραδοθεί «στη χλεύη του ελληνικού λαού».</p>
      <p>
        <b>«Τα επιχειρήματά σας είναι έωλα, φτωχά», υπογράμμισε καταλήγοντας ο αρχηγός της αξιωματικής αντιπολίτευσης και απευθυνόμενος στην κυβέρνηση είπε ότι με αυτές τις νομοθετήσεις δε «θα προσελκύσει τις επενδύσεις που επιθυμεί, καθώς οι επενδυτές πάνε σε χώρες «που έχουν νόμους» και όχι «ασυδοσία» και «ανταλλαγές κάτω από το χαλί».</b>
      </p>
      <p>«Αυτά οδήγησαν στην κρίση» σημείωσε ο κ. Τσίπρας.</p>
    </article>
  </body>
</html>