<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://criatures.ara.cat/familia/anys-educant-familia_0_2348765199.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T11:19:41+00:00"/>
    <meta property="og:title" content="10 anys educant en família"/>
    <meta property="og:description" content="Banyoles celebra el desè aniversari del programa 'Eduquem en família'"/>
  </head>
  <body>
    <article>
      <h1>10 anys educant en família</h1>
      <h2>Banyoles celebra el desè aniversari del programa 'Eduquem en família'</h2>
      <address><time datetime="2019-11-22T11:19:41+00:00">22 Nov 2019, 11:19</time> by <a rel="author" href="https://criatures.ara.cat/2019/11/19/fotografies/Nens-fent-dibuixos-redaccio-Ara_2346975485_67494828_315x177.jpg" target="_blank">A.F.</a></address>
      <p><b>Banyoles celebra aquest curs la desena edició del cicle <i>Eduquem en família</i>, que s’ha consolidat com un projecte de ciutat per compartir experiències de formació i sensibilització sobre educació per a les famílies.</b> Per celebrar l’aniversari, s’estrenarà un documental que repassa els valors i objectius de l’experiència i, per primera vegada, les famílies seran les protagonistes com a expertes de l'última de les activitats d’aquesta edició.El cicle <i>Eduquem en família</i> és un <b>programa organitzat per les diferents associacions de mares i pares d’alumnes dels centres educatius de Banyoles, des de l’escola bressol fins a secundària,</b> amb el suport del Servei d’Educació de l’Ajuntament. La iniciativa es va plantejar com un programa conjunt d’activitats de formació i sensibilització sobre educació i la primera edició va ser en el curs 2010-2011.</p>
      <blockquote>Unes 200 persones participen de mitjana en cadascuna de les activitats que es programen en cada curs</blockquote>
      <p>Des de llavors, en les sessions, que compten amb una mitjana de 200 persones per xerrada, s’han tractat qüestions diverses com les tecnologies, la gestió de les emocions, l'adolescència, la sexualitat a diferents edats, el dol, l’alimentació, la criança positiva i el consum responsable. En aquests deu anys, han participat en les xerrades experts com Jaume Funes, Gregorio Luri, Eva Bach, Jordi Amenós, Victor Küppers, Ursula Oberst, M. Jesús Comellas i David Bueno.</p>
      <blockquote>En aquesta 10a edició, s’estrenarà un documental que explica el projecte i, per primera vegada, les famílies seran protagonistes d’una de les activitats</blockquote>
      <p>La regidora d’Educació de l’Ajuntament de Banyoles, Ester Busquets, destaca que<b> <i>Eduquem en família</i> “s’ha consolidat com un programa de ciutat que respon a la necessitat dels pares,</b> ja que són els mateixos pares i mares el motor del programa" i, com a Ajuntament, els ajuden en "l’organització, la dinamització i la difusió”. En aquest sentit, Imma Trias, una de les mares que van participar en l’impuls de la iniciativa fa deu anys, assegura que “una de les riqueses del programa és precisament que el programa surt de les famílies i es dirigeix a les famílies i ens ha permès crear una xarxa entre escoles, alumnes i famílies molt enriquidora”.</p>
      <h3>Edició d’aniversari</h3>
      <p>Per a aquesta 10a edició,<b> <i>Eduquem en família</i> estrenarà un vídeo que en documenta l’origen, els objectius, el funcionament i els valors, i en què participen tant mares i pares</b> que organitzen les activitats com assistents i alguns dels experts que hi han participat.</p>
      <blockquote>Una de les riqueses del programa és precisament que el programa surt de les famílies i es dirigeix a les famílies</blockquote>
      <p>Juanjo Gómez, un dels pares que formen l’actual ‘Eduquem en família’, ha destacat que en el vídeo es pot veure com un dels valors principals del cicle és “el que com a pares i mares aprenem i ens emportem de cada activitat de l'<i>Eduquem</i>". <b>El vídeo es va presentar la setmana passada en la primera activitat d’aquest curs a l’Auditori de l’Ateneu</b>, on es va poder veure l’espectacle d’humor <i>Ser mare o pare no s’improvisa. O sí?</i>, un espectacle interactiu en què es tracta de manera sorprenent i diferent el fet de ser pare o mare, per riure-se’n d’una manera positiva de les preocupacions, manies o aspiracions com a pares o mares. + informació</p>
      <h3>
        <a href="https://youtu.be/2-RLNK-t-8A">Eduquem en família</a>
      </h3>
      <figure>
        <img src="https://criatures.ara.cat/2019/11/22/imatges/Eduquem-familia_2348775227_67566829_210x118.png"/>
      </figure>
      <p><b>La següent proposta serà el dijous 23 de gener, també a les 9 del vespre, en aquest cas a l’Institut Pla de l’Estany i se centrarà en una xerrada amb l’emprenedor Xavier Verdaguer per parlar sobre <i>Transform</i></b><b><i>ar des de l’emprenedoria i la creativitat</i>.</b> En la tercera activitat, que es farà el dijous 5 de març a les 9 del vespre a l’Escola Baldiri Reixac, es parlarà sobre <i>Eduquem per ser competents digitals?</i>, amb la periodista Mònica Roca, creadora de Passaport Digital, un projecte educatiu de competències digitals i alfabetització multimèdia.El 9 de maig se celebrarà una nova edició, la cinquena, de l’activitat <i>Juguem</i> i la segona del <i>Juguem de nit</i>, per posar en valor el joc de taula i el joc en general com a eina educativa i intergeneracional per a totes les edats.<b> La 10a edició de l''Eduquem en família' es tancarà el dijous 21 de maig a les 9 del vespre a l’Auditori de l’Ateneu amb una activitat especial en què, per primera vegada, seran les famílies les que prendran el protagonisme de la xerrada</b> i es posaran sobre l’escenari com a experts per compartir experiències pròpies que s’han convertit en accions educatives i transformadores.</p>
    </article>
  </body>
</html>