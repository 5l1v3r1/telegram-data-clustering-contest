<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/princ-andrew-chce-vypovidat-fbi-z-usa-uz-se-nemusi-vratit-83286"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-22T11:58:32+00:00"/>
    <meta property="og:title" content="Princ Andrew chce vypovídat před FBI. Z USA už se „nemusí vrátit“ - Seznam Zprávy"/>
    <meta property="og:description" content="Britský princ má ve Spojených státech vypovídat v kauze miliardáře Jeffreyho Epsteina, který měl na svědomí sexuální delikty včetně pedofilie."/>
  </head>
  <body>
    <article>
      <h1>Princ Andrew chce vypovídat před FBI. Z USA už se „nemusí vrátit“ - Seznam Zprávy</h1>
      <address>
        <time datetime="2019-11-22T11:58:32+00:00">22 Nov 2019, 11:58</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/zahranicni">Svět<br/></a>»<br/><a href="https://www.seznamzpravy.cz/clanek/princ-andrew-chce-vypovidat-fbi-z-usa-uz-se-nemusi-vratit-83286">Princ Andrew chce vypovídat před FBI. Z USA už se „nemusí vrátit“</a></p>
      <h3>Princ Andrew chce vypovídat před FBI. Z USA už se „nemusí vrátit“</h3>
      <p><a href="https://www.seznamzpravy.cz/autor/filip-kalcak-613">Filip Kalčák<br/></a>22. 11. 12:58</p>
      <p>Britský princ má ve Spojených státech vypovídat v kauze miliardáře Jeffreyho Epsteina, který měl na svědomí sexuální delikty včetně pedofilie.</p>
      <p>Zpackaný televizní rozhovor prince Andrewa, syna královny Alžběty II., působí již druhý týden enormní otřesy v britské společnosti. A mediální bouři, která odsunula z předních stránek tisku i téma britských voleb, nejvíce odnáší královská rodina.</p>
      <p>V interview pro BBC měl princ Andrew vysvětlit své vazby na amerického miliardáře Epsteina, který se v létě oběsil v cele poté, co byl usvědčen ze sexuálních deliktů a pedofilie.</p>
      <p>S podobnými činy je spojován také Andrew, který měl během sexuálních orgií na přelomu milénia zneužít nezletilou dívku Virginii Robertsovou, kterou mu měl dohodit Epstein.</p>
      <related>
        <a href="https://www.seznamzpravy.cz/clanek/debakl-prince-andrewa-muze-vazne-poskodit-celou-britskou-kralovskou-rodinu-83067"/>
      </related>
      <p>Vévoda z Yorku nepřišel na interview dobře připravený. Od té doby, co se v něm podle mediálních expertů vyhýbavě, neurčitě a nejistě postavil k temným otázkám své minulosti, Andrew plní hlavní titulky nejen britského tisku.</p>
      <p>Princ, který si rychle uvědomil dopady svého fatálního přešlapu, před několika dny požádal britskou královnu, zda by se mohl načas stáhnout z veřejného života (podle bulvárního deníku The Sun údajně jen na pár měsíců). Alžběta jeho prosby ve středu vyslyšela. Andrew ale přijde o roční apanáž z britských daní, která mu náleží jako členovi královské rodiny (v přepočtu zhruba 7,4 milionu korun).</p>
      <h4>Nebezpečný výlet za oceán</h4>
      <p>Formální ústup nicméně neznamená ústup mediální a už vůbec to neznamená jakékoli zastavení vyšetřování Epsteinových, potažmo Andrewových zločinů. Prošetřování kriminálních aktivit Epsteina totiž ve Spojených státech i přes miliardářovu smrt nadále probíhá.</p>
      <related>
        <a href="https://www.seznamzpravy.cz/clanek/katastrofalni-chyba-pr-specialiste-maji-o-rozhovoru-prince-andrewa-o-sexualnich-deliktech-jasno-82967"/>
      </related>
      <p>Mediální tlak i tlak obětí Andrewova údajného řádění donutily prince k tomu, aby souhlasil s pomocí při vyšetřování. Podle britského deníku The Daily Telegraph je Andrew ochoten vypovídat a plně spolupracovat s FBI.</p>
      <p>„Princ Andrew by měl neprodleně kontaktovat americké úřady,“ sdělila právnička Gloria Allredová, která zastupuje některé Epsteinovy oběti.</p>
      <p>V případě, že se Andrew k soudu dostaví, bude vypovídat pod přísahou, což je pro člena britské královské rodiny věc nevídaná. Jeho potenciální výlet za oceán nicméně podle mnohých skýtá značná rizika.</p>
      <related>
        <a href="https://www.seznamzpravy.cz/clanek/princ-andrew-opousti-kvuli-epsteinove-kauze-verejne-deni-83212"/>
      </related>
      <p>„Nikdy bych nechtěla, aby ho tam poslali, jelikož bych měla značné obavy, že bude zatčen a ze Spojených států se už nevrátí,“ sdělila pro The Herald skotská členka Sněmovny lordů a uznávaná právnička Helena Kennedyová.</p>
    </article>
  </body>
</html>