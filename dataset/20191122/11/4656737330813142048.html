<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ilfattoalimentare.it/etichetta-di-origine-francia.html"/>
    <meta property="og:site_name" content="Il Fatto Alimentare"/>
    <meta property="article:published_time" content="2019-11-22T11:22:56+00:00"/>
    <meta property="og:title" content="La vera etichetta di origine arriva in Francia. Segnalata l’esatta percentuale di ingredienti nazionali"/>
    <meta property="og:description" content="Per risolvere il problema dell'origine dei prodotti alimentari la catena di supermercati francese In"/>
  </head>
  <body>
    <article>
      <h1>La vera etichetta di origine arriva in Francia. Segnalata l’esatta percentuale di ingredienti nazionali</h1>
      <address><time datetime="2019-11-22T11:22:56+00:00">22 Nov 2019, 11:22</time> by <a rel="author" href="https://ilfattoalimentare.it/author/roberto-la-pira" target="_blank">Roberto La Pira</a></address>
      <figure>
        <img src="https://ilfattoalimentare.it/wp-content/uploads/2019/12/Franco-Score.jpg"/>
      </figure>
      <p><b>Per risolvere</b> il problema dell’origine dei prodotti alimentari la catena di supermercati francese Intermarché – considerata una delle principali nel settore della grande distribuzione – ha annunciato l’adozione di una nuova etichetta che verrà adottata sui propri prodotti entro il primo semestre del 2020. Sulle confezioni ci sarà l’immagine della Francia stilizzata, affiancata da una scritta riferita al luogo di produzione o di trasformazione del prodotto e dalla percentuale di ingredienti francesi utilizzati. Nel disegno compare anche una barretta che indica la percentuale degli ingredienti nazionali presenti. Si tratta di un disegno semplice e di immediata comprensione. Per esempio nel caso del prosciutto cotto (vedi foto sotto) preparato con carne di maiali nati e cresciuti in Francia e un pizzico di sale importato dall’Italia, sull’etichetta di origine non si potrà scrivere “100% ingredienti francesi”. Nella nuova etichetta di Intermarché troveremo la frase “Prodotto nella salumeria di A’ Saint Evarzec con il 92% di ingredienti francesi”. Vuol dire che i maiali sono nati e allevati in Francia, ma che sale, saccarosio ed eventuali altri ingredienti sono importati.</p>
      <p><b>L’etichetta</b> di origine vuole porre fine all’ambigua scritta “Made in France” che non indica se il prodotto è veramente preparato con ingredienti e materie prime nazionali. Secondo la legge europea la dicitura è riferita al Paese dove è avvenuta l’ultima trasformazione significativa. Anche nel caso del prosciutto cotto in vaschetta la scritta “Made in France” attesta che il prodotto è stato preparato e confezionato nel Paese, lasciando grossi interrogativi sull’origine della carne. Nell’olio extravergine di oliva – per esempio – la frase attesta la nazione dove è stato imbottigliato. L’origine della materia prima compare qualche riga sotto dove si specifica se l’olio proviene da Paesi UE o extra UE.</p>
      <figure>
        <img src="https://ilfattoalimentare.it/wp-content/uploads/2019/11/000280011_5-1.jpg"/>
        <figcaption>Intermarché adotta un’etichetta di origine che indica in modo chiaro la provenienza francese degli ingredienti dei prodotti alimentari</figcaption>
      </figure>
      <p><b>Premesso</b> che l’origine di un ingrediente – tranne nel caso delle Dop – non può essere considerato a prescindere un elemento di qualità, è altrettanto vero che i cittadini europei desiderano conoscete l’origine delle materie prime dei prodotti alimentari. Le aziende lo sanno e forniscono le informazioni in modo chiaro solo quando i prodotti vengono preparati con ingredienti locali affiancando spesso le scritte a bandiere o combinazioni di colori “nazionali”.</p>
      <p><b>La proposta</b> di <a href="https://www.intermarche.com/">Intermarché</a> è molto interessante anche perché affianca l’etichetta a semaforo già adottata in Francia a titolo volontario da quasi 200 aziende del settore alimentare. In Italia le cose vanno nel senso opposto. Lobby, industrie e politici rifiutano e ostacolano l’adozione di qualsiasi novità sulle etichette, impedendo così di fornire maggiori informazioni ai consumatori. Si tratta di una visione miope frutto di una concezione arretrata che andava molto di moda negli anni ‘60. Allora le aziende alimentari erano schierate contro l’obbligo di indicare la data di scadenza sui prodotti e la tabella nutrizionale.</p>
      <p> </p>
      <related>
        <h4>Articoli collegati</h4>
        <a href="https://ilfattoalimentare.it/zucchero-nutella-biscuits.html"/>
        <a href="https://ilfattoalimentare.it/israele-etichette-origine.html"/>
        <a href="https://ilfattoalimentare.it/vegan-cheese-formaggi.html"/>
      </related>
    </article>
  </body>
</html>