<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/castells/historia-Torraires-Montblanc-XIX-XX_0_2348765210.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T11:11:16+00:00"/>
    <meta property="og:title" content="Un llibre repassa la història dels antics Torraires de Montblanc durant els segles XIX i XX"/>
    <meta property="og:description" content="La colla va arribar a assolir castells de vuit i el pilar de sis"/>
  </head>
  <body>
    <article>
      <h1>Un llibre repassa la història dels antics Torraires de Montblanc durant els segles XIX i XX</h1>
      <h2>La colla va arribar a assolir castells de vuit i el pilar de sis</h2>
      <address>
        <time datetime="2019-11-22T11:11:16+00:00">22 Nov 2019, 11:11</time>
      </address>
      <p>Aquest any els Torraires de Montblanc celebren el 25è aniversari, però la història del fenomen casteller a la capital de la Conca de Barberà es remunta a fa més de 150 anys. Durant el segle XIX i principis del segle XX, Montblanc va arribar a comptar amb dues colles castelleres, que són de les més antigues del panorama casteller. Aquest novembre es publica el llibre <i>Els antics Torraires de Montblanc</i> , escrit per Xavier Güell i Pere Ferrando, en el qual s’explica la història d’aquestes colles.</p>
      <p>Els orígens d'aquestes colles, per tant, es remunten al 1864, quan les colles vallenques, amb l'ajuda dels aficionats montblanquins, van convertir la vila en plaça de nou. Poc després es van atrevir a formar colla pròpia, que, amb el nom de Torraires de Montblanc, va exhibir les seves construccions fins i tot fora de la Conca, en places com Reus, Vilafranca del Penedès i Barcelona. L'efervescència castellera va originar l'aparició d'una segona colla a la vila. Al llarg dels gairebé cinquanta anys d'existència, els Torraires van assolir, en els seus millors moments, castells de vuit i el pilar de sis. El llibre també fa un repàs de les actuacions castelleres que va continuar havent-hi a la vila un cop desapareguda la colla, el 1920, i fins a la refundació dels actuals Torraires, l'any 1994.</p>
      <figure>
        <a href="https://www.ara.cat/2019/11/22/castells/Portada-llibre-antics-Torraires-Montblanc_2348775250_67568676_716x1178.jpg">
          <img src="https://www.ara.cat/2019/11/22/castells/Portada-llibre-antics-Torraires-Montblanc_2348775250_67568676_716x1178.jpg"/>
        </a>
        <figcaption>Portada del llibre 'Els antics Torraires de Montblanc'</figcaption>
      </figure>
      <p>A part de repassar els precedents i el seu dilatat historial, el llibre estudia diverses paraules castelleres pròpies de la vila. També dedica un capítol als grallers montblanquins d'aquella època i, finalment, estudia, amb totes les dades que ha estat possible localitzar, els noms, cognoms i renoms dels que van formar part de les colles.</p>
      <p>La presentació del llibre es farà el 30 de novembre a Montblanc, en la qual es farà un petit reconeixement als antics components dels Torraires de Montblanc a través dels seus descendents, que estan especialment convidats a la presentació. El llibre està editat per Cossetània Edicions, dins de la col·lecció <i>L’Aixecado</i> <i>r, </i>i es pot trobar a un preu de 18 €.</p>
    </article>
  </body>
</html>