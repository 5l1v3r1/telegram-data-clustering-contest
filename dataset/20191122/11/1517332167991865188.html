<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/cultura/free-comic-book-day-italia-sabato-30-novembre-fumetti-gratis-nelle-librerie-italiane/"/>
    <meta property="og:site_name" content="fanpage.it"/>
    <meta property="article:published_time" content="2019-11-22T11:45:17+00:00"/>
    <meta property="og:title" content="Free Comic Book Day Italia: sabato 30 novembre fumetti gratis nelle librerie italiane"/>
    <meta property="og:description" content="Arriva alla terza edizione il Free Comic Book Day Italia. L'appuntamento è per sabato 30 novembre, quando in 240 fumetterie in tutta Italia sarà possibile prendere gratis albi e libri a fumetti. L'iniziativa, importata dagli Stati Uniti, nasce con l'idea di avvicinare i più giovani al fumetto e riavvicinare chi se ne è allontanato."/>
  </head>
  <body>
    <article>
      <h1>Free Comic Book Day Italia: sabato 30 novembre fumetti gratis nelle librerie italiane</h1>
      <h2>Arriva alla terza edizione il Free Comic Book Day Italia. L’appuntamento è per sabato 30 novembre, quando in 240 fumetterie in tutta Italia sarà possibile prendere gratis albi e libri a fumetti. L’iniziativa, importata dagli Stati Uniti, nasce con l’idea di avvicinare i più giovani al fumetto e riavvicinare chi se ne è allontanato.</h2>
      <address><time datetime="2019-11-22T11:45:17+00:00">22 Nov 2019, 11:45</time> by <a rel="author" href="https://www.fanpage.it/author/redazione-cultura/" target="_blank">Redazione Cultura</a></address>
      <p>L'appuntamento, per appassionati, è quello da leccarsi i baffi. Anche quest’anno, infatti, torna il <b>Free Comic Book Day Italia</b>, quando sarà possibile entrare in una delle migliaia di <b>fumetterie</b> italiane aderenti all'iniziativa per ricevere albi speciali con contenuti inediti e a distribuzione gratuita scelti dalle principali case editrici italiane. <b>Sabato 30 novembre</b>, infatti, sarà il giorno da segnare in agenda per partecipare alla giornata del <b>fumetto gratis </b>e prendere qualche albo in maniera totalmente gratuita.</p>
      <p>Giunto alla sua <b>terza edizione</b> italiana, il Free Comic Book Day è stato importato dagli Stati Uniti, dove è nata nel 2002 con lo scopo di sensibilizzare le nuove generazioni alla lettura, portare in fumetteria <b>nuovi lettori</b> e riportare chi se ne era allontanato. A prendere parte all'iniziativa italiana, che va avanti dal 2016, alcuni dei maggiori gruppi di editori italiani del settore, da <b>Panini Comics</b> a <b>Sergio Bonelli Editore</b>,  passando per le <b>Edizioni Star Comics</b>, <b>Bao Publishing</b> e <b>Saldapress</b>. Durante l’intera giornata di sabato 30 novembre, albi inediti ed esclusivi per l’evento e preview di volumi in uscita nei prossimi mesi, vengono distribuiti gratuitamente nelle fumetterie, trasformandole in luogo di grande festa per il mondo della nona arte.</p>
      <p>Sono oltre 240 gli esercizi commerciali che finora hanno aderito al Free Comic Book Day. La lista completa delle fumetterie che distribuiranno albi e libri gratis è disponibile sui canali social di Panini Comics, Sergio Bonelli Editore, Bao Publishing, Saldapress ed Edizioni Star Comics. Nella giornata di sabato 30 novembre altre iniziative, nate dall'entusiasmo dei librai, come presentazioni, sfilate di cosplayer, autori ospiti nelle fumetterie, arricchiranno il programma del Free Comic Book Day 2019.</p>
    </article>
  </body>
</html>