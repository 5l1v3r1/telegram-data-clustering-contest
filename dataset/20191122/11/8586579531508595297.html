<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/2020-asgari-ucret-zammi-ne-kadar-olacak-257357h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-22T11:06:00+00:00"/>
    <meta property="og:title" content="2020 asgari ücret zammı ne kadar olacak?"/>
    <meta property="og:description" content="Bakanı Zehra Zümrüt Selçuk, Asgari ücret tespit komisyonun ilk toplantısının tarihini açıklarken vatandaşlar '2020 asgari ücret zammı ne kadar olacak?' sorusunun cevabını araştırmaya başladı. İşte 2020 asgari ücret zammına ilişkin olası senaryolar..."/>
  </head>
  <body>
    <article>
      <h1>2020 asgari ücret zammı ne kadar olacak?</h1>
      <address><time datetime="2019-11-22T11:06:00+00:00">22 Nov 2019, 11:06</time> by <a rel="author">Yeni Çağ Gazetesi</a></address>
      <p>
        <b>Bakanı Zehra Zümrüt Selçuk, Asgari ücret tespit komisyonun ilk toplantısının tarihini açıklarken vatandaşlar '2020 asgari ücret zammı ne kadar olacak?' sorusunun cevabını araştırmaya başladı. İşte 2020 asgari ücret zammına ilişkin olası senaryolar...</b>
      </p>
      <p>Asgari ücrete zam konusu ile ilgili son dakika gelişmeleri vatandaşlar tarafından yakından takip ediliyor. Bilindiği üzere her yıl Ocak ayında asgari ücrete zam yapılıyor. Görüşmeleri ise Aralık ayından itibaren başlıyor. Bu noktada yeni yılda yapılacak maaş artışını merak eden milyonlarca vatandaş arama motoru üzerinden<b> 2020 Asgari ücret zammı ne kadar olacak?</b> sorusunu araştırıyor.</p>
      <p>Milyonlarca çalışanı ilgilendiren asgari ücret pazarlığı aralık ayında başlayacak. Geçen yıl asgari ücrete yüzde 26,05, yani 417 TL zam yapılmıştı. Türkiye’de yaklaşık 10 milyon işçi asgari ücret sınırında çalışıyor.</p>
      <p>
        <b>Sendikalar 2020 asgari ücret zammı için birlikte çalışacak</b>
      </p>
      <p>Vergi yükü artıp geçim koşulları ağırlaştıkça sendikalar sıkıntılarını daha yüksek perdeden dile getirmeye başladı. Öyle ki 13 Kasım’da Ankara'da tarihi bir buluşma gerçekleşti.</p>
      <p>Yıllarca bir araya gelmeyen Türk-İş, Hak-İş ve DİSK bir araya gelerek bütün ücretlerden asgari ücrete tekabül eden kısmın vergiden muaf olmasını istedi. Üç sendika asgari ücret konusunda da birlikte çalışacak.</p>
      <p>Asgari ücret; işçinin yaşamı için gerekli temel ihtiyaçlarını (barınma, yeme, içme, sağlık, giyinme, ulaşım vs.) karşılayabilmesi için, işvereni tarafından çalışmasına karşılık verilen en düşük ücret anlamına geliyor. Bu ücret hangi iş kolunda çalışırsa çalışsın işçinin alacağı minimum fiyattır ve her sene devletin çeşitli koşullara göre belirlediği oranlarda zamlanıyor.</p>
      <p>Asgari ücretin belirlendiği komisyonda yasa gereği 5 işçi, 5 işveren ve 5 devlet temsilcisi bulunuyor. Asgari ücretlilerin gelir vergisi oranı yüzde 15 ancak asgari geçim indirimi ile verginin bir bölümü iade ediliyor.</p>
      <p>
        <b>2020 asgari ücret zam senaryoları</b>
      </p>
      <p>Asgari ücrette, Yeni Ekonomi Programı’na (YEP) göre 2020 yılı enflasyon hedefi olan yüzde 8.5 oranında artış yapılırsa, brüt asgari ücret 2 bin 775 TL'ye, net asgari ücret de AGİ hariç 2 bin 191 TL'ye çıkabilir.</p>
      <p>Merkez Bankası enflasyon raporunda ve YEP'te 2019 yılı enflasyon tahmini yüzde 12 seviyesinde bulunuyor. Komisyon bu oranı esas alırsa brüt asgari ücret 2 bin 865 TL'ye, net asgari ücret de AGİ hariç 2 bin 262 TL'ye yükselir.</p>
      <p>Komisyon yüzde 10 oranında artış yapmayı kararlaştırırsa bu durumda brüt asgari ücret 2 bin 814 TL'ye, net asgari ücret de AGİ hariç 2 bin 222 TL'ye çıkar.</p>
      <p>
        <b>Asgari ücret görüşmeleri için tarih belli oldu</b>
      </p>
      <p>Aile, Çalışma ve Sosyal Hizmetler Bakanı Zehra Zümrüt Selçuk, Asgari ücret tespit komisyonun ilk toplantısının 2 Aralık'ta gerçekleştirileceğini açıkladı. </p>
      <related>
        <a href="https://www.yenicaggazetesi.com.tr/son-dakika-asgari-ucret-zamminda-sicak-gelisme-257438h.htm"/>
        <a href="https://www.yenicaggazetesi.com.tr/turk-is-aclik-sinirini-acikladi-254040h.htm"/>
      </related>
    </article>
  </body>
</html>