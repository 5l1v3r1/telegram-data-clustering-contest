<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.61saat.com/futbol/iyi-parti-trabzon-milletvekili-tff-ye-catti-h698392.html"/>
    <meta property="og:site_name" content="61 SAAT"/>
    <meta property="article:published_time" content="2019-11-22T11:27:26+00:00"/>
    <meta property="og:title" content="İYİ Parti Trabzon Milletvekili TFF'ye çattı"/>
    <meta property="og:description" content="İYİ Parti Trabzon Milletvekili Dr. Hüseyin Örs, TBMM'de TFF'nin mali yaptırımlarını konuştu. &quot;TFF'nin takipçisi olacağım.&quot; dedi, Trabzonspor'u örnek gösterdi. "/>
  </head>
  <body>
    <article>
      <h1>İYİ Parti Trabzon Milletvekili TFF'ye çattı</h1>
      <h2>İYİ Parti Trabzon Milletvekili Dr. Hüseyin Örs, TBMM'de TFF'nin mali yaptırımlarını konuştu. "TFF'nin takipçisi olacağım." dedi, Trabzonspor'u örnek gösterdi.  </h2>
      <address>
        <time datetime="2019-11-22T11:27:26+00:00">22 Nov 2019, 11:27</time>
      </address>
      <p>Yaptığı konuşmada yanlış transfer politikaları sonucu Türk futbolunun yaşadığı sorunlara değinen Örs, "Ne yazık ki futbol, transfer merkezli bir oyun hâline geldi. Kulüplerin transfer yarışı son yıllarda saha içi rekabeti gölgede bıraktı. Birden fazla talibi olan futbolcuyu renklerine katan kulüpler bunu zafer gibi kutladı. Başkanlar, yöneticiler transfer ettikleri futbolcuların adlarıyla hatırlanır oldu. Bu anlayış, yöneticileri tribünlerin istediği isimleri transfer etmeye yönlendirdi. Böylece ipin ucu bir daha yakalanmamak üzere kaçtı. Taraftarlar, yeni transferleri karşılamak için havaalanları stadyuma çevirdi. Yapılan transferlerin kulübe maliyeti ise unutuldu. Camialar, parasını almadan antrenmana veya maça çıkmak istemeyen oyuncularla tanıştı. Hatta, kulüpler, kadro dışı bıraktığı oyunculara milyonlarca dolar ödemek zorunda kaldı. Bu durum çoğu zaman Türk futbolcular için Futbol Federasyonuna, yabancılar için de FIFA'ya yansıdı. Yaşanan ekonomik kriz sonrası ülkemizin en büyük kulüpleri UEFA yaptırımlarıyla karşı karşıya kaldı, Avrupa kupalarından menedilmenin yanı sıra transfer kısıtlamaları gündeme geldi. Kısaca yüksek faizli banka kredileri, kaosu krize çevirdi." dedi. </p>
      <p>TFF'nin yanlı uygulamaları sonucu ortaya çıkan haksız rekabetlere tepkisiz kalmayacağını belirten Dr. Hüseyin Örs, sözlerini şöyle sürdürdü: "Yaşanan ekonomik kriz sonucu birçok Anadolu kulübünün kapısına kilit vurulduğunu hepimiz biliyoruz. 4 büyük kulüp ise borç sarmalını yeni kredilerle eritmeye çalışıyorlar.   Kulüpler Bankalarla yapılan anlaşmalarla borçlarını yeniden yapılandırıldı. Yapılandırmayla TFF'nin yürürlüğe koyduğu lisans talimatları gereği her kulübün kendi finansal verilerine göre oluşturulmuş harcama limitleri var. Öyle bir kulüp bu limitlere uysun, diğeri uymasın ama göz yumalım olmasın diyorum. Bu haksız rekabeti doğurur ki buna da tepkisiz kalamayız."</p>
      <p>İYİ Parti Trabzon Milletvekili Dr. Hüseyin Örs, Trabzonspor Başkanı Ahmet Ağaoğlu'nun Divan Toplantısı'ndaki sözlerini hatırlatarak "Ekim ayında Trabzon'da Trabzonsporumuzun divan toplantısına katılmıştım. Bu toplantıda Trabzonspor'umuzun Değerli Başkanı şöyle demişti: "Trabzonspor'umuz tüm bu kriterleri sağlamış durumda." Sağlamış ama nasıl sağlamış? En başta alabileceği oyuncular varken almayarak sağlamış. Bugün bir sürü sakat oyuncusu olduğu gerçeğinden hareket edersek bunun Trabzonspor için ne kadar önemli olduğunu söylemeye gerek yok. O yüzden, bir kulüp bu yaptırımlara uyabilmek adına kısıtlı kadrolarla hareket ediyorsa kuralların herkese eşit uygulanması gerektiğini TFF'ye buradan hatırlatıyor, bu durumun takipçisi olacağımı da belirtmek istiyorum."  dedi. </p>
      <p>Konuşmasının son bölümünde altyapıya önem verilmesi gerektiğini vurgulayan Örs, "Artık kulüplerimiz ayağını yorganına göre uzatmayı öğrenmeli, gelir gider dengesini gözeten transfer politikaları izlenmeli ve ülke futbolu için olmazsa olmaz olan altyapıya gereken önem verilmelidir." dedi.</p>
    </article>
  </body>
</html>