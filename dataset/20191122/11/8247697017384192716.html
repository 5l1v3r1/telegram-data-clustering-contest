<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://iauto.lv/zinas/pasaule/33297-5-90-m-gars-210-km-h-atrs-un-nebaidas-lozu-tesla-parada-pikapu-cybertruck-video"/>
    <meta property="og:site_name" content="iAuto"/>
    <meta property="article:published_time" content="2019-11-22T11:08:00+00:00"/>
    <meta property="og:title" content="5,90 m garš, 210 km/h ātrs un nebaidās ložu - Tesla parāda pikapu Cybertruck (+ VIDEO)"/>
    <meta property="og:description" content="Tesla vadītājs Īlons Masks iepazīstinājis ar pikapu Cybertruck – ļoti neparasta izskata transportlīdzekli, kas apveltīts ar iespaidīgu dinamiku un aizsardzību no lodēm."/>
  </head>
  <body>
    <article>
      <h1>5,90 m garš, 210 km/h ātrs un nebaidās ložu - Tesla parāda pikapu Cybertruck (+ VIDEO)</h1>
      <address><time datetime="2019-11-22T11:08:00+00:00">22 Nov 2019, 11:08</time> by <a rel="author">iAuto</a></address>
      <p>Tesla vadītājs Īlons Masks iepazīstinājis ar pikapu Cybertruck – ļoti neparasta izskata transportlīdzekli, kas apveltīts ar iespaidīgu dinamiku un aizsardzību no lodēm.</p>
      <p>Tesla elektriskās piedziņas pikaps ieguvis ļoti neparasta izskata virsbūvi, kas izgatavota no SpaceX raķešu būvei paredzētiem materiāliem, bet konstrukcijas pamatā ir “eksoskelets” no augstas izturības nerūsējošā tērauda, kas var izturēt 9 mm ložu trāpījumus. Pikapam izmantoti īpaši izturīgie Tesla Armor Glass stikli, kas izrādās, nemaz tik izturīgi nav, jo prezentācijas laikā neizturēja pārbaudi ar metāla lodi un tika neplānoti izsisti (skati video).</p>
      <figure>
        <iframe src="https://www.youtube.com/embed/m7atGkba-Z8" width="520" height="323" data-service="Youtube" scrolling="no"/>
      </figure>
      <p>1588 kg smagais Cybertruck ir gandrīz 5,90 m garš, 1,90 m plats un 2,03 m augsts, apveltīts ar 1,60 tonnu kravnesību un atkarībā no versijas var vilkt 3,4 līdz 6,4 tonnu smagu piekabi. Pikapa salonam ir 3+3 sēdvietu konfigurācija, bet kravas kastes ietilpība ir 2,8 kubikmetri. Jāpiebilst, ka arī klīrenss ir vairāk nekā iespaidīgs - 40 cm, kas Cybertruck ļaus droši izmantot pat visai nopietnos bezceļos.</p>
      <p>Zināms, ka Cybertruck bāzes modelis būs aprīkots ar vienu elektromotoru, kas 100 km/h ļaus sasniegt 6,5 sekundēs, bet maksimālais ātrums būs 177 km/h. Ar vienu uzlādi šī versija varēs nobraukt līdz 400 km un ASV tirgū maksās 39 900 dolāru. Pilnpiedziņas Cybertruck būs aprīkots ar diviem elektromotoriem, 100 km/h sasniegs 4,5 sekundēs un maksimālais ātrums būs 193 km/h. Ar pilnībā uzlādētiem akumulatoriem šis variants spēs nobraukt 480 km, bet tirgū tā cena sāksies no atzīmes 49 900 dolāru. Visjaudīgākā pikapa versija būs aprīkota ar vienu elektromotoru pie priekšējās ass un diviem pie aizmugures ass, līdz simtam paātrināsies nepilnās trīs sekundēs, bet maksimālais ātrums sasniegs 209 km/h. Topversijas gaitas rezerve pārsniegs 800 km, bet cena būs 69 900 dolāru.</p>
      <p>Pikapa interjers veidots Tesla piemītošajā minimālisma stilā: ar vienkāršu plauktu priekšējā paneļa vietā un vertikāli novietotu planšeti centrā, ko izmantos, lai pārvaldītu visas nepieciešamās funkcijas. Tāpat kā citi Tesla modeļi, arī pikaps iegūs autonomās braukšanas tehnoloģiju.</p>
      <p>Tesla jau atklājusi pieteikšanos pikapa iegādei, taču piegādes klientiem sāksies labākajā gadījumā 2020.gada beigās.</p>
      <figure>
        <img src="https://iauto.lv/_mm/i/20191122/33297_084f367c9f9.jpg"/>
      </figure>
      <figure>
        <img src="https://iauto.lv/_mm/i/20191122/33297_1c4de447d17.jpg"/>
        <figcaption>Foto: Ekrānbilde</figcaption>
      </figure>
      <figure>
        <img src="https://iauto.lv/_mm/i/20191122/33297_307f12b0528.jpg"/>
      </figure>
      <figure>
        <img src="https://iauto.lv/_mm/i/20191122/33297_4b3cb683470.jpg"/>
      </figure>
      <figure>
        <img src="https://iauto.lv/_mm/i/20191122/33297_5b0be44109f.jpg"/>
      </figure>
      <figure>
        <img src="https://iauto.lv/_mm/i/20191122/33297_6de3449fed0.jpg"/>
        <figcaption>Foto: Publicitātes attēls</figcaption>
      </figure>
      <figure>
        <img src="https://iauto.lv/_mm/i/20191122/33297_7e3dcfa3ec0.jpg"/>
      </figure>
      <figure>
        <img src="https://iauto.lv/_mm/i/20191122/33297_81fff52ef2c.jpg"/>
      </figure>
      <figure>
        <img src="https://iauto.lv/_mm/i/20191122/33297_9e4b4b7e7dc.jpg"/>
      </figure>
    </article>
  </body>
</html>