<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/kodiyeri-balakrishnan-state-that-govt-will-correct-the-actions-taken-on-uapa-issue546.html"/>
    <meta property="og:site_name" content="DoolNews"/>
    <meta property="article:published_time" content="2019-11-22T11:36:00+00:00"/>
    <meta property="og:title" content="വിദ്യാര്‍ത്ഥികള്‍ക്കെതിരെ യു.എ.പി.എ ചുമത്തിയ നടപടി നിയമപരമായി തിരുത്തുമെന്ന് കോടിയേരി"/>
    <meta property="og:description" content="KERALA NEWS Kodiyeri Balakrishnan UAPA Kerala തിരുവനന്തപുരം: സി.പി.ഐ.എം അംഗങ്ങളായ വിദ്യാര്‍ത്ഥികള്‍ക്കെതിരെ യു.എ.പി.എ ചുമത്തിയ നടപടി നിയമപരമായ പരിശോധനയിലൂടെ തിരുത്തുമെന്ന"/>
  </head>
  <body>
    <article>
      <h1>വിദ്യാര്‍ത്ഥികള്‍ക്കെതിരെ യു.എ.പി.എ ചുമത്തിയ നടപടി നിയമപരമായി തിരുത്തുമെന്ന് കോടിയേരി</h1>
      <address><time datetime="2019-11-22T11:36:00+00:00">22 Nov 2019, 11:36</time> by <a rel="author">ന്യൂസ് ഡെസ്‌ക്</a></address>
      <p>തിരുവനന്തപുരം: സി.പി.ഐ.എം അംഗങ്ങളായ വിദ്യാര്‍ത്ഥികള്‍ക്കെതിരെ യു.എ.പി.എ ചുമത്തിയ നടപടി നിയമപരമായ പരിശോധനയിലൂടെ തിരുത്തുമെന്ന് സി.പി.ഐ.എം സംസ്ഥാന സെക്രട്ടറി കോടിയേരി ബാലകൃഷ്ണന്‍.</p>
      <p>അലന്‍ ഷുഹൈബ്, താഹ ഫസല്‍ എന്നീ വിദ്യാര്‍ത്ഥികള്‍ക്കെതിരെ യു.എ.പി.എ പ്രകാരം കേസെടുത്ത നടപടിയില്‍ രാഷ്ട്രീയ ജാഗ്രത ആവശ്യപ്പെടുന്ന ഘടകം ഉണ്ടെന്നും യു.എ.പി.എ ഒരു കരിനിയമമാണെന്നതില്‍ സി.പി.ഐ.എമ്മിന് ഒരു തര്‍ക്കവുമില്ലെന്നും കോടിയേരി പറഞ്ഞു. ദേശാഭിമാനി പത്രത്തില്‍ എഴുതിയ ലേഖനത്തിലാണ് അദ്ദേഹം ഇക്കാര്യം വ്യക്തമാക്കിയത്.</p>
      <related>
        <a href="https://www.doolnews.com/alan-and-thaha-s-bail-plea-extended123.html?utm_source=doolnews&amp;utm_medium=related"/>
      </related>
      <p>‘യു.എ.പി.എ ഒരു കരിനിയമം ആണെന്നതില്‍ സി.പി.ഐ.എമ്മിന് ഒരു സംശയവുമില്ല. ഇക്കാര്യത്തില്‍ മുഖ്യമന്ത്രിയും പാര്‍ട്ടിയും രണ്ടു തട്ടിലെന്ന വിധത്തിലള്ള ചിത്രീകരണം അസംബന്ധമാണ്. ഈ നിയമം പൊലീസ് ഉപയോഗിച്ചത് മുഖ്യമന്ത്രിയുടെ നിര്‍ദേശ പ്രകാരമല്ല.<br/>ഒരു കേസുണ്ടായാല്‍ അത് ഏത് വകുപ്പെന്ന് പൊലീസ് നിശ്ചയിക്കുന്നത് അവരുടെ നിയമപരമായ വിലയിരുത്തലിന്റെ അടിസ്ഥാനത്തിലാണ്. രണ്ട് വിദ്യാര്‍ഥികള്‍ക്കെതിരെ യു.എ.പി.എ ഉപയോഗിച്ച നടപടി നിയമപരമായ പരിശോധനയിലൂടെ തിരുത്താനേ ഇനി സര്‍ക്കാരിന് കഴിയൂ. അത് സര്‍ക്കാര്‍ ചെയ്യും’. ലേഖനത്തില്‍ വിശദീകരിക്കുന്നു.</p>
      <related>
        <a href="https://www.doolnews.com/ambulance-draivar-talks-about-shahla-sherin-death-789.html?utm_source=doolnews&amp;utm_medium=related"/>
      </related>
      <p>നേരത്തെ ചിലര്‍ക്കെതിരെ യു.എ.പി.എ ചുമത്തിയ നടപടി പുനഃപരിശോധിച്ച് തിരുത്തിയ അനുഭവം മറക്കരുതെന്നും ലേഖനത്തില്‍ വിശദീകരിക്കുന്നുണ്ട്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>യു.എ.പി.എയുടെ മറവില്‍ സി.പി.ഐ.എമ്മിനെയും എല്‍.ഡി.എഫ് സര്‍ക്കാരിനെയും പ്രത്യേകിച്ച് മുഖ്യമന്ത്രിയെയും കടന്നാക്രമിക്കാനുള്ള ശ്രമങ്ങള്‍ നടക്കുന്നുണ്ടെന്നും എന്നാല്‍ ഈ വിഷയത്തില്‍ മുഖ്യമന്ത്രിയും പാര്‍ട്ടിയും രണ്ട് തട്ടിലെന്ന വിധത്തിലുള്ള ചിത്രീകരണം അസംബന്ധമാണെന്നും ലേഖനത്തില്‍ പറയുന്നു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>അതേസമയം കേരളത്തിലെ വിവിധ പോക്കറ്റുകളില്‍ താവളമുണ്ടാക്കാന്‍ ശ്രമിക്കുന്ന മാവോയിസ്റ്റുകള്‍ ‘തോക്കിന്‍ കുഴലിലൂടെ വിപ്ലവം’ എന്ന കാലഹരണപ്പെട്ട സിദ്ധാന്തത്തിന്റെ പ്രയോക്താക്കളാണെന്നും കോടിയേരി പറഞ്ഞു. മാവോയിസ്റ്റുകളെ വര്‍ഗ ശത്രുക്കളായി സി.പി.ഐ.എം വിലയിരുത്തുന്നില്ലെന്നും കോടിയേരി പറഞ്ഞു.</p>
      <p>തോക്കു രാഷ്ട്രീയം ഉപേക്ഷിച്ച് പാര്‍ലമെന്ററി പാര്‍ലമെന്ററിയിതര മാര്‍ഗങ്ങളെ കൂട്ടിയോജിപ്പിച്ചുള്ള ബഹുജന വിപ്ലവപാതയിലേക്ക് വന്ന ആളുകളെ പാര്‍ട്ടി സ്വീകരിച്ചിട്ടുണ്ടെന്നും അദ്ദേഹം പറഞ്ഞു.</p>
      <figure>
        <iframe src="https://www.youtube.com/embed/6-3OZOGMG2U" width="560" height="315" data-service="Youtube" scrolling="no"/>
      </figure>
    </article>
  </body>
</html>