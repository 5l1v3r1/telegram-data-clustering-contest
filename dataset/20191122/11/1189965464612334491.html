<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/260239/kontra-tsipra-mitsotaki-sti-voyli-mpaxalakides-me-kostoymia-kai-gravates-o-nomos-tha-efarmozetai-gia-oloys"/>
    <meta property="og:site_name" content="LiFO"/>
    <meta property="article:published_time" content="2019-11-22T11:23:00+00:00"/>
    <meta property="og:title" content="Κόντρα Τσίπρα - Μητσοτάκη στη Βουλή: «Μπαχαλάκηδες με κοστούμια και γραβάτες» - «Ο νόμος θα εφαρμόζεται για όλους»"/>
    <meta property="og:description" content="Στα ύψη ανέβηκαν οι πολιτικοί τόνοι στην Βουλή, μεταξύ του Κυριάκου Μητσοτάκη και του Αλέξη Τσίπρα στη Βουλή, κατά την διάρκεια της «ώρας του πρωθυπουργού»"/>
  </head>
  <body>
    <article>
      <h1>Κόντρα Τσίπρα - Μητσοτάκη στη Βουλή: «Μπαχαλάκηδες με κοστούμια και γραβάτες» - «Ο νόμος θα εφαρμόζεται για όλους»</h1>
      <h2>Στα ύψη ανέβηκαν οι πολιτικοί τόνοι στην Βουλή, μεταξύ του Κυριάκου Μητσοτάκη και του Αλέξη Τσίπρα στη Βουλή, κατά την διάρκεια της «ώρας του πρωθυπουργού»</h2>
      <address><time datetime="2019-11-22T11:23:00+00:00">22 Nov 2019, 11:23</time> by <a rel="author">NEWSROOM</a></address>
      <p>
        <b>Στα ύψη ανέβηκαν οι πολιτικοί τόνοι στην Βουλή, μεταξύ του <a href="https://www.lifo.gr/tags/%CE%9A%CF%85%CF%81%CE%B9%CE%AC%CE%BA%CE%BF%CF%82+%CE%9C%CE%B7%CF%84%CF%83%CE%BF%CF%84%CE%AC%CE%BA%CE%B7%CF%82">Κυριάκου Μητσοτάκη</a> και του Αλέξη Τσίπρα στη Βουλή, κατά την «Ώρα του πρωθυπουργού».</b>
      </p>
      <p>«Την τελευταία φορά που ήμασταν σε αυτήν την αίθουσα, στεκόσασταν με σταυρωμένα τα χέρια και με αποκαλούσατε ψεύτη», είπε χαρακτηριστικά ο Αλέξης Τσίπρας. «Με καλούσατε να καταθέσω στα πρακτικά τις δηλώσεις του εκπροσώπου σας για το προσφυγικό, ότι με περισσότερες περιπολίες του Λιμενικού θα έχουμε περισσότερα δυστυχήματα στη θάλασσα. Δηλώσεις τις οποίες μας λέγατε ότι ποτέ δεν έκανε. Και στα πρακτικά τις καταθέσαμε, και τα σχετικά βίντεο είδε το πανελλήνιο. Kαι τελικά αποδείχθηκε ότι ο ψεύτης δεν ήμουν εγώ», είπε αρχικά ο αρχηγός της αξιωματικής αντιπολίτευσης.</p>
      <p>Ο αρχηγός της αξιωματικής αντιπολίτευσης κατηγόρησε την κυβέρνηση ΝΔ για διαπλοκή και διαφθορά: «Το πρόβλημα κ .Μητσοτάκη δεν είναι μόνο ότι κάνετε χάρες στην παρασιτική ολιγαρχία και την επιχειρηματική ελίτ. Ούτε μόνο ότι οι χάρες αυτές, δύσκολα πείθεται κανείς ότι γίνονται άνευ αντίδωρων. Το μεγαλύτερο πρόβλημα κύριοι της ΝΔ, είναι ότι τέσσερις μόλις μήνες μετά το αποτέλεσμα των εκλογών, έρχεστε να κερδίσετε το χαμένο έδαφος τεσσάρων χρόνων. Και να "καθαρίσετε" όσους τόσα χρόνια δεν είχαν την προστασία σας, επειδή δεν ήσασταν στην εξουσία. Έρχεστε να επαναφέρετε την κανονικότητα του κόμματός σας, την κανονικότητα της διαπλοκής και της διαφθοράς που έριξε τη χώρα στα βράχια και την οδήγησε στη χρεωκοπία και τα μνημόνια», σημείωσε ο κ. Τσίπρας.</p>
      <p>
        <b>Μητσοτάκης: Υποκρισία από τον Τσίπρα</b>
      </p>
      <p>Απαντώντας στην ερώτησητου Αλέξη Τσίπρα με θέμα «Επιεικής στάση της κυβέρνησης απέναντι στους δράστες οικονομικών εγκλημάτων και εγκλημάτων διαφθοράς», ο πρωθυπουργός σημείωσε πως τo 2012 η Ελλάδα βρισκόταν στην 94η θέση της διεθνούς διαφάνειας. Το 2015 βρέθηκε στην 58η θέση για να «ξανακυλήσει το 2018 στην 67η θέση. Αυτά είναι έργα και ημέρες της κυβέρνησης ΣΥΡΙΖΑ».</p>
      <p>«Είναι πολύ υποκριτικό κ. Τσίπρα να αναμασάτε αυτή την καραμέλα περί «λευκών κολάρων» μας τους είπατε και «μπαχαλάκηδες». Εμείς δεν θέλουμε «ούτε μπαχαλάκηδες λευκών κολάρων» ούτε και «μπαχαλάκηδες» στα πανεπιστήμια. Ο νόμος σε αυτή τη χώρα θα εφαρμόζετε για όλους. Είτε είναι δυνατοί, είτε είναι αδύνατοι».</p>
      <p>«Στην τέταρτη έκθεση της Ευρωπαϊκής Επιτροπής, αυτή που δημοσιεύτηκε πριν λίγες ημέρες, και ο ευρωπαϊκός οργανισμός κατά της διαφθοράς και η Greco σας εγκαλούν και σας εγκαλούσαν ότι μετατρέψατε τη δωροδοκία σε απλό πλημμέλημα από βαρύ κακούργημα. Δεν τα γνωρίζατε αυτά; Μήπως έγιναν ερήμην σας; Αυτά διορθώνουμε με τους ποινικούς κώδικες. Τα διορθώνουμε κατόπιν εισήγησης της νομοπαρασκευαστικής επιτροπής. Προσέχετε τα λόγια σας όταν μιλάτε για "λευκά κολάρα", μπορεί ενίοτε να είναι λερωμένα και να μην φορούν γραβάτα».</p>
      <p>Ο Αλέξης Τσίπρας πάντως κατηγόρησε τον πρωθυπουργό και για «κραυγαλέες παρεμβάσεις» εξηγώντας: «Ας ξεκινήσουμε με την αποδέσμευση λογαριασμών υπόπτων, κατηγορούμενων για ξέπλυμα χρήματος. Εδώ κανονικά δε θα χρειαζόταν να πει κανείς πολλά. Αρκούν τα όσα είπε η Αρχή για το Ξέπλυμα στο πλαίσιο της δημόσιας διαβούλευσης (...) Αλήθεια κ. Μητσοτάκη, με ποια λογική περάσατε νόμο για να αποδεσμεύονται λογαριασμοί υπόπτων για ξέπλυμα χρήματος, πριν η υπόθεση τους τελεσιδικήσει;».</p>
      <p>«Ήδη ο βασικός κατηγορούμενος για το σκάνδαλο Novartis, ο κ. Φρουζής που σας διοργάνωνε δείπνα προεκλογικά, παραδέχθηκε ότι με το νόμο σας θα κινήσει τις διαδικασίες για να αποδεσμευθούν οι λογαριασμοί του. Αλλά ο Φρουζής είναι το λιγότερο. Εδώ ευνοούνται πρόσωπα που ελέγχονται για τεράστιες υποθέσεις διαφθοράς (...) είναι ντροπή να μιλάτε για νόμο και για τάξη απέναντι στους ανήμπορους και την ίδια στιγμή να παραβιάζετε τον νόμο και την τάξη για τους μεγάλους και τους ισχυρούς. Για τους μπαχαλάκηδες με τα κουστούμια και τις γραβάτες που κλέβουν το δημόσιο και περνάνε ζωή χαρισάμενη εις υγείαν των κορόιδων».</p>
      <figure>
        <iframe src="https://www.youtube.com/embed/LWpyfunLfog" width="1280" height="720" data-service="Youtube" scrolling="no"/>
      </figure>
    </article>
  </body>
</html>