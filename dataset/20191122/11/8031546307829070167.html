<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109366-Ninova-kam-Borisov-v-NS%253A-Iskahte-da-ovladeete-BSP-s-nyakolko-biznesmeni-%2528VIDEO%2529"/>
    <meta property="og:site_name" content="Канал 3"/>
    <meta property="article:published_time" content="2019-11-22T11:41:00+00:00"/>
    <meta property="og:title" content="Нинова към Борисов в НС: Искахте да овладеете БСП с няколко бизнесмени (ВИДЕО)"/>
    <meta property="og:description" content="Премиерът: Два пъти давах оставка, Вие излъгахте един милион българи, че си подавате оставката"/>
  </head>
  <body>
    <article>
      <h1>Нинова към Борисов в НС: Искахте да овладеете БСП с няколко бизнесмени (ВИДЕО)</h1>
      <h2>Премиерът: Два пъти давах оставка, Вие излъгахте един милион българи, че си подавате оставката</h2>
      <address>
        <time datetime="2019-11-22T11:41:00+00:00">22 Nov 2019, 11:41</time>
      </address>
      <p><b>Имате възможност и право да ми искате оставката, но аз, за разлика от Вас, 2 пъти съм си я подавал и съм напускал управлението. А вие излъгахте този един милион българи (гласувалите за БСП), че си давате оставката, а после - не си я давам. В къщата на обесения въжето не трябва много да се размахва и думата "оставка" не трябва много да я употребявате. Така премиерът Бойко Борисов отговори на лидера на БСП Нинова, която поиска оставката му на днешния парламентарен контрол.<br/></b> </p>
      <p>В началото на изявлението си по въпроса с поисканата му от лидера на БСП оставка, министър-председателят се обърна към Нинова: "Уважаема госпожо председател, уважаема г-жа Нинова, използвам случая да Ви поздравя за поредното добро представяне на местните избори. Демокрацията много ясно е определила и на изборите хората преценяват кой да ги управлява и кой не. Така че не мога да приема вашите оценки: не един, не два, не 10 пъти (ГЕРБ победи БСП на избори). Интересува ме оценката на хората".</p>
      <p> <br/><a href="http://kanal3.bg/news/bulgaria/parlamentarni-novini"><i><b>Още парламентарни новини ще намерите тук<br/></b></i></a> </p>
      <p>Корнелия Нинова поиска думата за уточняващ въпрос и отговори така: "За оставката ми - аз излъгах не един милион българи, излъгах Вас и няколко бизнесмени в България. Да ви кажа ли с кого поименно разговаряхте как да ме смените от БСП, колко пари хвърлихте в този процес? Така че не българските граждани, а Вас, уважаеми, и няколко бизнесмени, с които разговаряхте за овладяването на БСП", каза Нинова.</p>
      <p> <br/><i><b>Министър-председателят бе в Народното събрание, за да отговори на конкретния въпрос на Корнелия Нинова: "Г-н премиер, на 5 юни 2019 приехте външния министър на Холандия в София, веднъж казахте, че Холандия не ни иска в Шенген по егоистични причини. Какво ви каза той по въпроса за приемането на България в Шенген, след като Холандия е срещу нас?"<br/></b></i> </p>
      <p>"Холандия по егоистични причини счита така - ако България и Румъния, както и Гърция, са в Шенген, 2000 мигранти влизат на ден в Гърция и оттам стигат до Холандия", обясни Борисов. "България единствена се справя добре с миграционния поток, Холандия като цяло подкрепя България, даже сега купихме 2 кораба от тях за военните от тях, но те не само към България, а и към Румъния и Балканите са много скептични", посочи премиерът.</p>
      <p> <br/><i><b>Още за сблъсъка Борисов-Нинова - във видеото:</b></i></p>
      <figure>
        <iframe src="https://www.youtube.com/embed/0EFqJWBi4TY" width="640" height="360" data-service="Youtube" scrolling="no"/>
      </figure>
      <related>
        <h4>Още по темата</h4>
        <a href="http://kanal3.bg/news/bulgaria/parlamentarni-novini/109352-Boyko-Borisov-otgovarya-na-Ninova-na-parlamentarniya-kontrol-%2528VIDEO%2529"/>
      </related>
    </article>
  </body>
</html>