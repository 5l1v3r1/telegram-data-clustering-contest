<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/walmart-otvarya-500-novi-magazina-v-kitay.html"/>
    <meta property="og:site_name" content="Money.bg"/>
    <meta property="article:published_time" content="2019-11-22T11:41:19+00:00"/>
    <meta property="og:title" content="Walmart отваря 500 нови магазина в Китай"/>
    <meta property="og:description" content="Преди време компанията обяви, че ще инвестира над 1 милиард долара в страната"/>
  </head>
  <body>
    <article>
      <h1>Walmart отваря 500 нови магазина в Китай</h1>
      <address>
        <time datetime="2019-11-22T11:41:19+00:00">22 Nov 2019, 11:41</time>
      </address>
      <p>Въпреки забавянето на американската икономика американският гигант в търговията на дребно Walmart залага големи надежди на азиатския пазар. Веригата обяви планове за отварянето на 500 нови магазина в Китай през следващите пет до седем години, съобщава CNN Business.</p>
      <p>Това означава, че Walmart ще увеличи броя на обектите си там повече от двойно до 2023 година.</p>
      <p>Независимо от отслабналата икономическа активност в държавата, потреблението все още е стабилно. И това е добра новина за американската верига, която през последното тримесечие отчете 6,3% ръст на продажбите си там срещу 2,5% увеличение на тези в световен мащаб.</p>
      <p>Преди няколко месеца от Walmart обявиха план за инвестирането на над 1 милиард долара в китайския и бизнес в отговор на нарасналата конкуренция от страна на местните вериги и онлайн търговците.</p>
      <p>Сега става ясно, че част от инвестицията ще бъде използвана за модернизиране на над 200 обекта на компанията в азиатската държава.</p>
      <p>Според изчисления на анализаторската фирма IGD Asia Китай ще изпревари САЩ като най-големия пазар за хранителни стоки в света до 2023 година. Прогнозите са, че само онлайн продажбите ще се увеличат четири пъти през този период до 205 милиарда долара.</p>
      <p>Walmart оперира на китайския пазар от над 20 години, като в момента има 443 магазина там.</p>
    </article>
  </body>
</html>