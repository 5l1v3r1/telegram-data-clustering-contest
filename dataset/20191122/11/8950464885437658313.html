<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/11/tesla-cybertruck-oficialne-800-km-dojazd-miesto-pre-6-ludi-a-maximalna-rychlost-210-km-h/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-11-22T11:32:08+00:00"/>
    <meta property="og:title" content="Tesla Cybertruck OFICIÁLNE: 800 km dojazd, miesto pre 6 ľudí a maximálna rýchlosť 210 km/h"/>
    <meta property="og:description" content="Spoločnosť Tesla dnes v skorých ranných hodinách nášho času verejnosti odprezentovala nový, elektrinou poháňaný pick-up, ktorý je jednoducho bláznivý."/>
  </head>
  <body>
    <article>
      <h1>Tesla Cybertruck OFICIÁLNE: 800 km dojazd, miesto pre 6 ľudí a maximálna rýchlosť 210 km/h</h1>
      <h2>Pick-up ako žiadny iný.</h2>
      <address><time datetime="2019-11-22T11:32:08+00:00">22 Nov 2019, 11:32</time> by <a rel="author" href="https://www.techbyte.sk/author/marek/" target="_blank">Marek Urban</a></address>
      <p>
        <b>Spoločnosť Tesla dnes v skorých ranných hodinách nášho času <a href="https://thenextweb.com/plugged/2019/11/22/tesla-unveils-the-wildly-futuristic-cybertruck-starting-at-39900/">verejnosti odprezentovala</a> nový, elektrinou poháňaný pick-up, ktorý je – a to bez preháňania – jednoducho bláznivý. Minimálne svojím dizajnom.</b>
      </p>
      <p><b>Tesla Cybertruck</b> pripomína všetko, len nie klasický osobný nákladný automobil. Vyrábať sa začne <b>koncom roka 2021</b> v jedno a dvojmotorovej verzii. V pláne je aj verzia s tromi elektromotormi, ktorá sa však bude vyrábať až <b>koncom roka 2022</b>.</p>
      <p>Cena základnej verzie bola stanovená na <b>39 900 amerických dolárov.</b> Za tieto peniaze dostane budúci zákazník pohon zadnej nápravy s jedným elektromotorom, približne <b>400 km dojazd</b>, zrýchlenie <b>z 0 na 100 za asi 6,5 sekundy</b> a schopnosť ťahať príves s hmotnosťou <b>3,4 tony.</b></p>
      <figure>
        <img src="https://www.techbyte.sk/wp-content/uploads/2019/11/tesla-cybertruck-2.jpg"/>
        <figcaption>Foto: <a href="https://www.tesla.com/cybertruck">Tesla</a></figcaption>
      </figure>
      <p>Uzavretý nákladný priestor elektromobilu má <b>objem 2,8 metrov kubických</b> s tým, že v kabíne zostáva miesto pre <b>6 cestujúcich</b>. Má nosnosť 1,6 tony. Predbežné objednávky sú na oficiálnych stránkach <a href="https://www.tesla.com/cybertruck/design#battery">dostupné od dnešného dňa</a> so skromnou zálohou vo výške 100 dolárov.</p>
      <figure>
        <img src="https://www.techbyte.sk/wp-content/uploads/2019/11/interier-tesla-pickup.jpg"/>
        <figcaption>Foto: <a href="https://www.tesla.com/cybertruck">Tesla</a></figcaption>
      </figure>
      <p>Vyššia verzia, s dvojicou elektromotorov a pohonom všetkých kolies, dostala cenu vo výške <b>49 900 dolárov</b>. Zrýchlenie sa zlepšilo na <b>4,5 sekundy</b>, dojazd na <b>480 kilometrov</b> a maximálna hmotnosť ťahaného prívesu na <b>4,5 tony</b>.</p>
      <figure>
        <img src="https://www.techbyte.sk/wp-content/uploads/2019/11/pickup.jpg"/>
        <figcaption>Foto: <a href="https://www.tesla.com/cybertruck">Tesla</a></figcaption>
      </figure>
      <p>Vrcholom bude <b>verzia s trojicou elektromotorov.</b> Kus hranatej ocele na kolesách sa v tomto prípade rozbehne na rýchlosť 100 kilometrov za hodinu za extrémnych <b>2,9 sekundy</b>. Na šprint sa tak môže Cybertruck postaviť so športovým automobilom Porsche 911.</p>
      <p>Na jedno nabitie by mal pick-up prejsť až <b>800 kilometrov</b> a utiahne náklad s hmotnosťou <b>6,3-tony</b>. Maximálna rýchlosť dosahuje<b> 210 km/h</b>. V ostatných dvoch konfiguráciách je maximálka pochopiteľne o niečo nižšia.</p>
      <figure>
        <img src="https://www.techbyte.sk/wp-content/uploads/2019/11/interier-tesla.jpg"/>
        <figcaption>Foto: <a href="https://www.tesla.com/cybertruck">Tesla</a></figcaption>
      </figure>
      <p>Toto prevedenie sa ale bude predávať za <b>69 900 amerických dolárov</b>. Všetky verzie budú vybavené <b>nastaviteľným vzduchovým odpružením</b>, ktoré prispeje k lepším jazdným vlastnostiam. <b>Nájazdový a výjazdový uhol má 35° a 28°</b>.</p>
      <related>
        <a href="https://www.techbyte.sk/2018/06/gopro-video-experimentalne-nosne-rakety/"/>
      </related>
      <p>Sú tu ďalšie zaujímavosti. Veľký <b>17-palcový displej</b> v kokpite pri značke Tesla už asi neprekvapí nikoho. Karoséria je vyrobená z<b> veľmi tvrdej ocele valcovanej za studena</b>. Znesie ranu kladivom a odolá strele z ručnej zbrane kalibru 9 milimetrov. Nechýba autopilot (za príplatok) a rýchle <b>250 kW nabíjanie</b>.</p>
      <figure>
        <img src="https://www.techbyte.sk/wp-content/uploads/2019/11/cybertruck.jpg"/>
        <figcaption>Foto: <a href="https://www.tesla.com/cybertruck">Tesla</a></figcaption>
      </figure>
      <p>Mimoriadne odolné je aj tvrdené sklo okien, aj keď ukážka tejto vlastnosti nedopadla podľa predstáv. Pri demonštratívnom náraze ťažkou guľou z ocele sa sklo na oknách rozbilo, resp. prasklo. Guľa do interiéru neprešla. Mierne prekvapený Elon Musk reagoval svojsky. Smial sa.</p>
      <figure>
        <iframe data-src="https://twitter.com/masonmaelstrom/status/1197735866514280448?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Tesla Cybertruck môže byť zaujímavá hlavne pre amerických zákazníkov. V USA sa totižto <a href="https://www.businessinsider.com/best-selling-new-cars-trucks-suvs-2019-2019-8">v rebríčku najpredávanejších áut</a> nachádzajú na prvých troch miestach práve pick-upy. Prvé miesto patrí stálici, ikonickému Fordu F-150.</p>
      <figure>
        <img src="https://www.techbyte.sk/wp-content/uploads/2019/11/ezgif.com-webp-to-jpg.jpg"/>
        <figcaption>Foto: <a href="https://www.cnet.com/roadshow/pictures/2019-ford-f-150-limited/">CNET</a></figcaption>
      </figure>
      <p>Aj keď má nevídaná novinka prezentáciu za sebou, ešte nejaký podstatný čas potrvá, kým sa objaví na cestách v bežnej premávke. Parametre vozidla a ďalšie informácie nájdete na <a href="https://www.tesla.com/cybertruck">oficiálnej stránke tesla.com</a>. Skrátenú prezentáciu si môžete pozrieť <a href="https://www.youtube.com/watch?v=464puoD09dM">v tomto videu serveru CNET.</a></p>
      <p>Otázka na záver je jasná: <b>Páči sa vám nové dielo automobilky Tesla? </b></p>
    </article>
  </body>
</html>