<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/entertainment/news/593177/%E2%80%98%E0%A6%B8%E0%A7%8D%E0%A6%B2%E0%A6%BE%E0%A6%AE%E0%A6%A1%E0%A6%97-%E0%A6%AE%E0%A6%BF%E0%A6%B2%E0%A6%BF%E0%A7%9F%E0%A6%A8%E0%A6%BF%E0%A7%9F%E0%A6%BE%E0%A6%B0%E2%80%99-%E0%A6%A4%E0%A6%BE%E0%A6%B0%E0%A6%95%E0%A6%BE-%E0%A6%AB%E0%A7%8D%E0%A6%B0%E0%A6%BF%E0%A6%A1%E0%A6%BE-%E0%A6%AA%E0%A6%BF%E0%A6%A8%E0%A7%8D%E0%A6%9F%E0%A7%8B%E0%A6%B0-%E0%A6%AC%E0%A6%BE%E0%A6%97%E0%A6%A6%E0%A6%BE%E0%A6%A8"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-22T11:01:00+00:00"/>
    <meta property="og:title" content="‘স্লামডগ মিলিয়নিয়ার’ তারকা ফ্রিডা পিন্টোর বাগদান"/>
    <meta property="og:description" content="সুখের হাওয়ায় ভাসছেন &amp;lsquo;স্লামডগ মিলিয়নিয়ার&amp;rsquo; তারকা ফ্রিডা পিন্টো। প্রেমিক কোরি ট্র্যানের বিয়ের প্রস্তাবে সম্মতি জানিয়েছেন তিনি। ইতোমধ্যে তাদের বাগদান হয়ে গেছে। প্রেমিকের জন্মদিনেই (২১ নভেম্বর) সুখবরটি দিলেন ৩৫ বছর বয়সী এই অভিনেত্রী। এর চেয়ে শুভ দিন আর কী হতে পারে!সামাজিক..."/>
  </head>
  <body>
    <article>
      <h1>‘স্লামডগ মিলিয়নিয়ার’ তারকা ফ্রিডা পিন্টোর বাগদান</h1>
      <address><time datetime="2019-11-22T11:01:00+00:00">22 Nov 2019, 11:01</time> by <a rel="author">বিনোদন ডেস্ক</a></address>
      <figure>
        <img src="http://cdn.banglatribune.com/contents/cache/images/1100x0x1/uploads/media/2019/11/22/da8ddd6ccccfa4732ecb375d8eec6b45-5dd7c0602411b.jpg"/>
        <figcaption>ফ্রিডা পিন্টো ও কোরি ট্র্যান</figcaption>
      </figure>
      <p><b>সুখের হাওয়ায় ভাসছেন ‘স্লামডগ মিলিয়নিয়ার’ তারকা ফ্রিডা পিন্টো। প্রেমিক কোরি ট্র্যানের বিয়ের প্রস্তাবে সম্মতি জানিয়েছেন তিনি। ইতোমধ্যে তাদের বাগদান হয়ে গেছে। প্রেমিকের জন্মদিনেই (২১ নভেম্বর) সুখবরটি দিলেন ৩৫ বছর বয়সী এই অভিনেত্রী। এর চেয়ে শুভ দিন আর কী হতে পারে!</b><br/>সামাজিক যোগাযোগমাধ্যম ইনস্টাগ্রামে আবেগঘন দীর্ঘ একটি পোস্ট দিয়েছেন ফ্রিডা। একইসঙ্গে সাগরপাড়ে প্রেমিকের সঙ্গে তোলা তিনটি দারুণ ছবি শেয়ার করেছেন তিনি। এগুলোতে তার অনামিকায় বাগদানের আংটি দেখা গেছে।<br/>ফ্রিডা লিখেছেন, ‘সবকিছু এখন অর্থবহ মনে হচ্ছে। জীবনের মানে, পৃথিবীর মানে, অতীতের কান্না ও কষ্টভোগের মানে, অভিজ্ঞ ভালোবাসার মানুষেরা প্রেম সম্পর্কে যা বলেছেন সেসবের মানে, আমার এখনকার অবস্থানের মানে ও আমি কোথায় যেতে চাই সেসবের সব মানে বোধগম্য হচ্ছে।’</p>
      <figure>
        <img src="http://cdn.banglatribune.com/contents/cache/images/500x0x1/uploads/media/2019/11/22/26366e388449a457c682003dda7f715c-5dd7c08d63fa4.jpg"/>
        <figcaption>ফ্রিডা পিন্টো ও কোরি ট্র্যান</figcaption>
      </figure>
      <p>ইনস্টাগ্রামে এই পোস্টে বন্ধু ও তারকাদের শুভেচ্ছায় সিক্ত হয়েছেন ফ্রিডা। তার ‘সোনিয়া’ ছবির সহশিল্পী ম্রুনাল ঠাকুর লিখেছেন, ‘তোমাদের অভিনন্দন। শুভ জন্মদিন কোরি।’<br/>অভিনেত্রী লিসা রে’র মন্তব্য, ‘তোমাকে অনেক ভালোবাসি। আবেগাপ্লুত লাগছে।’ ব্রিটিশ অভিনেত্রী প্রীতি দেশাই লিখেছেন, ‘আমি খুব উচ্ছ্বসিত। তোমাদের জন্য ভালোবাসা রইলো।’ অভিনেত্রী নার্গিস ফাখরি কয়েকটি হৃদয় ইমোটিকন দিয়ে নিজের অভিব্যক্তি জানান। কোরি ট্র্যান তার ইনস্টাগ্রাম অ্যাকাউন্টে একই ছবিগুলো পোস্ট করে বলেন, ‘সবচেয়ে আকাঙ্ক্ষিত জন্মদিনের উপহার। বাগদত্তা।’<br/>শোনা যাচ্ছে, প্রেমিকের সঙ্গে শিগগিরই বিয়ের কাজটা সেরে ফেলতে চান ফ্রিডা। <br/>কোরি পেশায় অ্যাডভেঞ্চারপ্রেমী আলোকচিত্রী। যুক্তরাষ্ট্রের ক্যালিফোর্নিয়া অঙ্গরাজ্যের লস অ্যাঞ্জেলেসে থাকেন তিনি। তাকে মিষ্টিভাবে জন্মদিনের শুভেচ্ছা জানিয়ে ফ্রিডা লিখেছেন, ‘তুমি আমার ভালোবাসা। আমার জীবনে আসা সবচেয়ে সুন্দর মানুষ। জানি তুমি আমার সঙ্গে থাকবে। তুমি যেন সুখে থাকো, হৃদয় উজাড় করা ভালোবাসা দিয়ে আমি সেই চেষ্টা করবো। শুভ জন্মদিন প্রিয় হবু বর।’<br/>ড্যানি বয়েল পরিচালিত অস্কারজয়ী ‘স্লামডগ মিলিয়নিয়ার’ ছবির কাজ করতে গিয়ে অভিনেতা দেব প্যাটেলের সঙ্গে সম্পর্কে জড়ান ফ্রিডা। ছয় বছর প্রেমের পর ২০১৪ সালে তাদের ছাড়াছাড়ি হয়। এরপর প্রেমিক বাছাইয়ে কিছুটা সময় নেন তিনি।<br/>২০১৭ সালে প্রেমে পড়েন ফ্রিডা ও কোরি। নতুন প্রেমিককে পেয়ে ভালোবাসার অভাব ঘুচে গেছে তার। বাকিটা জীবন এই তরুণের সঙ্গেই কাটাতে চান তিনি।<br/>দেবের আগে রোহান আন্টাও’র সঙ্গে প্রেম করেছেন ফ্রিডা। ২০১০ সালে ‘স্লামডগ মিলিয়নিয়ার’ মুক্তির সময় সেই সম্পর্ক ভেঙে যায়।<br/>এদিকে ফ্রিডার হাতে এখন আছে ‘নিডল ইন অ্যা টাইমস্ট্যাক’ (অরল্যান্ডো ব্লুম), ‘লাভ, ওয়েডিং, রিপিট’ (অলিভিয়া মুন) ও রন হাওয়ার্ডের ‘হিলিবিলি এলিজি’ (অ্যামি অ্যাডামস, গ্লেন ক্লোজ) ছবি তিনটি। <br/>অভিনয়ের বাইরে হরহামেশা নারীর ক্ষমতায়ন ও সুবিধাবঞ্চিত শিশুদের জন্য বিভিন্ন কর্মসূচিতে অংশ নেন তিনি।</p>
      <footer>/জেডএল/এমএম/</footer>
    </article>
  </body>
</html>