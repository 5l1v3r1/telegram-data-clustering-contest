<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/salute/medicina-e-ricerca/2019/11/22/news/morta_la_psicoterapeuta_paola_vinciguerra-241634141/"/>
    <meta property="og:site_name" content="Repubblica.it"/>
    <meta property="article:published_time" content="2019-11-22T11:46:00+00:00"/>
    <meta property="og:title" content="Morta la psicoterapeuta Paola Vinciguerra"/>
    <meta property="og:description" content="Aveva 68 anni. Specializzata in diverse tecniche di approccio al paziente (psicoterapia, analisi bioenergetica, gestalt, terapia individuale e di gruppo,"/>
  </head>
  <body>
    <article>
      <h1>Morta la psicoterapeuta Paola Vinciguerra</h1>
      <h2>Aveva 68 anni. Specializzata in diverse tecniche di approccio al paziente (psicoterapia, analisi bioenergetica, gestalt, terapia individuale e di gruppo, training autogeno, Emdr, mindfulness), ha spesso fatto divulgazione in tv e radio su argomenti a carattere psicologici e sociologici. E collaborato con l'unione nazionale consumatori sui temi della ludopatia e della digital addiction</h2>
      <address>
        <time datetime="2019-11-22T11:46:00+00:00">22 Nov 2019, 11:46</time>
      </address>
      <p><b>ROMA</b> - E' morta a Roma Paola Vinciguerra, psicoterapeuta, presidente Eurodap (Associazione europea disturbi da attacchi di panico) e direttore scientifico di Bioequilibrium. Aveva 68 anni. Specializzata in diverse tecniche di approccio al paziente (psicoterapia, analisi bioenergetica, gestalt, terapia individuale e di gruppo, training autogeno, Emdr, mindfulness), ha partecipato a numerose conferenze, eventi divulgativi e trasmissioni televisive e radiofoniche su argomenti riguardante temi psicologici e sociologici.<br/><br/>Vinciguerra ha firmato numerosi articoli scientifici e divulgativi e testi monografici. Fin dal 1980 ha organizzato workshop per aziende e istituzioni su tecniche per il miglioramento del rapporto di fiducia in se stessi, la gestione dell'ansia-stress, per riorganizzare le energie e affrontare momenti di precarietà.<br/><br/>Vinciguerra aveva collaborato con l'Unione nazionale consumatori sui temi della ludopatia, della digital addiction. "In situazioni come queste -dichiara in una nota il presidente dell'Unc, Massimiliano Dona - al dolore per la scomparsa di figure così importanti si affianca un fortissimo senso di riconoscenza. Paola Vinciguerra ha illuminato con la sua professionalità molte delle iniziative realizzate dall'Unione nazionale consumatori, portando nella nostra organizzazione una ineguagliabile carica propulsiva. Non è stata soltanto una guida preziosa nelle problematiche delle dipendenze, ma anche fonte di ispirazione durante corsi di team building interni". "Quando penso a Paola Vinciguerra - conclude Dona - piuttosto che al lavoro fatto insieme (a cominciare dai libri scritti a quattro mani) penso al lascito di consapevolezza che ci ha donato: tutto il team di Unc si stringe ai familiari, in particolare al marito Valdo e alla figlia Eleonora".<br/><br/>I funerali si terranno domani a Roma alle ore 11.00, alla chiesa di S. Gioacchino in Prati (via Pompeo Magno 25).</p>
    </article>
  </body>
</html>