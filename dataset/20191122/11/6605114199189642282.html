<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/gazdasag/hazai-gazdasag/tamogatjak-az-1-es-tipusu-diabetesszel-elo-gyerekeket-es-csaladjaikat-2046183/"/>
    <meta property="og:site_name" content="SZOLJON"/>
    <meta property="article:published_time" content="2019-11-22T11:43:00+00:00"/>
    <meta property="og:title" content="Támogatják az 1-es típusú diabétesszel élő gyerekeket és családjaikat"/>
    <meta property="og:description" content="Mindezek mellett biztosítani fogják a kiskorúak napi ellátását a köznevelési intézményekben."/>
  </head>
  <body>
    <article>
      <h6 class="kicker">EMMI</h6>
      <h1>Támogatják az 1-es típusú diabétesszel élő gyerekeket és családjaikat</h1>
      <address>
        <time datetime="2019-11-22T11:43:00+00:00">22 Nov 2019, 11:43</time>
      </address>
      <h4>Mindezek mellett biztosítani fogják a kiskorúak napi ellátását a köznevelési intézményekben.</h4>
      <p>Jelentős támogatásokat kapnak az 1-es típusú diabétesszel élő gyermekek és családjaik a kormány új intézkedéscsomagjával – közölte az Emberi Erőforrások Minisztériuma (Emmi) pénteken.</p>
      <p>A tájékoztatás szerint a kormány december 15-ig felülvizsgálja a gyermekek otthongondozási díja (gyod) és az ápolás díj szakértői szempontrendszerét, hogy az 1-es típusú diabéteszes gyermekek szülei indokolt esetben január 1-jétől továbbra is kapjanak gyod-ot.</p>
      <p>Azt írták, a határozat 3500-4000 gyermeket érint.</p>
      <p>A kormányhatározat szerint a jelenleg nagyjából 800 gyermek által használt inzulinpumpa és a hozzá tartozó kiegészítők egységesen 98 százalékos támogatással, vagyis 4 évente 5000 forintért lesznek rendelhetőek – bizonyos előfeltételek teljesülése esetén – a 18 év alatti, vagy a nappali tagozaton középiskolai vagy felsőfokú tanulmányokat folytatók számára tanulmányaik befejezéséig.</p>
      <p>Mindezek mellett biztosítani fogják az 1-es típusú diabéteszes gyermekek napi ellátását a köznevelési intézményekben, felülvizsgálják a közétkeztetésre vonatkozó szabályokat, megteremtik a feltételeit annak, hogy a szülők által beküldött ételeket az intézményekben megfelelően lehessen tárolni, hűteni, melegíteni és tálalni, és bővítik a diabétesszel élők táborozási és sportolási lehetőségeit.</p>
      <p>Továbbá fejlesztik a gyermek diabétesz centrumokat, illetve évente 100 millió forintos pályázatot írnak ki diabéteszesekkel foglalkozó civil szervezeteknek – tudatták.</p>
      <p>Az intézkedések több ezer diabétesszel élő gyermek és az őket gondozó, segítő szülők és családtagok életét teszik könnyebbé – emelték ki.</p>
    </article>
  </body>
</html>