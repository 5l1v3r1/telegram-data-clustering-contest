<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobil.se/tester/produkttester/test-samsung-galaxy-watch-active-2-vacker-klocka-som-kan-det-mesta"/>
    <meta property="og:site_name" content="Mobil"/>
    <meta property="article:published_time" content="2019-11-22T11:19:00+00:00"/>
    <meta property="og:title" content="Test: Samsung Galaxy Watch Active 2 – Vacker klocka som kan det mesta"/>
    <meta property="og:description" content="Den kan allt från träning till betalning, den har fler appar och dessutom är den liten och snygg."/>
  </head>
  <body>
    <article>
      <h6 class="kicker">Esim gör den fristående från mobilen</h6>
      <h1>Test: Samsung Galaxy Watch Active 2 – Vacker klocka som kan det mesta</h1>
      <address><time datetime="2019-11-22T11:19:00+00:00">22 Nov 2019, 11:19</time> by <a rel="author" href="mailto:erik.morner@mobil.se" target="_blank">Erik Mörner</a></address>
      <p>Produkttester <br/><b>Den kan allt från träning till betalning, den har fler appar och dessutom är den liten och snygg.</b></p>
      <p>+ Snygg och smidig<br/>Batteritiden<br/>Funktionsfylld<br/>Ios och Android-stöd</p>
      <p>- Dyr<br/>Dålig simmätning</p>
      <p>Det är egentligen inte mycket som avslöjar att Samsung Galaxy Watch Active 2 kan så mycket som den faktiskt kan. Till det yttre ser den mest ut som en synnerligen slimmad, snygg klocka. Det är tydligt att utvecklingen gått framåt och en smartklocka behöver inte längre vara varken stor, tung eller se ut som en mindre dator.</p>
      <h4>Batteritid som få</h4>
      <p>Anledningen till att du skaffar en smart klocka idag är kanske framförallt träningsfunktioner men i andra hand notiser från telefonen och möjligheten till fler funktioner i form av tredjepartsappar. Den här klockan är med på alla de tågen. Batterikapaciteten på klockan gör att den räcker även för att ha på dygnet runt och därmed mäta även din sömn.</p>
      <figure>
        <img src="https://www.mobil.se/sites/mobil.se/files/styles/large_article_image/public/1samsung_galaxy_watch_active_2_-_.jpeg?itok=IbC-ViSs"/>
      </figure>
      <p>Precis som föregångaren fungerar Samsung Galaxy Watch Active 2 med både Android och Ios. Vi testar den tillsammans med en Samsung-telefon, men synkprogrammet som krävs finns även för Iphone och Ipad.</p>
      <h4>Träning i första rummet</h4>
      <p>Som i de flesta smarta klockor är träningen och hälsa prioriterade här även om klockan kan mer. Samsung har sin egen hälsoapp Samsung Health och där hittar du dina sparade träningspass, sammanfattande hälsoinformation, din loggade sömn och slutsatser kring allt detta. Appen är bra på att analysera och motivera dig, till exempel genom att jämföra din livsstil med andra användare och peppa dig utifrån det.</p>
      <figure>
        <img src="https://www.mobil.se/sites/mobil.se/files/styles/large_article_image/public/6samsung_galaxy_watch_active_2_-_.jpeg?itok=42kcaYOk"/>
      </figure>
      <p>Det finns ett par olika träningsappar du kan ladda ner till klockan, som Strava, Endomondo och Map My Run. Samsungs egen träningsfunktion är annars nära på påstridig för att inte säga störande i klockan. Det krävs nästan ingenting för att den automatiska identifieringen av vad klockan kallar ett träningspass aktiveras och jag blir ivrigt påhejad på allt från korta promenader mellan jobbet och tågstationen till andra kortare och lugna aktiviteter.</p>
      <h4>På verkligt träningspass</h4>
      <p>Jag gör ett antal längre och mer intensiva träningspass med klockan och tycker att distans, gps-positionen, puls och övrig insamlad data verkar trovärdig på såväl löpning som andra aktivteter. Under löpturen får jag röstinformation varje kilometer, men eftersom jag inte har hörlurar på mig hörs rösten som pratar i klockans högtalare och den är alldeles för vek för att höras samtidigt som jag springer. Undantaget när det gäller korrekt information är dock simning i pool. 3-4 meter innan jag ska slå i kaklet efter fyra längder tar klockan ut seger i förskott och vibrerar för att signalera fyra längder. Två längder senare har den lagt till ytterligare fyra längder, så min simtur som faktiskt var 150 meter registreras som 200 meter med de tre sista längderna på strax under världsrekordtid. Det är långt ifrån verkligheten och närmare slumpmässiga gissningar.</p>
      <figure>
        <img src="https://www.mobil.se/sites/mobil.se/files/styles/large_article_image/public/4samsung_galaxy_watch_active_2_-_.jpeg?itok=j9I3DM1f"/>
      </figure>
      <h4>Navigering på skärmen</h4>
      <p>I själva klockan gör träningsfunktionerna sällskap med Samsungs betaltjänst Samsung Pay som du kan använda för att betala i butik, här finns Spotify, appbutik, meddelanden, kontaktlista och så vidare. Ikonerna för respektive app är uppradade i en cirkel och utöver att svepa och klicka på skärmen kan du även svepa utmed skärmkanten för att stega mellan ikonerna. Den här funktionen tycker jag först fungerar uselt. Efter att ha tittat runt i inställningarna upptäcker jag dock att den var avstängd från början och när jag aktiverat den fungerar det bättre. Jag tycker dock att tryck och svep även det fungerar bra och svepen runt skärmkanten kräver lite för exakt positionering av fingret för att vara helt smidigt till exempel när du går samtidigt. </p>
      <figure>
        <img src="https://www.mobil.se/sites/mobil.se/files/styles/large_article_image/public/2samsung_galaxy_watch_active_2_-_.jpeg?itok=RAOldG3M"/>
      </figure>
      <h4>Även 4G om du vill det</h4>
      <p>Det här är även en av få klockor som har stöd för esim och därmed låter dig vara uppkopplad och tillgänglig även utan att du har mobilen med dig. Det innebär att du till exempel kan skicka meddelanden och ringa och svara på samtal på ditt vanliga nummer men även strömma Spotify helt oberoende av din telefon. Exakt vilka tjänster som stöds kan dock skilja åt mellan operatörer och att strömma Spotify via klockan drar väldigt mycket batteri. Esim i klockan kräver att din operatör har stöd för det. Idag finns stöd för Galaxy Watch Active 2 hos Tele2, Telia och Telenor och Tre ska hoppa på innan årsskiftet. För att kunna skaffa abonnemang till klockan krävs att du redan har ett abonnemang till telefonen.</p>
      <figure>
        <img src="https://www.mobil.se/sites/mobil.se/files/styles/large_article_image/public/7samsung_galaxy_watch_active_2_-_.jpeg?itok=8eJwkEe5"/>
      </figure>
      <p>Det är bara 4G-versionen av klockan som säljs i Sverige och prislappen jämfört med föregångaren som fortfarande säljs är stor. För halva priset får du alltså Samsung Galaxy Watch Active och det är svårt att motivera prisskillnaden. Visst har den nya klockan uppdaterad design, fler träningsformer och styrningen via skärmkanten, men skillnaderna är ändå relativt begränsade vilket gör föregångaren som fortfarande kommer fortsätta säljas till ett attraktivt alternativ.</p>
      <h3>Fakta Samsung Galaxy Watch Active 2</h3>
      <p><b>Mått:</b> 44 x 44 x 10,9 mm (finns även i 40-millimeters-version)</p>
      <p><b>Vikt:</b> 42 gram</p>
      <p><b>Skärm:</b> Rund Super Amoled-skärm på 1,4 tum med 360 x 360 pixel</p>
      <p><b>Platform:</b> Exynos 9110</p>
      <p><b>Batterikapacitet:</b> 340 mAh</p>
      <p><b>Operativsystem:</b> Tizen</p>
      <p><b>Uppkoppling:</b> Bluetooth samt 4G</p>
      <p><b>Sensorer:</b> Pulsmätare, accelerometer, gyro, gps</p>
      <p><b>Fungerar med:</b> Androidmobiler eller Iphone.</p>
      <p><b>Pris:</b> 5000 kronor (44 mm), 4800 kr (40 mm)  </p>
      <p><b>Betyg: </b>7/10</p>
      <p>+ Snygg och smidig<br/>Batteritiden<br/>Funktionsfylld<br/>Ios och Android-stöd</p>
      <p>- Dyr<br/>Dålig simmätning</p>
      <related>
        <h4>Relaterade artiklar</h4>
        <a href="https://www.mobil.se/tester/jamforande-tester/7-smarta-klockor-stort-jamforande-test"/>
        <a href="https://www.mobil.se/tester/produkttester/test-garmin-forerunner-245-music-komplett-traningsklocka"/>
      </related>
    </article>
  </body>
</html>