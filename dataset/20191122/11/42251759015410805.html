<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Tenis/Davis-Cup/a315280-Novak-i-Viktor-propustili-3-mec-lopte-Rusi-idu-dalje.html"/>
    <meta property="og:site_name" content="Sport Klub"/>
    <meta property="article:published_time" content="2019-11-22T11:30:00+00:00"/>
    <meta property="og:title" content="Novak i Viktor propustili 3 meč lopte, Rusi idu dalje!"/>
    <meta property="og:description" content="Novak Đoković i Viktor Troicki izgubili su od Karena Hačanova i Andreja Rubljova sa 6:4, 4:6, 7:6 (10-8) u odlučujućem meču četvrtfinala Dejvis kupa."/>
  </head>
  <body>
    <article>
      <h1>Novak i Viktor propustili 3 meč lopte, Rusi idu dalje!</h1>
      <h2>Novak Đoković i Viktor Troicki izgubili su od Karena Hačanova i Andreja Rubljova sa 6:4, 4:6, 7:6 (10-8) u odlučujućem meču četvrtfinala Dejvis kupa.</h2>
      <address><time datetime="2019-11-22T11:30:00+00:00">22 Nov 2019, 11:30</time> by <a rel="author">Saša Ozmo</a></address>
      <figure>
        <img src="https://sportklub.rs/Picture/170280/jpeg/Novak-Djokovic-Viktor-Troicki.jpg"/>
        <figcaption>
          <cite>Alex Pantling/Getty Images</cite>
        </figcaption>
      </figure>
      <p>U prvom meču četvrtfinalnog Dejvis kup duela između Rusije i Srbije Andrej Rubljov je savladao Filipa Krajinovića u dva seta, 6:1 i 6:2. Prvi bod Srbiji doneo je Novak Đoković savladavši Karena Hačanova takođe u dva seta 6:3, 6:3.<br/><b><br/>Rubljov/Hačanov - Đoković - Troicki 6:4, 4:6, 7:6 (10-8)</b><br/><br/>Srbija je odlično počela meč, povela je sa 3:1, ali malo opuštanje skupo je koštalo srpski par. Rusi, prevashodno Rubljov koji je igrao sjajno, uspevaju da vrate brejk, onda da naprave još jedan i da rutinski privedu set kraju.<br/><br/>Drugi set počeo je po sličnom principu jer su Troicki i Đoković prvi došli do brejka, poveli su sa 4:1, a dvaput su srpski teniseri imali raspravu sa sudijom posle sudijskih odluka na štetu srpskog tima, druga je imala uticaj na rezultat jer su Rusi tada vratili brejk – Đoković je na prvoj od dve brejk lopte sjajno odservirao, a posle riterna Troicki samo zakucao lopticu na protivničku stranu terena. Sudija Helver je tada napravio korekciju, čelendž je pokazao da jre Novakov servis bio unutra, ali je ponovljeni poen dobila Rusija. <br/><br/>Ipak, Viktor i Novak nastavili su da pritiskaju i da budu uporni – na 5:4 je Hačanov dve set lopte spasao asovima, ali je na trećoj odservirao duplu grešku.</p>
      <figure>
        <iframe data-src="https://twitter.com/Tsobretenis/status/1197877279038353413?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Prvi su se u problemima u trećem setu našli srpski teniseri – na 2:2 bilo je 15-40, ali je Đoković odigrao jedan odličan poen sa osnovne linije, da bi potom i servisima uspeo da spase gem, uz dobre poteze Troickog. Novak je tražio i medicinski tajm aut zbog problema sa laktom, ali nastavio je da igra. <br/><br/>Pri vođstvu 5:4 Srbija je došla do 0-30, ali je Rubljov izvrsnim servisima održao svoj tim u igri, da bi se ubrzo ušlo u taj brejk.<br/><br/>Tek onda počela je prava drama, Rusija je prva stigla do taj brejka, Srbija se brzo vratila i bila je bliža pobedi. Propuštene su tri meč lopte, od toga jedna na servis srpskog tima (Đoković), bili su to aktivni poeni, Troicki je dvaput pogrešio na voleju, a onda je Rusija realizovala prvu meč loptu odličnim servisom Hačanova. <br/><br/><b>Đoković - Hačanov 6:3, 6:3</b><br/><br/>U prvom setu je Novak napravio brejk u četvrtom gemu i tako je poveo 3:1, a to je uradio nakon spasene brejk lopte gem pre toga. Novak se susreo sa još jednom brejk loptom ali je i nju spasio u petom gemu. Do kraja seta Đoković je držao svoju prednost i za 41 minut je slavio 6:3.</p>
      <p>U drugom setu nije bilo nikakvih brejk prilika sve do sedmog gema u kom je Novak iskoristio drugu brejk loptu. Lako je rešio svoj servis gem, a još jednim brejkom je završio meč. Duel je trajao sat i 14 minuta.</p>
      <figure>
        <img src="https://sportklub.rs/Picture/170257/jpeg/Filip-Krajinovic-Nenad-Zimonjic"/>
        <figcaption>
          <cite>Alex Pantling/Getty Images</cite>
        </figcaption>
      </figure>
      <p><b>Rubljov - Krajinović 6:1, 6:2</b><br/><br/>U prvom setu Rubljov je odmah došao do brejka, Filip je imao jednu priliku u narednom gemu da napravi ribrejk ali nije uspeo. Rus je zato već u narednom gemu uzeo opet servis srpskom igraču, pa je lako dobio prvi set 6:1 za 21 minut.</p>
      <p>U drugom setu opet Rubljov uzima dva brejka, a Krajinović je bio potpuno nemoćan kada je protivnik servirao. Tek u petom gemu Krajinović uspeva da se upiše na semafor, ali sjajnim servisima Rus dolazi potom do 5:1. Do kraja nije bilo brejkova pa je za 31 minut Rubljov došao do trijumfa.</p>
    </article>
  </body>
</html>