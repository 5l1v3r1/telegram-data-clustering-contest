<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Gildiyata-skochi-na-kmeta-zaradi-izbora-na-glaven-arhitekt-bez-konkurs-915915"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-22T11:27:00+00:00"/>
    <meta property="og:title" content="Гилдията скочи на кмета заради избора на главен архитект без конкурс!"/>
    <meta property="og:description" content="Отворено писмо до кмета на община Пловдив със становището на Съвета на КАБ РК Пловдив относно назнач..."/>
  </head>
  <body>
    <article>
      <h1>Гилдията скочи на кмета заради избора на главен архитект без конкурс!</h1>
      <address>
        <time datetime="2019-11-22T11:27:00+00:00">22 Nov 2019, 11:27</time>
      </address>
      <p>Отворено писмо до кмета на община Пловдив със становището на Съвета на КАБ РК Пловдив относно назначаването на главен архитект на Пловдив: </p>
      <p>
        <i>Уважаеми г-н Димитров,</i>
      </p>
      <p>
        <i>Архитектурната гилдия изразява надежда за ползотворно сътрудничество и диалог при решаване на предстоящите задачи в областта на урбанизма и инвестиционните процеси на Община Пловдив. Както досега, така и занапред, винаги сме декларирали готовност да бъдем полезни като експерти в устройственото планиране и инвестиционното проектиране.</i>
      </p>
      <p>
        <i>Пловдив е град със специфична проблематика, многопластова история и традиции. Исторически натрупаните пластове от няколко цивилизационни епохи, стремежът към модернизация и създаване на устойчива градска среда, изискват адекватни управленски решения и инвестиционен подход, базирани на високо професионален експертен потенциал.</i>
      </p>
      <p>
        <i>Основен фактор от администрацията на общината за успешното провеждане на политиките за градско развитие е длъжността на главния архитект. Важната роля на главен архитект е отчетена и чрез Закона за устройство на територията (ЗУТ), съгласно който назначаването на главен архитект става след провеждането на конкурс. Конкурсът е единствено възможният начин за избор, при който архитектите-кандидати могат да представят и защитят своите платформи и визии за градско развитие и докажат своя професионален опит. Особено внимание е обърнато в чл.5 (2) от ЗУТ на комисията за оценяване на кандидатите, в която трябва да участват представители на архитектурните браншови организации.</i>
      </p>
      <p>
        <i>За наша изненада научихме от медиите, че сте назначили нов главен архитект на Пловдив, без за това да е направен избор чрез конкурс. Независимо от формалното спазване на закона, считаме, че за избора на главен архитект на град като Пловдив, с изключително сложна и специфична градоустройствена структура, конкурсът трябва да е задължителен. Трябва да се отчете и това, че Пловдив е един от трите големи града на България с административно териториално деление на 6 района.</i>
      </p>
      <p>
        <i>Като добър пример за това можем да посочим избора на настоящия главен архитект на София чрез тристепенен конкурс, съпроводен с обществени обсъждания, публично представяне на платформи и тяхната защита.</i>
      </p>
      <p>
        <i>С настоящето се обръщаме към Вас с апел, да организирате и проведете конкурс за главен архитект на Пловдив, за което декларираме нашата готовност за съдействие.</i>
      </p>
      <p>
        <i>С уважение и пожелание за успешен мандат!</i>
      </p>
      <p>
        <i>Съвет на КАБ РК Пловдив<br/></i>
        <b><a href="https://www.plovdiv24.bg/novini/plovdiv/novini/plovdiv/Samo-v-Plovdiv24bg-Vizhdaniyata-na-noviya-glaven-arhitekt-za-viziyata-na-Plovdiv-915447">Plovdiv24.bg припомня, че пръв публикува видеоинтервю с новия главен архитект на Пловдив </a><a href="https://www.plovdiv24.bg/novini/persons/5240.html">Димитър Ахрянов</a>.</b>
      </p>
    </article>
  </body>
</html>