<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641296/%D8%B3%DB%8C%E2%80%8C%D8%A7%D9%86%E2%80%8C%D8%A7%D9%86-%D8%A7%D8%AD%D8%AA%D9%85%D8%A7%D9%84-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE-%D9%82%D9%88%D8%AA-%DA%AF%D8%B1%D9%81%D8%AA%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T11:01:00+00:00"/>
    <meta property="og:title" content="سی‌ان‌ان: احتمال استیضاح ترامپ قوت گرفته است"/>
    <meta property="og:description" content="شبکه خبری سی‌ان‌ان گزارش داده دموکرات‌های آمریکا به استیضاح رئیس‌جمهور این کشور نزدیک‌تر شده‌اند."/>
  </head>
  <body>
    <article>
      <h1>
        <a href="https://www.bultannews.com/fa/news/641296/%D8%B3%DB%8C%E2%80%8C%D8%A7%D9%86%E2%80%8C%D8%A7%D9%86-%D8%A7%D8%AD%D8%AA%D9%85%D8%A7%D9%84-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE-%D9%82%D9%88%D8%AA-%DA%AF%D8%B1%D9%81%D8%AA%D9%87-%D8%A7%D8%B3%D8%AA">سی‌ان‌ان: احتمال استیضاح ترامپ قوت گرفته است</a>
      </h1>
      <h2>شبکه خبری سی‌ان‌ان گزارش داده دموکرات‌های آمریکا به استیضاح رئیس‌جمهور این کشور نزدیک‌تر شده‌اند.</h2>
      <address><time datetime="2019-11-22T11:01:00+00:00">22 Nov 2019, 11:01</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، یک رسانه آمریکایی گزارش داده دموکرات‌های <b>مجلس</b> نمایندگان <b>آمریکا</b> می‌گویند اقدام کاخ سفید در جلوگیری از ادای شهادت مقام‌های کاخ سفید در جلسات استماع کمیته اطلاعاتی این مجلس آنها را مأیوس نکرده و آنها فعالانه در حال آماده شدن برای پیشبرد مرحله بعدی استیضاح «دونالد ترامپ»، رئیس‌جمهور آمریکا هستند.</p>
      <p>چندین منبع در حزب دموکرات به «سی‌ان‌ان» می‌گویند پیش‌بینی می‌کنند در ماه دسامبر تقویم پرمشغله‌ای داشته باشند. اعضای حزب دموکرات ممکن است روز جشن کریسمس در صحن عمومی مجلس نمایندگان برای استیضاح ترامپ رأی‌گیری کنند.</p>
      <p>طبق این گزارش، کمیته اطلاعاتی مجلس نمایندگان آمریکا به همراه دو کمیته دیگر در حال تدوین گزارشی محتوی یافته‌های به دست آمده در مرحله تحقیقات درباره استیضاح ترامپ هستند. این گزارش ممکن است به عنوان مبنایی برای آغاز روند استیضاح مورد استفاده قرار گیرد.</p>
      <p>نمایندگان دموکرات هنوز در حال بررسی درباره بندهای قانونی هستند که می‌توانند با استناد به آنها استیضاح ترامپ را آغاز کنند. سی‌ان‌ان نوشته این بندها ممکن است بر اتهاماتی نظیر سوءاستفاده از قدرت، ممانعت در اجرای عدالت، ممانعت در کار کنگره و رشوه متمرکز باشند.</p>
      <p> </p>
      <p>استیضاح رئیس‌جمهور در آمریکا روندی پیچیده دارد. رئیس‌جمهور را به دلیل ارتکاب هر جرم معمولی نمی‌توان استیضاح کرد و طبق بند ۴ ماده ۲ قانون اساسی آمریکا این کار فقط در صورتی مجاز است که او طبق ادله متفن مرتکب جرائم سنگینی مانند «خیانت، ارتشا و سایر تخلفات و جرائم مربوط به افراد عالی‌رتبه» شده باشد.</p>
      <p>فرایند کار، از مجلس نمایندگان آغاز می‌شود و در صورتی که اکثریت قانونگذاران در این مجلس (نصف به علاوه یک) موافق استیضاح باشند، روند کار به جریان خواهد افتاد.</p>
      <p>در ادامه، مجلس نمایندگان در صورت موافقت با استیضاح از مجلس سنا می‌خواهد دادگاه تشکیل دهد و متهم را محاکمه کند. محکومیت قطعی رئیس‌جمهور که عزل او را در پی خواهد داشت مستلزم آن است که دو سوم سناتورها به این موضوع رأی مثبت دهند و موافق آن باشند.</p>
      <p>نمایندگان دموکرات پیش از این، با علم به اینکه در در مجلس سنا که اکثریت کرسی‌های آن در اختیار جمهوری‌خواهان است از آرای کافی برای عزل ترامپ برخوردار نیستند، درباره آغاز استیضاح علیه ترمپ تردید داشتند. آنها به ویژه نگران این بودند که تبرئه ترامپ در سنا آن هم در آستانه آغاز تبلیغات انتخابات ریاست‌جمهوری سال ۲۰۲۰ آمریکا می‌تواند خطایی فاحش باشد که ممکن است پیروزی او در این انتخابات را ضمانت کند.</p>
    </article>
  </body>
</html>