<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/economia/article/18-economia/1700172-els-comites-de-general-cable-i-prysmian-arriben-a-un-acord-que-permetra-recol-locar-138-persones.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T11:19:07+00:00"/>
    <meta property="og:title" content="Els comitès de General Cable i Prysmian arriben a un acord que permetrà recol·locar 138 persones"/>
    <meta property="og:description" content="Els acomiadats rebran una indemnització de 50 dies per any treballat i una quantitat lineal de 13.500 euros"/>
  </head>
  <body>
    <article>
      <h1>Els comitès de General Cable i Prysmian arriben a un acord que permetrà recol·locar 138 persones</h1>
      <address><time datetime="2019-11-22T11:19:07+00:00">22 Nov 2019, 11:19</time> by <a rel="author">ACN</a></address>
      <ul>
        <li>
          <b>Els acomiadats rebran una indemnització de 50 dies per any treballat i una quantitat lineal de 13.500 euros</b>
        </li>
      </ul>
      <p>La direcció de Prysmian Group i els comitès d’empresa de General Cable de Manlleu i de Montcada i Reixac han arribat a un principi d’acord per al tancament de les dues plantes a Manlleu i Montcada i Reixac. Aquest serà efectiu el 31 de desembre de 2021, en el primer dels casos; i el data 31 de desembre de 2020, en el cas de Montcada. Pel que fa a les indemnitzacions, s’ha acordat que els empleats percebin 50 dies per any treballat, amb un màxim de 42 mensualitats, més una quantitat lineal de 13.500 euros per a tota la plantilla. A més, l’acord preveu la recol·locació de 138 persones – l’ERO afecta unes 500– a les plantes que Prysmian té a Abrera, Santa Perpètua de Mogoda i Vilanova i la Geltrú.</p>
      <p>Un altre dels punts que s’ha acordat és un pla de prejubilacions per a les persones que tenen a partir de 57 anys, del qual es beneficiaran 50 treballadors i treballadores, amb un complement de fins al 80% i el 90% del salari net en funció de l’edat.</p>
      <p>Així mateix, s’ha decidit obrir d’una mesa de reindustrialització amb la participació de l’empresa, els sindicats i les administracions públiques, amb l’objectiu de buscar inversors per garantir la continuïtat industrial de les plantes de Manlleu i de Montcada i Reixac.</p>
      <p>Des de CCOO consideren que, malgrat l’ERO, l’acord assolit és “positiu”, ja que permet “mitigar de manera important l’impacte negatiu en l’ocupació, mitjançant la recol·locació del 28% de la plantilla en altres empreses del grup i un pla de prejubilacions”. Recorden, a més que les indemnitzacions acordades estan “força per sobre del mínim legal”, alhora que celebren l’obertura d’un procés de reindustrialització</p>
      <related>
        <h4>Notícies relacionades</h4>
        <a href="https://www.elpuntavui.cat/economia/article/18-economia/1692443-els-treballadors-de-prysmian-reprenen-la-vaga-de-24-hores.html"/>
        <a href="https://www.elpuntavui.cat/economia/article/18-economia/1690677-un-centenar-de-treballadors-de-general-cable-de-montcada-i-manlleu-protesten-davant-de-treball.html"/>
        <a href="https://www.elpuntavui.cat/economia/article/18-economia/1671930-general-cable-vol-tancar-a-manlleu-i-montcada.html"/>
      </related>
    </article>
  </body>
</html>