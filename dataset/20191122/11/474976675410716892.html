<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/obserwator-mediow/121301/lewica-zawiadamia-prokurature-ws-elzbiety-witek-bialorus.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-22T11:27:00+00:00"/>
    <meta property="og:title" content="Lewica zawiadamia prokuraturę ws. Elżbiety Witek. &quot;Białoruś&quot;"/>
    <meta property="og:description" content="Politycy Lewicy złożyli w warszawskiej prokuratorze zawiadomienie o możliwości popełnienia przestępstwa przez marszałek Sejmu Elżbietę Witek."/>
  </head>
  <body>
    <article>
      <h1>Lewica zawiadamia prokuraturę ws. Elżbiety Witek. "Białoruś"</h1>
      <address>
        <time datetime="2019-11-22T11:27:00+00:00">22 Nov 2019, 11:27</time>
      </address>
      <h4>Politycy Lewicy złożyli w warszawskiej prokuratorze zawiadomienie o możliwości popełnienia przestępstwa przez marszałek Sejmu Elżbietę Witek.</h4>
      <p>W czwartek w nocy marszałek Elżbieta Witek anulowała sejmowe głosowanie dotyczące wyboru nowych członków Krajowej Rady Sądownictwa. <a href="https://www.dorzeczy.pl/kraj/121277/niepotrzebnie-wykreowala-newsa-uzytecznego-dla-opozycji-totalnej.html">Sprawa wywołała polityczną burzę</a>.<br/><br/>Sejmowe mikrofony zarejestrowały rozmowę Witek z posłanką PiS, która powiedziała do marszałek Sejmu: <a href="https://dorzeczy.pl/kraj/121247/trzeba-anulowac-bo-przegramy-skandal-wokol-glosowania-w-sejmie.html">"Trzeba anulować, bo my przegramy"</a>. Witek zaczęła się zastanawiać, czy nie można przeprowadzić reasumpcji głosowania. <a href="https://www.dorzeczy.pl/kraj/121249/to-jest-upadek-sejmu-ostre-komentarze-po-nocnym-glosowaniu.html">Zdaniem opozycji doszło do skandalu</a>.</p>
      <h3>Doniesienie Lewicy</h3>
      <p>W piątek przed gmachem Prokuratury Rejonowej Warszawa-Śródmieście politycy Lewicy zorganizowali konferencję prasową, informując, że złożyli zawiadomienie o możliwości popełnienia przestępstwa przez Elżbietę Witek.</p>
      <p>– W 2019 roku, po 30 latach od okrągłego stołu, PiS złamało nie tylko standardy, ale dopuściło się do rzeczy niesłychanej. Namawiano w polskim parlamencie do łamania prawa. To wszystko zostało udokumentowane – mówił Krzysztof Gawkowski, którego cytuje 300Polityka.</p>
      <p>Jego zdaniem "zdarzyła się rzecz bezprecedensowa", ponieważ posłowie PiS "namawiali do łamania polskiego prawa, do naprawy głosowania, które według nich zostało przegrane".</p>
      <h3>"Ukraina i Białoruś"</h3>
      <p>– Takie rzeczy mogą się zdarzać na Ukrainie, Białorusi, państwach które przez lata nie były demokratycznymi – stwierdził Gawkowski. Dodał, że PiS nie uszanował standardów i dlatego Lewica składa zawiadomienie do prokuratury o możliwości popełnienia przestępstwa.</p>
      <footer>/ Źródło: 300Polityka.pl / DoRzeczy.pl <br/>/ dcy</footer>
      <related>
        <h4>Czytaj także</h4>
        <a href="https://www.dorzeczy.pl/obserwator-mediow/121290/terlecki-o-kontrowersyjnym-glosowaniu-jeden-posel-plakal.html"/>
      </related>
    </article>
  </body>
</html>