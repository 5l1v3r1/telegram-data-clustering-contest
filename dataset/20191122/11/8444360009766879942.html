<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/topikes-eidhseis/eisvoli-anarxikon-sto-panepistimio-kritis-kataggellei-i-dap/2921134/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T11:45:14+00:00"/>
    <meta property="og:title" content="Εισβολή αναρχικών στο Πανεπιστήμιο Κρήτης καταγγέλλει η ΔΑΠ"/>
    <meta property="og:description" content="Εισβολή αγνώστων στο πανεπιστήμιο Κρήτης στο Ρέθυμνο και τραμπουκισμό των παριστάμενων, καταγγέλλουν στο newsit.gr φοιτητές του πανεπιστημίου. Σύμφωνα με στέλεχος της ΔΑΠ – ΝΔΦΚ στο Ρέθυμνο και φοιτητή, όλα έγιναν περίπου στις 11:00 το πρωί."/>
  </head>
  <body>
    <article>
      <h1>Εισβολή αναρχικών στο Πανεπιστήμιο Κρήτης καταγγέλλει η ΔΑΠ</h1>
      <h2>Εισβολή αγνώστων στο πανεπιστήμιο Κρήτης στο Ρέθυμνο και τραμπουκισμό των παριστάμενων, καταγγέλλουν στο newsit.gr φοιτητές του πανεπιστημίου. Σύμφωνα με στέλεχος της ΔΑΠ – ΝΔΦΚ στο Ρέθυμνο και φοιτητή, όλα έγιναν περίπου στις 11:00 το πρωί.</h2>
      <address><time datetime="2019-11-22T11:45:14+00:00">22 Nov 2019, 11:45</time> by <a rel="author">Newsit Newsroom</a></address>
      <p>«Ένα κορίτσι, αντιπρόσωπος της ΔΑΠ βρισκόταν με τρεις φίλες της στο κυλικείο του πανεπιστημίου. Στο τραπεζάκι μπροστά της υπήρχε υλικό της παράταξης, όχι όμως φυλλάδια, αλλά προγράμματα σπουδών. <b>Ξαφνικά στον χώρο του κυλικείου μπήκαν οκτώ με δέκα άτομα. Τις πλησίασαν, πήραν ό,τι υπήρχε στο τραπεζάκι, το έσκισαν και το πέταξαν στο πρόσωπό τους»</b> περιγράφει ο φοιτητής.</p>
      <p>Σύμφωνα με τον ίδιο οι συγκεκριμένοι δεν είναι φοιτητές του πανεπιστημίου ούτε σχετίζονται με κάποια παράταξη, αλλά δήλωσαν αναρχικοί. Αμέσως μετά το περιστατικό με τη νεαρή φοιτήτρια, σύμφωνα με τον φοιτητή ο οποίος μίλησε στο newsit.gr, δεν έφυγαν από το πανεπιστήμιο, αλλά κάθισαν έξω από μια αίθουσα. «Μόλις οι υπόλοιποι τελειώσαμε τα μαθήματά μας» συνεχίζει την περιγραφή του, «κατευθυνθήκαμε προς το κυλικείο. <b>Είδαμε την κοπέλα να κάθεται έντρομη. Σκεφτείτε ότι ήταν μόνη με τρεις φίλες της και είχαν απέναντί τους δέκα άντρες. Ήταν έτοιμη να βάλει τα κλάματα και δεν ήθελε να μιλήσει σε κανέναν».</b></p>
      <h3>“Μας φωνάζουν και μας απειλούν”</h3>
      <p>Ο ίδιος διευκρινίζει ότι δεν συνέβη απολύτως τίποτα ανάμεσα σε αναρχικούς και εκπροσώπους της ΔΑΠ. Σύμφωνα με τα λεγόμενά του με το που η ομάδα των κατά δήλωσή τους αναρχικών τούς είδε, κινήθηκε προς το μέρος τους. «<b>Με το που μας βλέπουν έρχονται μέσα στο κυλικείο, στον χώρο όπου βάζουμε το υλικό μας και μας απειλούν φωνάζοντας κυρίως για το άσυλο.</b> Μας έβρισαν και υπήρξαν και κάποια σπρωξίματα. Ευτυχώς δεν υπήρξε κάποιος τραυματισμός. Ήθελαν να μας προκαλέσουν, ήθελαν να υπάρξει συμβάν, αλλά εμείς παραμείναμε αμυντικοί. Δεν θα παίζαμε ξύλο για τις ιδέες μας, είμαστε υπέρ του διαλόγου» αναφέρει στο newsit.gr.</p>
      <p><b>«Πίσω τους βρίσκονταν μέλη της αριστερής φοιτητικής παράταξης των ΕΑΑΚ τα οποία έβαζαν λάδι στη φωτιά</b>» συνεχίζει ο φοιτητής και συμπληρώνει: «μας φώναζαν ότι είμαστε ενάντια στο άσυλο, αλλά δεν αντιδρούσαμε. Εμείς που μιλούσαμε μαζί τους ήμασταν περίπου πέντε, ενώ εκείνοι πολλοί περισσότεροι».</p>
      <p>Όπως εξήγησε στο newsit.gr το στέλεχος της ΔΑΠ – ΝΔΦΚ στο πανεπιστήμιο Κρήτης στο Ρέθυμνο, «σήμερα καλέσαμε έκτακτα διοικητικά συμβούλια σε όλα τα τμήματα του πανεπιστημίου, προκειμένου να ενημερώσουμε και να καταδικάσουμε το γεγονός».</p>
      <p>Σύμφωνα με τον φοιτητή, τα πνεύματα ηρέμησαν όταν άλλοι φοιτητές οι οποίοι βρίσκονταν εκείνη την ώρα στο κυλικείο παρενέβησαν, μπήκαν στη μέση και τους απομάκρυναν. «<b>Φεύγοντας γύρισαν και είπαν “κάποιοι έχουν πάρει πολύ αέρα και ο αέρας αυτός θα κοπεί από Δευτέρα</b>”. Γι’ αυτό κι εμείς αποφασίσαμε να δημοσιοποιήσουμε το θέμα, ώστε να το μάθει ο κόσμος και πρωτίστως η κοινωνία του Ρεθύμνου από την οποία ζητάμε να προστατεύσει τους φοιτητές της» κατέληξε ο ίδιος.</p>
      <h3>Η ανακοίνωση της ΔΑΠ</h3>
      <p>Για το περιστατικό η ΔΑΠ – ΝΔΦΚ Ρεθύμνου εξέδωσε ανακοίνωση στην οποία αναφέρει:</p>
      <p>
        <i>“Καλούμε την τοπική κοινωνία να προστατεύσει τους φοιτητές του Πανεπιστημίου Κρήτης</i>
      </p>
      <p>
        <i>Ένα θρασύδειλο περιστατικό, απόρροια της τεχνητής και κατευθυνόμενης έντασης που επιχειρείται να στηθεί εντός του Πανεπιστημίου Κρήτης από παρατάξεις που προέρχονται από την Αριστερά και τον αντιεξουσιαστικό χώρο έλαβε χώρα σήμερα το πρωί στην Πανεπιστημιούπολη του Γάλλου στο Ρέθυμνο.</i>
      </p>
      <p>
        <i><b>Μια παρέα εξωπανεπιστημιακών επιτέθηκαν εντελώς αναίτια σε φοιτήτριες και φοιτητές που έχουν τοποθετηθεί υπέρ της κατάργησης του πανεπιστημιακού ασύλου.</b> Με αυτό τον τρόπο επιχειρούν να τιμωρήσουν φοιτητές και φοιτήτριες που δίνουν αυτό το διάστημα αγώνα μέσα στις Γενικές Συνελεύσεις Φοιτητών για να κρατήσουν το Πανεπιστήμιο Κρήτης ανοικτό, χωρίς καταλήψεις και χαμένα εξάμηνα σπουδών.</i>
      </p>
      <p>
        <i>Καλούμε την πανεπιστημιακή κοινότητα να σταθεί αρωγός στην ελεύθερη έκφραση των φοιτητών του, απευθύνοντας παράλληλα κάλεσμα στην τοπική κοινωνία να μην αδιαφορεί απέναντι σε επιθέσεις προς φοιτητές. Οι φοιτητές είναι αναπόσπαστο κομμάτι της Κοινωνίας του Ρεθύμνου και οι αρμόδιοι φορείς οφείλουν να μας προστατευόσουν.</i>
      </p>
      <p>
        <i>Κανένας δεν έχει το δικαίωμα, πόσο μάλλον άτομα που δεν συνδέονται με τις σχολές του Πανεπιστημίου, να τρομοκρατεί και να επιχειρεί να επιβάλλει την άποψη του με τη βία.</i>
      </p>
      <p>
        <i>Νιώθουμε την ανάγκη να υπερασπιστούμε ένα Ανοικτό Πανεπιστήμιο στο οποίο δεν θα σταματήσει το διδακτικό και ερευνητικό έργο από καταλήψεις μειοψηφίας οι οποίες θα επιβληθούν με βία και απειλές”.</i>
      </p>
      <p>ΡΕΠΟΡΤΑΖ: ΜΑΡΙΟΣ ΑΡΑΒΑΝΤΙΝΟΣ</p>
    </article>
  </body>
</html>