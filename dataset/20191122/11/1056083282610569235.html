<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100214/%D9%85%DB%8C%D8%B1%D8%B2%D8%A7%DB%8C%DB%8C-%D8%A7%D9%86%D8%AA%D8%B8%D8%A7%D8%B1-%D9%85%DB%8C-%D8%B1%D9%88%D8%AF-%D8%AF%D8%B1-%D8%A7%D8%B3%D8%AA%D8%A7%D9%86-%D9%87%D8%A7%DB%8C%DB%8C-%DA%A9%D9%87-%D8%A2%D8%B1%D8%A7%D9%85%D8%B4-%D8%A8%D8%B1%D9%82%D8%B1%D8%A7%D8%B1-%D8%A7%D8%B3%D8%AA-%D9%87%D8%B1%DA%86%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-22T11:02:36+00:00"/>
    <meta property="og:title" content="میرزایی: انتظار می‌رود در استان‌هایی که آرامش برقرار است هرچه سریع‌تر اینترنت وصل شود"/>
    <meta property="og:description" content="نماینده مردم ایلام در مجلس شورای اسلامی تاکید کرد که باید اجازه داد تا کارشناسان در خصوص مسئله اینترنت و تاثیری که بر روی بخش‌های مختلف اقتصادی کشور دارد تصمیم بگیرند و از اظهارنظرهای غیر کارشناسی در این زمینه پرهیز شود."/>
  </head>
  <body>
    <article>
      <h1>میرزایی: انتظار می‌رود در استان‌هایی که آرامش برقرار است هرچه سریع‌تر اینترنت وصل شود</h1>
      <address><time datetime="2019-11-22T11:02:36+00:00">22 Nov 2019, 11:02</time> by <a rel="author">علی قورچیان</a></address>
      <p>نماینده مردم ایلام در مجلس شورای اسلامی تاکید کرد که باید اجازه داد تا کارشناسان در خصوص مسئله اینترنت و تاثیری که بر روی بخش‌های مختلف اقتصادی کشور دارد تصمیم بگیرند و از اظهارنظرهای غیر کارشناسی در این زمینه پرهیز شود.</p>
      <p>جلال میرزایی در گفت و گو با ایسنا، با اشاره به ضرورت برقراری اینترنت بیان کرد: مسئله اینترنت موضوعی است که بر روی بخش‌های مختلف کشور تاثیر گذار است و بهتر است اجازه دهیم تا کارشناسان اقتصادی ، تجار، بازرگانان ، صاحبان صنایع و بانکداران در این زمینه نظر دهند؛ چرا که قطع اینترنت تاثیری بر روی تمام این بخش‌ها دارد.</p>
      <p>وی در ادامه اظهار کرد: بهتر است از اظهارنظرهای غیر کارشناسی در این زمینه پرهیز شود. انتظار می‌رود به تدریج که آرامش به کشور بازگشته است اینترنت نیز در دسترس مردم قرار گیرد. مسئله اینترنت یک مطالبه عمومی نیست بلکه یک نیاز عمومی است. بهتر است این مسئله را به نوعی جلوه ندهیم که برخلاف امنیت کشور بوده و با دعوا بر سر آن به مسئله دامن بزنیم.</p>
      <p>نماینده مردم ایلام در مجلس تصریح کرد: باید اجازه دهیم کارشناسان این حوزه با توجه به نیاز کشور در این زمینه نظر دهند. در برخی از استان‌ها نظیر ایلام که اعتراض‌ها نیز مسالمت آمیز بوده و اکنون امنیت و آرامش با زحمات نهادهای امنیتی برقرار است انتظار می‌رود محدودیت‌هایی برای دسترسی به اینترنت هر چه سریع‌تر برطرف شده و دسترسی برقرار شود.</p>
      <p>وی در ادامه تاکید کرد: انتظار می‌رود هر چه سریعتر در استان‌هایی که آرامش برقرار است نظیر ایلام دسترسی مردم به اینترنت برقرار شود. این انتظار مردم و مسئولان از شورای امنیت کشور است.</p>
      <p>انتهای پیام</p>
    </article>
  </body>
</html>