<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641306/%D8%A8%D8%A7%D8%B1%D8%B4-%D8%A8%D8%B1%D9%81-%D9%88-%D8%A8%D8%A7%D8%B1%D8%A7%D9%86-%D8%AF%D8%B1-%D8%B3%D9%88%D8%A7%D8%AD%D9%84-%D8%AE%D8%B2%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T11:21:00+00:00"/>
    <meta property="og:title" content="بارش برف و باران در سواحل خزر"/>
    <meta property="og:description" content="مدیرکل پیش‌بینی و هشدار سریع سازمان هواشناسی، گفت: بر این اساس انتظار می‌رود از اوایل هفته آینده به تدریج بر غلظت آلاینده‌های جوی در شهرهای صنعتی و..."/>
  </head>
  <body>
    <article>
      <h1>
        <a href="https://www.bultannews.com/fa/news/641306/%D8%A8%D8%A7%D8%B1%D8%B4-%D8%A8%D8%B1%D9%81-%D9%88-%D8%A8%D8%A7%D8%B1%D8%A7%D9%86-%D8%AF%D8%B1-%D8%B3%D9%88%D8%A7%D8%AD%D9%84-%D8%AE%D8%B2%D8%B1">بارش برف و باران در سواحل خزر</a>
      </h1>
      <h2>مدیرکل پیش‌بینی و هشدار سریع سازمان هواشناسی، گفت: بر این اساس انتظار می‌رود از اوایل هفته آینده به تدریج بر غلظت آلاینده‌های جوی در شهرهای صنعتی و...</h2>
      <address><time datetime="2019-11-22T11:21:00+00:00">22 Nov 2019, 11:21</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، صادق ضیاییان درباره وضعیت آب‌وهوایی کشور طی روزهای آینده، گفت: امروز جمعه، اول آذر ماه در استان‌های ساحلی دریای خزر، برخی مناطق شمال شرق، ارتفاعات البرز مرکزی و شرقی، اردبیل و شمال آذربایجان شرقی بارش برف و باران گزارش شده است. همچنین در جنوب سیستان و بلوچستان رگبار باران، گاهی همراه با رعد و برق و وزش باد پیش‌بینی می‌شود. در عین حال امروز دریای خزر نیز مواج گزارش شده است.</p>
      <p>وی با بیان اینکه در روز شنبه نیز بارش برف و باران در سواحل دریای خزر و مناطقی از شمال شرق و به شکل پراکنده در ارتفاعات البرز مرکزی و شرقی ادامه می‌یابد، افزود: این درحالیست که از روز یکشنبه تا سه‌شنبه (سوم تا پنجم آذر ماه)، بارندگی خاصی در سطح کشور پیش بینی نشده است. باید توجه کرد که با توجه به پایداری و سکون هوا انتظار می‌رود از اوایل هفته آینده به تدریج بر غلظت آلاینده‌های جوی در شهرهای صنعتی و پرجمعیت کشور افزوده شود.</p>
      <p>ضیاییان در ادامه درباره وضعیت آب‌وهوایی پایتخت در پنج روز آینده نیز گفت: امروز، جمعه اول آذر ماه آسمان تهران کمی ابری، همراه با غبار صبحگاهی بوده و در برخی ساعات نیمه‌ابری و در بعد از ظهر هم همراه با بارش خفیف باران گزارش شده است. همچنین امروز بیشینه و کمینه دمای هوای تهران به ترتیب ۹ و دو درجه سانتی‌گراد است.</p>
      <p>وی افزود: روز شنبه دوم آذر ماه نیز آسمان تهران کمی ابری تانیمه‌ابری بوده و بیشینه و کمینه دمای هوا ۹ و یک درجه سانتی‌گراد پیش‌بینی می‌شود. روز یکشنبه و دوشنبه (سوم و چهارم آذر ماه) نیز کمی ابری و همراه با غبار محلی در بعدازظهر پیش‌بینی شده است. حداکثر دمای هوا در روز یکشنبه هفت و حداقل آن دو درجه سانتی‌گراد و در روز دوشنبه نیز هشت و یک درجه سانتی‌گراد پیش‌بینی می‌شود. در عین حال در روز سه‌شنبه پنج آذر ماه هم آسمان پایتخت صاف و غبارآلود بوده و بیشینه و کمینه دمای هوا به ترتیب ۹ و یک درجه سانتی گراد خواهد بود.</p>
    </article>
  </body>
</html>