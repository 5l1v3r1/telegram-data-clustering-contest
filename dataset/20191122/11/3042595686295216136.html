<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/domt-for-tinder-drap/71848581"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T11:19:05+00:00"/>
    <meta property="og:title" content="Dømt for Tinder-drap"/>
    <meta property="og:description" content="Grace Millane rakk aldri å fylle 22 år. Natta før sin egen bursdag ble hun kvalt til døde. Nå er daten hennes dømt."/>
  </head>
  <body>
    <article>
      <h1>Dømt for Tinder-drap</h1>
      <h2>Grace Millane rakk aldri å fylle 22 år. Natta før sin egen bursdag ble hun kvalt til døde. Nå er daten hennes dømt.</h2>
      <address><time datetime="2019-11-22T11:19:05+00:00">22 Nov 2019, 11:19</time> by <a rel="author">Madeleine Hatlo</a></address>
      <p>Den 27 år gamle mannen som de siste ukene har sittet på tiltalebenken i Auckland, ble fredag funnet skyldig i <a href="https://www.dagbladet.no/nyheter/drept-pa-tinder-date/71787942">drapet på britiske Grace Millane (21)</a>.</p>
      <p>
        <b>Britiske Grace var på jorda rundt-reise, da hun møtte 27-åringen på Tinder for et år siden. Noen dager seinere ble <a href="https://www.dagbladet.no/nyheter/drept-pa-tinder-date/71787942">liket hennes funnet begravet i en koffert i et skogområde i nærheten av Auckland</a>.</b>
      </p>
      <p>Rettsmedisinerne har fastslått at hun døde av trykk mot halsen. Hun skal ha blitt kvalt mens de hadde sex.</p>
      <h3>Viste ingen reaksjon</h3>
      <p>Mannen har hele veien bedyret sin uskyld, og hevdet at dødsfallet var et uhell. <a href="https://www.dagbladet.no/nyheter/videoen-som-avdekker-lognene/71813694">Men litt etter litt har mannens forklaring falt fra hverandre</a>.</p>
      <p>Aktoratet har blant annet trukket fram at han surfet på porno og tok intime bilder av liket etter at Millane var død. Overvåkingsvideoer har også vist hvordan han forsøkte å dekke over sporene.</p>
      <p>
        <i>Se video øverst i saken.</i>
      </p>
      <p>Fredag vedtok altså en enstemmig jury at 27-åringen er skyldig i drapet. Han viste ifølge <a href="https://www.theguardian.com/world/2019/nov/22/grace-millane-murder-trial-guilty-new-zealand-man-british-backpacker">The Guardian</a> ingen tegn på følelsesmessige reaksjoner da kjennelsen ble lest opp.</p>
      <p>
        <b>Graces foreldre, David og Gillian Millane, gråt. Flere jurymedlemmer måtte også ta til tårene.</b>
      </p>
      <p>- Grace ble røvet fra oss på det mest brutale vis. Livene våre har gått i grus. Vi kommer til å bære med oss dette resten av livet. Grace var en vakker, talentfull og nydelig datter, sa faren til mediene utenfor rettslokalene.</p>
      <figure>
        <img src="https://dbstatic.no/71849331.jpg?imageId=71849331&amp;width=1024&amp;height=615"/>
        <figcaption><b>GRÅT:</b> Foreldrene David og Gillian Millane slet med å holde tårene tilbake etter domsavsigelsen. Foto: AP / NTB Scanpix Vis mer</figcaption>
      </figure>
      <h3>- Begge var med på det</h3>
      <p>Under rettssaken har 27-åringens forsvarere trukket fram Millanes interesse for BDSM-sex, og hevdet at hun ba om å bli kvalt under akten. Det som ble gjort i etterkant, skal ha vært motivert av frykt for å ikke bli trodd på at det var et uhell.</p>
      <p>
        <b>- Millane døde som et resultat av noe de begge var med på. En handling designet for å øke den seksuelle nytelsen som gikk galt, og førte til at hun døde, sa Ian Brookie på rettssakens første dag.</b>
      </p>
      <p>Rettsmedisineren har imidlertid sagt at det må ha tatt fem til ti minutter med konstant kvelning før døden inntraff, og at hun først har besvimt av presset mot halsen.</p>
      <p>- Det er ikke snakk om litt sex som har gått galt. Personen som gjorde det må ha visst at han skadet henne, og at hun kunne dø, sa aktor Brian Dickey.</p>
      <h3>- Jeg var livredd</h3>
      <p><a href="https://www.dagbladet.no/nyheter/hadde-sex-med-drapstiltalt---jeg-var-livredd/71804636">De siste to ukene har juryen også fått høre fra flere kvinner som har vært på Tinder-date eller hatt sex med 27-åringen</a>.</p>
      <p>
        <b>En av dem fortalte hvordan mannen skal ha satt seg på ansiktet hennes mens de hadde sex, og ikke gitt etter da hun kjempet for å komme seg løs. Hun skal ha latt som om hun besvimte for å få ham til å slutte.</b>
      </p>
      <p>Han flyttet seg fortsatt ikke, ifølge kvinnen, men hun klarte å snu hodet nok til at hun fikk luft i lungene.</p>
      <p>- Han tok tak i armene mine og la press på dem så jeg verken kunne puste eller bevege meg. Jeg sparket hardt, for å gi signal om at jeg ikke kunne puste. Han må ha kjent at jeg kjempet, jeg var livredd.</p>
      <p>Straffeutmålingen blir avgjort 21. februar.</p>
    </article>
  </body>
</html>