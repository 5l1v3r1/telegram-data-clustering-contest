<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/wybory-prezydenckie-2020/10272204/po-zatwierdzila-kandydatow-w-prawyborach-kidawa-blonska-i-jaskowiak-zmierza-sie-w-debacie.html"/>
    <meta property="og:site_name" content="Wprost"/>
    <meta property="article:published_time" content="2019-11-22T11:41:00+00:00"/>
    <meta property="og:title" content="PO zatwierdziła kandydatów w prawyborach. Kidawa-Błońska i Jaśkowiak zmierzą się w debacie"/>
    <meta property="og:description" content="Zarząd Platformy Obywatelskiej zatwierdził kandydatów, którzy wezmą udział w partyjnych prawyborach, które wyłonią kandydata partii na prezydenta. Poinformowano, że wicemarszałek Sejmu Małgorzata Kidawa-Błońska i prezydent Poznania Jacek Jaśkowiak zmierza się ze sobą w debacie, która odbędzie się 7 grudnia."/>
  </head>
  <body>
    <article>
      <h1>PO zatwierdziła kandydatów w prawyborach. Kidawa-Błońska i Jaśkowiak zmierzą się w debacie</h1>
      <address><time datetime="2019-11-22T11:41:00+00:00">22 Nov 2019, 11:41</time> by <a rel="author">WPROST.pl</a></address>
      <p>
        <b>Zarząd Platformy Obywatelskiej zatwierdził kandydatów, którzy wezmą udział w partyjnych prawyborach, które wyłonią kandydata partii na prezydenta. Poinformowano, że wicemarszałek Sejmu Małgorzata Kidawa-Błońska i prezydent Poznania Jacek Jaśkowiak zmierza się ze sobą w debacie, która odbędzie się 7 grudnia.</b>
      </p>
      <p>– Mamy bardzo dobra informację. Jestem dumny z tego, że mogę ją zakomunikować. Zarząd krajowy Platformy Obywatelskiej jednogłośnie uznał, że najlepszymi kandydatami partii w wyborach prezydenckich będzie pani marszałek <a href="https://www.wprost.pl/tematy/10247726/malgorzata-kidawa-blonska.html">Małgorzata Kidawa-Błońska</a> i pan prezydent Poznania <a href="https://www.wprost.pl/tematy/10153802/jacek-jaskowiak.html">Jacek Jaśkowiak</a> – oznajmił <a href="https://www.wprost.pl/tematy/10129151/grzegorz-schetyna.html">Grzegorz Schetyna</a> na konferencji prasowej, która odbyła się po spotkaniu zarządu partii. – To wspaniali kandydaci, wielcy patrioci, ludzie Platformy, ale z wielkim doświadczeniem w życiu publicznym i w polityce – podkreślał przewodniczący PO i przekonywał, że prawybory są bardzo ważny wydarzeniem.</p>
      <p>Lider <a href="https://www.wprost.pl/tematy/10127348/platforma-obywatelska.html">PO</a> wyraził też nadzieję, ze kandydat wybrany przez PO będzie kandydatem, całej Koalicji Obywatelskiej. – Jestem szczęśliwy i głęboko, że decyzja o tych wyborach 14 grudnia zaowocuje zwycięstwem w maju – powiedział Schetyna. – Jestem głęboko przekonany, że dzisiaj rozpoczynamy nowy etap polskiej polityki, etap który zakończy się zwycięstwem w wyborach prezydenckich – dodał.</p>
      <p>Prawybory mają się odbyć na konwencji PO 14 grudnia. Wcześniej, 7 grudnia ma się odbyć debata pomiędzy dwójką kandydatów.</p>
      <h3>„To wspaniałe, że mamy parytet”</h3>
      <p>– Bardzo się cieszę, że możemy już rozpocząć prekampanie. Czekałam na ten moment. Jestem zadowolona, że możemy przystąpić do zabiegania o głosy naszych kolegów i koleżanek. Jak państwo wiecie, bardzo lubię kampanię, jeździć po Polsce – mówiła Małgorzata Kidawa-Błońska. –Jestem bardzo zadowolona, ze będziemy mogli rywalizować teraz o głosy naszych koleżanek i kolegów, a potem jedno z nas o głosy Polek i Polaków.</p>
      <p>Kandydatka PO na kandydata na prezydenta podziękowała wszystkim ludziom, którzy namawiali ją do startu w wyborach, „wszystkim Polkom i Polakom, którzy w różnych miejscach, na ulicach, na dworcach, w tramwaju, w autobusie mówili: proszę startować, zadbać o to, żeby Polska mogła być dumna ze swojego prezydenta”. Platforma jest wyjątkową partią. Proszę zobaczyć, jaki parytet. To wspaniałe, że będziemy wybierać także między kobietą a mężczyzną. Bardzo ciekawe rozwiązanie i tylko Platforma zdobyła się na coś takiego – stwierdziła Kidawa-Błońska.</p>
      <p>– Jestem przekonany, że możemy obronić Polskę przed prezydentem Dudą, który ośmiesza nam urząd prezydenta, pokazuje, że jest to urząd upartyjniony, a decyzje są wydawane przez szefa partii – mówił drugi kandydat w prawyborach, prezydent Poznania Jacek Jaśkowiak. – Niech nasi członkowie wybiorą tego, kto będzie miał większe szanse wygrać z Andrzejem Dudą. A następnie niech Polacy wybiorą prezydenta, który będzie stał na straży konstytucji – wzywał.</p>
      <related>
        <h4>Czytaj także:</h4>
        <a href="https://www.wprost.pl/wybory-prezydenckie-2020/10272116/jaskowiak-o-starcie-w-prawyborach-przekonalo-mnie-przemowienie-tuska.html"/>
      </related>
      <footer>Opracował: <a href="https://www.wprost.pl/profil/21494/maciej-zaremba.html">Maciej Zaremba</a></footer>
      <footer>Źródło: <a href="https://www.wprost.pl/">WPROST.pl</a> / TVN24</footer>
    </article>
  </body>
</html>