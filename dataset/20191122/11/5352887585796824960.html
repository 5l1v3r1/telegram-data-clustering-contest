<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/klaipeda1/klaipeda/klaipedietei---naujos-pareigos-europos-olimpiniu-akademiju-organizacijoje-1751812/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-22T11:43:00+00:00"/>
    <meta property="og:title" content="Klaipėdietei - naujos pareigos Europos olimpinių akademijų organizacijoje"/>
    <meta property="og:description" content="Reklama"/>
  </head>
  <body>
    <article>
      <h1>Klaipėdietei - naujos pareigos Europos olimpinių akademijų organizacijoje</h1>
      <address><time datetime="2019-11-22T11:43:00+00:00">22 Nov 2019, 11:43</time> by <a rel="author">KU.lt informacija</a></address>
      <p>Reklama</p>
      <p>
        <b>Lapkričio 13‒15 d. Nikosijoje, Kipre, vyko Europos olimpinių akademijų (EOA) 2-oji metinė konferencija ir generalinė asamblėja „Sharing the future of Olimpism“, kur pranešimą skaitė ir KU prof. dr. Asta Šarkauskienė.</b>
      </p>
      <p>Konferencijoje iš viso buvo perskaityti aštuonių nacionalinių olimpinių akademijų atstovų pranešimai. A. Šarkauskienė pristatė pranešimą tema „The Development of Children’s Olympic Values: Knowledge, Skills, Attitudes.”</p>
      <p>„Man, kaip mokslininkei, svarbu buvo ne tik pristatyti mūsų šalyje Lietuvos tautinio olimpinio komiteto bei Lietuvos olimpinės akademijos įgyvendinamas olimpinio ugdymo veiklas, bet ir aptarti jų poveikį vaikų olimpinių vertybių žinių, gebėjimų bei nuostatų formavimuisi, apžvelgti šios srities mokslines publikacijas“, – sako KU profesorė.</p>
      <p>Renginyje dalyvavo tokie įtakingi asmenys kaip tarptautinės olimpinės akademijos prezidentas Isidoros Kouvelos, Tarptautinio olimpinio komiteto narys ir Graikijos olimpinio komiteto prezidentas Spyros Kapralos, Kipro nacionalinio olimpinio komiteto prezidentas Dinos Michaelides, Europos olimpinių akademijų prezidentas Manfred Laemmer.</p>
      <p>Kipro nacionalinio komiteto prezidentas Dinos Michaelides susitikimo metu aktualizavo iškilusias grėsmes. Prezidentas pažymėjo, kad tokios sporto šakos kaip breiko šokis, laipiojimas ir važiavimas BMX dviračiais pakeičia tradicines sporto šakas. Elektroninį sportą ateityje netgi planuojama įtraukti į olimpinę programą. Kalbama, kad 2024 m. Olimpinėse žaidynėse Paryžiuje visi norintys bėgti maratono trasą galės tai padaryti, sumokėję dalyvio mokestį.</p>
      <p>Visa tai – olimpinės ideologijos ir filosofijos panaikinimas, keliantis grėsmę, kad olimpinėse žaidynėse varžysis tik turtingiausi iš turtingiausių. Tai yra kritinės problemos, kuriomis turėtų rūpintis ne tik Olimpiniai komitetai, bet ir Olimpinės akademijos.</p>
      <p>Reklama</p>
      <p>EOA Generalinės asamblėjos darbotvarkėje buvo numatyta 11 esminių klausimų. EOA prezidentas Manfred Laemmer apžvelgė pirmųjų metų nuveiktus darbus, vyko diskusija dėl naujų narių prisijungimo, nacionalinių olimpinių akademijų metinio mokesčio. Buvo aptartos Europos Olimpinių Akademijų gero valdymo gairės (The Good Governance Guidelines of the European Olympic Academies) ir paskelbtas pasiūlymas teikti kandidatus į Gero valdymo pareigūno (The Good Governance Officer) poziciją.</p>
      <p>Vienas iš svarbiausių uždavinių buvo kandidatų į keturias komisijas (Commission Communication, Commission Development and Cooperation, Commission Olympic Education, Commision Olympic Heritage) pristatymas ir jų išrinkimas.</p>
      <p>„Aš buvau pateikusi savo kandidatūrą į olimpinio ugdymo komisiją ir bendru visų dalyvių pritarimu mano kandidatūra buvo patvirtinta. Taigi, su naujomis pareigomis laukia ir nauji darbai“, – teigia A. Šarkauskienė.</p>
      <p>Ji sako, jog tikisi, kad darnus Lietuvos tautinio olimpinio komiteto ir Lietuvos olimpinės akademijos darbas bei Europos šalių olimpinių akademijų bendradarbiavimas sudarys galimybę kryptingai planuoti bei įgyvendinti pažangias vaikų olimpinio ugdymo idėjas bei tirti ir analizuoti jų poveikį olimpinių vertybių interiorizacijai.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/klaipeda1/klaipeda/pirmojo-ku-rektoriaus-atminimui---vardine-auditorija-1751533/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/ku-ir-ljaa-bendradarbiavimo-sinergija---kelias-i-didesne-abipuse-nauda-1745235/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/ku-bendradarbiaus-su-lietuvos-jaunuju-advokatu-asociacija-1742578/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/svietimas/klaipedos-universitetas-islaiko-pozicijas-reitinguose-1741745/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/svietimas/uosto-technologiju-hakatone-triumfavo-ku-atstovai-1736981/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/klaipedos-universitetas-atsigauna-1733130/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/svietimas/klaipedos-universitetas-pradeda-akademinius-metus-1733081/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/klaipedoje---diskusija-apie-studentu-psichine-bukle-1731625/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>