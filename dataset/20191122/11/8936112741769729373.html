<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/euro-2020-dunscy-pilkarze-przekaza-czesc-pieniadzy-z-premii-na-szkolenie-dzieci,987335.html"/>
    <meta property="og:site_name" content="TVN24"/>
    <meta property="article:published_time" content="2019-11-22T11:11:00+00:00"/>
    <meta property="og:title" content="Piłkarze przekażą część premii za awans do Euro. &quot;Chcemy spłacić dług z dzieciństwa&quot;"/>
    <meta property="og:description" content="Duńscy piłkarze dobrze zaprezentowali się w eliminacjach do przyszłorocznych mistrzostw Europy. Nie przegrali żadnego meczu, a po awansie zadecydowali, że około 20 procent swoich premii przekażą na..."/>
  </head>
  <body>
    <article>
      <h1>Piłkarze przekażą część premii za awans do Euro. "Chcemy spłacić dług z dzieciństwa"</h1>
      <address>
        <time datetime="2019-11-22T11:11:00+00:00">22 Nov 2019, 11:11</time>
      </address>
      <slideshow>
        <figure>
          <img src="https://r-scale-e0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/3dc88fb3-a3a0-4c6f-a110-2198664ff0ba.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p107/v/1f71e393b3809197ed66df836fe833e5/dbfce9c1-ef0d-4801-aa5b-391e9532f817-480p.mp4"/>
          <figcaption>Polacy pojadą na Euro 2020 jako zwycięzcy grupy</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/92670d70-90ff-47dd-84d1-f61e6aecaec5-480p.mp4"/>
          <figcaption>Ukraina awansowała na Euro 2020</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/c2ab575e-677a-4058-bf5e-11725cd22cdd-480p.mp4"/>
          <figcaption>N'Golo Kante i Michy Batshuayi zaprezentowali piłkę na Euro...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/ada92d5f-d0e9-4c90-a2cc-d7803886a376-480p.mp4"/>
          <figcaption>Finlandia jedzie na Euro 2020</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/0cbc1a12-5877-4630-a627-c97a39f1424b-480p.mp4"/>
          <figcaption>Szwedzi awansowali na Euro 2020</figcaption>
        </figure>
        <figcaption>Polacy wygrali swoją grupę, a Duńczycy w innej byli drudzy Foto: Eurosport | Video: Fakty TVN</figcaption>
      </slideshow>
      <h3>Duńscy piłkarze dobrze zaprezentowali się w eliminacjach do przyszłorocznych mistrzostw Europy. Nie przegrali żadnego meczu, a po awansie zadecydowali, że około 20 procent swoich premii przekażą na rozwój futbolu dziecięcego i młodzieżowego.</h3>
      <related>
        <a href="https://eurosport.tvn24.pl/pilka-nozna,105/losowania-euro-nie-bylo-oni-juz-znaja-wiekszosc-rywali-to-hanba,986952.html"/>
      </related>
      <p>Dania otrzyma od UEFA za awans do ME 9,25 miliona euro. Co najmniej trzy miliony z tej sumy to premie dla zawodników selekcjonera Age Hareide uzgodnione w kontrakcie stowarzyszenia zawodowego piłkarzy z federacją (DBU). Umowę w tej sprawie zawarto jeszcze przed rozpoczęciem eliminacji.</p>
      <h3>"Pieniądze przekazane w dobre ręce"</h3>
      <p>Teraz gracze zdecydowali się przekazać część dodatkowego wynagrodzenia na cele charytatywne. Łącznie będzie to około 770 tysięcy euro.</p>
      <p>- Uważamy, że będą to pieniądze przekazane w bardzo dobre ręce. Wszyscy przecież pamiętamy, jak byliśmy dziećmi i biegaliśmy za piłką, graliśmy w klubach, w których brakowało środków finansowych, a szkoleniowcy pracowali społecznie. Teraz jako zawodowcy nieźle zarabiamy, więc chcemy spłacić dług z dzieciństwa za radość, którą wtedy mieliśmy - wyznał kapitan reprezentacji Simon Kjaer.</p>
      <p>- Bez zaplecza młodych zawodników nie będzie potem reprezentacji seniorskiej. Wspaniale, że gracze drużyny narodowej zdecydowali się w ten sposób wesprzeć szkolenie dzieci. Te pieniądze zostaną przeznaczone m.in. dla ludzi, którzy pomagają najmłodszym - powiedział wiceprezes duńskiej federacji piłki nożnej Bent Clausen.</p>
      <p>Dania jako jedna z pięciu drużyn nie doznała porażki w zakończonych we wtorek kwalifikacjach, ale zajęła drugie miejsce w grupie D, o punkt za Szwajcarią. Drużyna ze Skandynawii wygrała cztery spotkania i tyle samo zremisowała.</p>
      <p>Autor: Srogi / Źródło: Eurosport.pl/PAP/tipsbladet.dk</p>
    </article>
  </body>
</html>