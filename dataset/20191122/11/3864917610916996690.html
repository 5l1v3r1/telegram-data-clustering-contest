<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-sports/2823527-pokaranna-kiivskomu-dinamo-vidklali-cerez-apelaciu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T11:46:00+00:00"/>
    <meta property="og:title" content="Покарання київському “Динамо” відклали через апеляцію"/>
    <meta property="og:description" content="Київський футбольний клуб “Динамо” найближчий матч чемпіонату України проведе з уболівальниками."/>
  </head>
  <body>
    <article>
      <h1>Покарання київському “Динамо” відклали через апеляцію</h1>
      <h2>Київський футбольний клуб “Динамо” найближчий матч чемпіонату України проведе з уболівальниками.</h2>
      <address>
        <time datetime="2019-11-22T11:46:00+00:00">22 Nov 2019, 11:46</time>
      </address>
      <p>Покарання від Контрольно-дисциплінарного комітету УАФ відклали через апеляцію. Про це повідомляє <a href="https://sport.ua/news/467262-dinamo-provedet-match-protiv-mariupolya-s-bolelshchikami">Sport.ua</a>.</p>
      <p>“У четвер стало відомо про покарання для “Динамо” у вигляді одного матчу УПЛ без глядачів, проте найближчий поєдинок із “Маріуполем” команда проведе з уболівальниками. Клуб подає апеляцію на рішення КДК УАФ, тому покарання поки відкладено”, - йдеться в повідомленні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-sports/2822751-uaf-pokarala-dinamo-za-povedinku-faniv-u-matci-z-sahtarem.html">УАФ покарала “Динамо” за поведінку фанів у матчі з “Шахтарем”</a>
      </blockquote>
      <p>Нагадаємо, 21 листопада Контрольно-дисциплінарний комітет УАФ на своєму засіданні визначив покарання для “Динамо” за неналежну поведінку фанів у матчі 14 туру УПЛ проти “Шахтаря”: “Динамо” заплатить 500 тис. грн штрафу і проведе один матч без глядачів.</p>
      <p>Президент київського клубу Ігор Суркіс виступив із гострою критикою такого рішення і заявив, що клуб подасть апеляцію.</p>
      <p>“Футбольний клуб "Динамо" подасть апеляцію на це рішення і битиметься за право своїх уболівальників підтримувати команду на стадіоні. Це наш борг, і ми зробимо все, щоб фанати "Динамо" не залишилися без гри, а команда не залишилася без їх підтримки. Наш клуб буде відстоювати принципи нульової толерантності до будь-якої дискримінації у футболі. В тому числі, і позбавлення права уболівальників підтримати улюблену команду, тільки тому, що комусь не хочеться слідувати логіці і здоровому глузду”, - цитує Суркіса клубна <a href="http://www.fcdynamo.kiev.ua/ru/allnews/news/igor_surkis_virte_v_dinamo/">пресслужба</a>.</p>
      <blockquote>
        <b>Читайте також: </b>
        <a href="https://www.ukrinform.ua/rubric-sports/2822927-fk-dinamo-zrobiv-zaavu-sodo-pokaranna-klubu-pisla-gri-z-sahtarem.html">ФК "Динамо" зробив заяву щодо покарання клубу після гри з "Шахтарем"</a>
      </blockquote>
      <p>Поєдинок “Динамо” - “Маріуполь” <a href="https://www.ukrinform.ua/rubric-sports/2822497-de-divitisa-matci-15-turu-futbolnoi-premerligi-ukraini.html">відбудеться 24 листопада</a> на НСК “Олімпійський” і розпочнеться о 17.00.</p>
      <p>Відео прев’ю матчу від “Динамо”:</p>
      <figure>
        <iframe src="https://www.youtube.com/embed/5jLG2PDoq3k" width="560" height="315" data-service="Youtube" scrolling="no"/>
      </figure>
      <p>Наступний домашній матч УПЛ підопічні Олексія Михайличенка проведуть проти луганської “Зорі”.</p>
    </article>
  </body>
</html>