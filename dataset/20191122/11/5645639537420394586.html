<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dotekomanie.cz/2019/11/gmail-ziska-podporu-amp-vzniknou-interaktivni-emaily/"/>
    <meta property="og:site_name" content="Dotekomanie.cz"/>
    <meta property="article:published_time" content="2019-11-22T11:55:44+00:00"/>
    <meta property="og:title" content="Aplikace Gmail získává podporu pro Dynamické e-maily"/>
    <meta property="og:description" content="Aktualizováno 22. 11. V roce 2018 Google oznámil, že do služby Gmail přibude podpora technologie AMP, která přinese dynamické emaily. Trvalo rok, než se začala tato novinka v omezené míře testovat v aplikacích pro Android a iOS. Odhadovali jsme, že bude trvat další rok, než se nová funkce rozšíří. Skoro jsme se trefili. Google nyní […]"/>
  </head>
  <body>
    <article>
      <h6 class="kicker">aktualizováno</h6>
      <h1>Aplikace Gmail získává podporu pro Dynamické e-maily</h1>
      <address><time datetime="2019-11-22T11:55:44+00:00">22 Nov 2019, 11:55</time> by <a rel="author" href="https://dotekomanie.cz/author/premyslvaculik/" target="_blank">Přemysl Vaculík</a></address>
      <h3>Aktualizováno 22. 11.</h3>
      <p>V roce 2018 Google oznámil, že do služby Gmail přibude podpora technologie AMP, která přinese dynamické emaily. Trvalo rok, než se začala tato novinka v omezené míře testovat v aplikacích pro Android a iOS. Odhadovali jsme, že bude trvat další rok, než se nová funkce rozšíří. Skoro jsme se trefili. Google nyní oznámil, že Dynamické e-maily jsou nově dostupné kompletně v aplikacích pro Android a iOS.</p>
      <p>Zatím netřeba očekávat masivní rozšíření, ale například Google služby budou moci zaslat mezi prvními Dynamické e-maily. Například vám může dojít e-mail informující, že přibyl komentář k dokumentu v Google Disku. Původně byste museli přejít přes odkaz do této služby, abyste mohli odpovědět, ale s novou technologií tak budete moci učinit rovnou v e-mailové zprávě.</p>
      <figure>
        <video src="https://dotekomanie.cz/wp-content/uploads/2019/01/GIF_2019-11-20-16-25-37-245x400x.gif" autoplay="" loop=""/>
      </figure>
      <p>Není to jediná funkce. Takové zprávy mohou obsahovat interaktivní prvky, formuláře a další možnosti. Dalo by se říci, že v aplikacích Gmail nebudou jednoduché zprávy, ale rovnou komplexní a speciální webové stránky s omezenou funkcionalitou.</p>
      <h3>Aktualizováno 24. 1. 2019</h3>
      <p>Před rokem Google oznámil začátek testování Dynamických e-mailů, které jsou založeny na technologii AMP (Accelerated Mobile Pages). Ta se mimo jiné používá i pro webové stránky. Nyní Google začíná rozšiřovat testování i v rámci aplikace Gmail. Je tak možné, že v dohledné době vám může být doručen e-mail s interaktivními prvky, přičemž nebudete muset otevírat nějakou část ve webovém prohlížeči.</p>
      <p>Google stále omezuje použití jen na vybrané společnosti, jelikož jen jednoduchá implementace podpory v tomto případě nestačí. Jelikož Dynamické e-maily nejsou jen obyčejný text a několik obrázků, mohou sloužit i pro útoky ve formě phishingu (<a href="https://cs.wikipedia.org/wiki/Phishing">Wiki</a>). V této oblasti tedy řeší zabezpečení a nejrůznější ochrany.</p>
      <p>Vzhledem k tomu, že testování trvá již rok a zatím došlo jen na rozšíření testu na aplikaci Gmail, může trvat ještě další rok, než se dočkáme většího rozšíření. Kompletní přijetí trhem může trvat další roky.</p>
      <h3>Původní článek 13. 2. 2018</h3>
      <p>Google představil technologii <a href="https://www.ampproject.org/">Accelerated Mobile Pages</a> (AMP) v roce 2015. Jedná se o open-source projekt, jehož cílem je přinést lepší uživatelskou zkušenost v prohlížení webových stránek (nižší datová náročnost, rychlejší načtení, méně rušivých prvků atd.). Už nyní se můžete u některých webů (včetně našeho) setkat s AMP verzí článků, pokud je navštívíte například skrze vyhledávání Google na mobilním telefonu. V tuto chvíli nabízí AMP odkazy i jiné aplikace, třeba LinkedIn.</p>
      <p>
        <a href="https://dotekomanie.cz/2018/02/google-amp-stories-novy-zpusob-prezentovani-informaci/">Google AMP Stories – nový způsob prezentování informací</a>
      </p>
      <p>Dnes jsme se dočkali dalšího posunu ve vývoji AMP. Tato technologie oficiálně zamíří do Gmailu. Tvůrci e-mailových zpráv tak budou moci nabídnout lepší uživatelskou zkušenost. Navíc bude možné vytvářet interaktivní e-maily. Nejenže mohou obsahovat více informací v lepším grafickém podání, ale lze docílit i funkčních prvků.</p>
      <p>V tuto chvíli se zapojily do tohoto projektu tři společnosti – Pinterest, Booking.com a Doodle. Už nyní se mohou zapojit do testování další subjekty, ale je potřeba požádat o přístup do <a href="https://gsuite.google.com/campaigns/index__amp-for-email.html"><i>Gmail Developer Preview of AMP for Email</i></a>.</p>
      <h3>Ukázky AMP v Gmailu</h3>
      <p>Než složitě popisovat, jak by takové e-maily mohly vypadat, Google zveřejnil animované obrázky, které vydají za tisíc slov.</p>
      <figure>
        <video src="https://dotekomanie.cz/wp-content/uploads/2018/02/GMAIL_AMP_Doodle-900x450x.gif" autoplay="" loop=""/>
      </figure>
      <p>
        <a href="https://dotekomanie.cz/wp-content/uploads/2018/02/GMAIL_AMP_Doodle-900x450x.gif">Odkaz na animaci</a>
      </p>
      <figure>
        <video src="https://dotekomanie.cz/wp-content/uploads/2018/02/GMAIL_AMP_Booking-900x450x.gif" autoplay="" loop=""/>
      </figure>
      <p>
        <a href="https://dotekomanie.cz/wp-content/uploads/2018/02/GMAIL_AMP_Booking-900x450x.gif">Odkaz na animaci</a>
      </p>
      <figure>
        <video src="https://dotekomanie.cz/wp-content/uploads/2018/02/GmailAMP-Pinterest-Blog-01-1000x500x-1.gif" autoplay="" loop=""/>
      </figure>
      <p>
        <a href="https://dotekomanie.cz/wp-content/uploads/2018/02/GmailAMP-Pinterest-Blog-01-1000x500x.gif">Odkaz na animaci</a>
      </p>
      <h3>AMP jako budoucnost pro e-maily?</h3>
      <p>Ačkoliv ukázky vypadají zajímavě a rozhodně AMP přináší nové možnosti pro e-maily, zejména pro společnosti nabízející služby a produkty, budoucnost není tak jistá. V tuto chvíli je celý projekt v developer preview fázi, takže ještě nějakou dobu bude trvat, než bude zcela připraven pro běžné nasazení.</p>
      <p>Nutno brát v potaz, že AMP je jen pro Gmail a ostatní klienti nemusí tuto novinku nutně implementovat, byť se jedná o open-source. Bude zde záležet na několika faktorech:</p>
      <ul>
        <li>které společnosti se zapojí do vytváření AMP obsahu pro e-maily</li>
        <li>jak se rozšíří AMP podpora u ostatních e-mailových klientů</li>
        <li>jestli uživatelé přivítají interaktivní e-maily</li>
      </ul>
      <p>Ve vzduchu je spousta neznámých a není jisté, jestli se projekt setká s úspěchem. Na druhou stranu je dobré vidět, že i v této kategorii dochází k pokusům a k nějakému vývoji.</p>
      <footer>Zdroje: <a href="https://thenextweb.com/apps/2018/02/13/google-amp-gmail-interactive-email/#c4ca4/">thenextweb.com</a>, <a href="https://www.androidpolice.com/2019/01/24/gmail-v8-12-begins-testing-dynamic-email-amp-support-apk-teardown/#c4ca4/">androidpolice.com</a>, <a href="https://www.androidpolice.com/2019/11/21/gmail-app-picking-up-support-for-interactive-amp-driven-dynamic-emails/#c4ca4/">androidpolice.com</a></footer>
    </article>
  </body>
</html>