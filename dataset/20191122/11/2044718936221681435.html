<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/haszongepjarmu/2019/11/22/toyota-land-cruiser-79-namib-edition/"/>
    <meta property="og:site_name" content="Vezess"/>
    <meta property="article:published_time" content="2019-11-22T11:11:36+00:00"/>
    <meta property="og:title" content="Majdnem modern lett a legyőzhetetlen dinoszaurusz"/>
    <meta property="og:description" content="Terepen vagy munkában nincs párja, de kényelme enyhén szólva is kívánnivalót hagy maga után. A Toyota Land Cruiser 79 hiányosságait most limitált széria igyekszik orvosolni."/>
  </head>
  <body>
    <article>
      <h1>Majdnem modern lett a legyőzhetetlen dinoszaurusz</h1>
      <address><time datetime="2019-11-22T11:11:36+00:00">22 Nov 2019, 11:11</time> by <a rel="author" href="https://www.vezess.hu/author/svekus-gergo/" target="_blank">Svékus Gergő</a></address>
      <p>
        <b>Terepen vagy munkában nincs párja, de kényelme enyhén szólva is kívánnivalót hagy maga után. A Toyota Land Cruiser 79 hiányosságait most limitált széria igyekszik orvosolni.</b>
      </p>
      <p>Európában nem kapható, Észak-Amerikában sem kapható, ahol viszont forgalmazzák, Latin-Amerikától Dél-Afrikán át Ausztráliáig, ott agyonverhetetlen mindenesként ismerik a Land Cruiser 79-et, a Toyota old school pickupját. A 70-es széria idén harmincöt éve lépett a piacra, azóta forgalmazzák lényegi módosítások nélkül.</p>
      <slideshow>
        <figure>
          <img src="https://vezess2.p3k.hu/app/uploads/2019/11/7-toyota-land-cruiser-namib_1.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/6-toyota-land-cruiser-namib.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1-toyota_land_cruiser_double_cab_lx_namib_9.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/2-toyota_land_cruiser_double_cab_lx_namib_5.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/3-cvh-18-oct-2019-toyota-001-photo-by-cornel-van-heerden.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/5-toyota-land-cruiser-namib-05-1568734257.jpg"/>
        </figure>
      </slideshow>
      <p>A mostani beavatkozás sem érinti a lényeget: marad a három zárható differenciálműves szerelt, masszív összkerékhajtás és a nagy lökettérfogatú benzin- vagy dízelmotor, ám valamivel komfortosabbá tették a járművet. Ez persze viszonylagos: a két merevtengelyes, elöl csavarrugós, hátul laprugós futóműbe komfortosabb lengéscsillapítókat szereltek be, valamint megnövelték a hasmagasságot. De például motoros tükörállítás továbbra sincs, ahogy elektronikus segédrendszerek sem. Van viszont megnövelt térfogatú terepabroncs, ami homokon leeresztve jobb tapadást biztosít.</p>
      <figure>
        <img src="https://vezess2.p3k.hu/app/uploads/2019/11/4-736867fc142b4ee3bdfd2a48fa50052c.jpg"/>
      </figure>
      <p>Az LC79 Namib Edition dízelmotoros alapverzióra épül, a 4.5 literes, 202 lóerős, 430 Nm forgatónyomatékú V8-as dízelmotor sznorkelen át szívja a levegőt. A hűtőhöz márkalogó helyett hatalmas felirattal díszített rácson át jut be a menetszél, a régimódi lámpákat terepreflektorok egészítik ki.</p>
      <p>Az utastérben tárolórekeszes tetőkonzol, hűthető tárolórekesz és LED-es térképolvasó lámpák számítanak fényűző tartozéknak.</p>
      <figure>
        <img src="https://vezess2.p3k.hu/app/uploads/2019/11/8-toyota-land-cruiser-namib-06.jpg"/>
      </figure>
      <footer>Forrás: Smarter Media, Toyota</footer>
    </article>
  </body>
</html>