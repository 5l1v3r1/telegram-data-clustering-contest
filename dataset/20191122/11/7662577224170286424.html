<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/domov/praha-se-umistila-na-13-miste-v-novem-zebricku-kvality-zivota-predbehla-londyn-i-new-york.A191122_112955_ln_domov_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-22T11:29:00+00:00"/>
    <meta property="og:title" content="Praha se umístila na 13. místě v novém žebříčku kvality života. Předběhla Londýn i New York"/>
    <meta property="og:description" content="Praha se umístila na 13. místě ze 113 světových měst ve v pátek zveřejněném žebříčku kvality života. Pořadí měst určila konzultační společnost D&amp;L Partners na základě nového indexu PICSA. V něm bere v potaz různá kritéria, mezi která patří kromě hrubého národního produktu také třeba dostupnost bydlení a lékařské péče či přístup ke vzdělávání. Zvláštní důraz je přitom kladen na společenskou a ekonomickou spravedlnost."/>
  </head>
  <body>
    <article>
      <h1>Praha se umístila na 13. místě v novém žebříčku kvality života. Předběhla Londýn i New York</h1>
      <address>
        <time datetime="2019-11-22T11:29:00+00:00">22 Nov 2019, 11:29</time>
      </address>
      <p>
        <mark>Bilbao</mark>
        <b> Praha se umístila na 13. místě ze 113 světových měst ve v pátek zveřejněném žebříčku kvality života. Pořadí měst určila konzultační společnost D&amp;L Partners na základě nového indexu PICSA. V něm bere v potaz různá kritéria, mezi která patří kromě hrubého národního produktu také třeba dostupnost bydlení a lékařské péče či přístup ke vzdělávání. Zvláštní důraz je přitom kladen na společenskou a ekonomickou spravedlnost.</b>
      </p>
      <p>Na prvním místě žebříčku se umístil Curych následovaný Vídní. Tato dvě města se přitom umísťují na čelních pozicích podobných průzkumů dlouhodobě.</p>
      <related>
        <a href="https://www.lidovky.cz/domov/v-kvalite-zivota-je-cesko-na-26-miste-ze-149-zemi-preskocilo-i-usa-vyplyva-z-pruzkumu.A190918_073601_ln_domov_ele"/>
      </related>
      <p>Praha získala výjimečně dobré postavení v žebříčku především díky bezpečnosti a počtu lékařů. Hlavní město má podle D&amp;L Partners jednu z nejhustších sítí ordinací na celém světě.</p>
      <p>Žebříčku dominují evropská města, která obsadila 15 pozic z první dvacítky. K nim se připojila čtyři města ze severní Ameriky a pouze jediné asijské, a to Tchaj-pej.</p>
      <p>Nepříliš dobře se v žebříčku umístilo deset nejbohatších světových měst. Londýn obsadil 33. příčku, New York až 38. místo. Podle autorů žebříčku tento výsledek naznačuje, že nejbohatší města nemusí být z určitého pohledu považována za nejúspěšnější.</p>
      <p>Index rozděluje města z rozvinutých a rozvíjejících se zemí. V této druhé kategorii zemí se nejlépe umístil Petrohrad na 50. místě následovaný Bukureští na 53. místě a Moskvou na 59. místě.</p>
      <related>
        <a href="https://www.lidovky.cz/domov/vic-nez-polovina-cechu-poklada-svou-zivotni-uroven-za-dobrou-vyplyva-z-pruzkumu-cvvm.A190617_195403_ln_domov_vlh"/>
      </related>
      <p>Na posledním místě se v žebříčku umístila Káhira. Posledních několik desítek míst celkově obsadila města z Asie, Afriky a jižní Ameriky, v nichž podle autorů panuje velká chudoba a nerovnost. Z rozvinutých města se na nejhorší místě umístila metropole Kuvajt, jež obsadila celkovou 77. příčku.</p>
      <p>Kvalitu života ve městech posuzovala společnost D&amp;L Partners na základě třech pilířů. První z nich se týkal výše příjmů, včetně toho, jaké v městech panují nerovnosti a jaké mají obyvatelé příležitosti například v přístupu ke vzdělání. Druhý pilíř se zabývá tím, jak se mohou různé skupiny obyvatelstva podílet na chodu společnosti. Třetí pilíř pak měří kvalitu infrastruktury, dostupnost bydlení či dostatek pracovních příležitostí.</p>
      <p>Cílem žebříčku, jehož sestavení firmě zadaly úřady španělského regionu Baskicko, je poskytnout vedením měst zpětnou vazbu a pomoci jim zlepšovat svou správu. Dvacet nejlepších měst v pátek na akci v budově Gugenheimova muzea v Bilbau obdrželo na základě svého umístění slavnostní pečeť PICSA.</p>
    </article>
  </body>
</html>