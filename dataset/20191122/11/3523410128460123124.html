<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641300/%D9%85%D9%87%D9%84%D8%AA-%D8%AB%D8%A8%D8%AA-%D9%88%D8%A7%D9%85%E2%80%8C%D9%87%D8%A7%DB%8C-%D8%AF%D8%A7%D9%86%D8%B4%D8%AC%D9%88%DB%8C%DB%8C-%D8%AA%D9%85%D8%AF%DB%8C%D8%AF-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T11:06:00+00:00"/>
    <meta property="og:title" content="مهلت ثبت وام‌های دانشجویی تمدید شد"/>
    <meta property="og:description" content="معاون امور دانشجویان صندوق رفاه دانشجویان گفت: با توجه به درخواست دانشگاه‌ها، مهلت ثبت و ارایه لیست‌ وام‌ها و تسهیلات دانشجویی نیمسال..."/>
  </head>
  <body>
    <article>
      <h1>
        <a href="https://www.bultannews.com/fa/news/641300/%D9%85%D9%87%D9%84%D8%AA-%D8%AB%D8%A8%D8%AA-%D9%88%D8%A7%D9%85%E2%80%8C%D9%87%D8%A7%DB%8C-%D8%AF%D8%A7%D9%86%D8%B4%D8%AC%D9%88%DB%8C%DB%8C-%D8%AA%D9%85%D8%AF%DB%8C%D8%AF-%D8%B4%D8%AF">مهلت ثبت وام‌های دانشجویی تمدید شد</a>
      </h1>
      <h2>معاون امور دانشجویان صندوق رفاه دانشجویان گفت: با توجه به درخواست دانشگاه‌ها، مهلت ثبت و ارایه لیست‌ وام‌ها و تسهیلات دانشجویی نیمسال...</h2>
      <address><time datetime="2019-11-22T11:06:00+00:00">22 Nov 2019, 11:06</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، فریبرز سجادی معاون امور دانشجویان صندوق رفاه دانشجویان <b>وزارت علوم</b>، تحقیقات و فناوری در گفت‌وگو با خبرنگار گروه علمی و دانشگاهی خبرگزاری فارس از تمدید مهلت <b>پرداخت</b> و ثبت وام‌ها و تسهیلات دانشجویی مربوط به نیمسال اول تحصیلی ۹۸-۹۹ خبر داد.</p>
      <p>وی گفت: پیش از این طی جدولی، زمان‌بندی تسهیلات نیمسال اول سال تحصیلی جاری به دانشگاه ها اعلام و در آن، زمان‌بندی آغاز و پایان ثبت نام و ثبت تسهیلات ابلاغ شده بود.</p>
      <p>سجادی ادامه داد: برای ارایه تسهیلات نیم سال جاری، تغییراتی در سامانه مربوط به ثبت نام تسهیلات ایجاد شده بود و همچنین از دانشگاه‌ها خواسته شده بود که حتماً به سامانه تبادل اطلاعات وزارت علوم تحقیقات و فناوری متصل شوند.</p>
      <p>به گفته وی، امسال همه دانشجویان برای ثبت نام وام باید درخواست خود را در سامانه دانشجویی ثبت می‌کردند و دسترسی به این امکان هم از ۱۵ مهرماه آغاز شده بود. در همین سامانه، هنگام ایجاد پرونده وام، دانشگاه استعلام مشخصات فردی دانشجو و ضامن را از سازمان سامانه ثبت احوال انجام می‌داد و در نهایت قرار بود دانشگاه‌ها پس از ثبت اطلاعات متقاضیان لیست‌های وام‌های درخواستی را در بازه تعیین شده ارائه کنند.</p>
      <p>معاون امور دانشجویان صندوق رفاه دانشجویان وزارت علوم، تحقیقات و فناوری اضافه کرد: با اینکه زمان ثبت برخی از این وام ها به پایان رسیده است، اما با توجه به تغییرات سیستمی امسال، برخی دانشگاه ها درخواست کردند که مهلت ثبت تسهیلات تمدید شود و برای مساعدت با دانشگاه‌ها این زمان تا آخر آذر ماه تمدید شده است.</p>
    </article>
  </body>
</html>