<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sousosi-odlouceni-pripomina-rodiny-rozdelene-zeleznou-oponou/1823996?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T11:08:00+00:00"/>
    <meta property="og:title" content="Sousoší Odloučení připomíná rodiny rozdělené železnou oponou"/>
    <meta property="og:description" content="Mikulov (Břeclavsko) - Zástupci české i rakouské strany si dnes u Památníku obětem železné opony u Mikulova připomněli výročí 30 let od pádu hraniční bariéry mezi oběma zeměmi. Zároveň odhalili sousoší nazvané Odloučení, které symbolizuje rodiny rozdělené takzvanou železnou oponou, tedy neprostupnou bariérou mezi komunistickým východem a demokratickým západem."/>
  </head>
  <body>
    <article>
      <h1>Sousoší Odloučení připomíná rodiny rozdělené železnou oponou</h1>
      <address><time datetime="2019-11-22T11:08:00+00:00">22 Nov 2019, 11:08</time> by <a rel="author" href="http://www.ctk.cz/" target="_blank">ČTK</a></address>
      <p>Mikulov (Břeclavsko) - Zástupci české i rakouské strany si dnes u Památníku obětem železné opony u Mikulova připomněli výročí 30 let od pádu hraniční bariéry mezi oběma zeměmi. Zároveň odhalili sousoší nazvané Odloučení, které symbolizuje rodiny rozdělené takzvanou železnou oponou, tedy neprostupnou bariérou mezi komunistickým východem a demokratickým západem.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1574420927_P201911220483401.jpg"/>
        </figure>
        <figure>
          <img src="https://i3.cn.cz/6/1574420974_P201911220483901.jpg"/>
        </figure>
        <figure>
          <img src="https://i3.cn.cz/6/1574421893_P201911220500401.jpg"/>
        </figure>
        <figure>
          <img src="https://i3.cn.cz/6/1574422025_P201911220502201.jpg"/>
        </figure>
        <figure>
          <img src="https://i3.cn.cz/6/1574422058_P201911220502401.jpg"/>
        </figure>
      </slideshow>
      <p>"Vytvořila jej sochařka Zuzana Bartošová, ale ne přímo za tímto účelem. My jsme sochu viděli vystavenou v Praze a zaujalo nás, jak ztvárňuje osud mnoha rodin rozdělených emigrací," uvedl Miroslav Kasáček z Občanského sdružení Paměť, které pietní akt pořádalo.</p>
      <p>Na pietní akt navazuje mezinárodní konference Železná opona v nás, která se věnuje výročí 30 let od pádu komunismu, ale i tématu vzdělání, které může zabránit návratu totality.</p>
      <p>Občanské sdružení Paměť se připomínání osudů spojených s železnou oponou i zločiny komunismu věnuje dlouhodobě. V roce 2011 u Mikulova vznikla Stezka svobody, která na 13 informačních panelech umístěných podél hraniční cesty popisuje dramatické pokusy lidí o překonání prakticky nepropustné hranice.</p>
      <p>O tři roky později stezku doplnil Památník obětem železné opony, který navrhl architekt Tomáš Pilař. Památník tvoří 53 sedmimetrových železných stél, z nichž každá nese jméno jednoho člověka, který zemřel na hranici s Rakouskem v úseku mezi Slavonicemi a hranicí se Slovenskem.</p>
      <p>Železnou oponu připomíná i řada dalších míst na jihu Moravy. U Čížova na Znojemsku nadšenci zrenovovali část kompletní linie železné opony, ve Valticích na Břeclavsku funguje Muzeum železné opony.</p>
    </article>
  </body>
</html>