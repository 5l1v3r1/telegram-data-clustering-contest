<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/151366/"/>
    <meta property="og:site_name" content="AgroNews"/>
    <meta property="article:published_time" content="2019-11-22T11:17:00+00:00"/>
    <meta property="og:title" content="Потужності з перевалки зерна в портах України за рік дещо збільшились"/>
    <meta property="og:description" content="За неповні 11 місяців 2019 р. перевалка зернових вантажів у морських портах України перевищила показник всього 2018 року вже на 6,1 млн тонн і становить, за оперативними даними, понад 46 млн тонн. У порівнянні з минулим роком загальні потужності з перевалки зерна в портах збільшилися на 9% і..."/>
  </head>
  <body>
    <article>
      <h1>Потужності з перевалки зерна в портах України за рік дещо збільшились</h1>
      <address><time datetime="2019-11-22T11:17:00+00:00">22 Nov 2019, 11:17</time> by <a rel="author">agronews.uaode/author</a></address>
      <p>
        <b>За неповні 11 місяців 2019 р. перевалка зернових вантажів у морських портах України перевищила показник всього 2018 року вже на 6,1 млн тонн і становить, за оперативними даними, понад 46 млн тонн. У порівнянні з минулим роком загальні потужності з перевалки зерна в портах збільшилися на 9% і складають близько 85 млн тонн на рік. Про це заявив керівник АМПУ Райвіс Вецкаганс під час Міжнародної конференції «Зернові термінали: нові проекти, обладнання та технології», яка відбулась в Одесі 20-21 листопада.</b>
      </p>
      <p>Адміністрація морських портів України активно співпрацює з бізнесом щодо збільшення потужностей з перевалки аграрних вантажів у портах. Восени цього року між АМПУ та бізнесом було досягнуто домовленості щодо реалізації одразу двох інвестиційних проектів у цьому секторі.</p>
      <p>«У вересні АМПУ підписала договір з компанією «Кернел», найбільшим в світі виробником і експортером соняшникової олії, який передбачає інвестиції в розвиток інфраструктури порту Чорноморськ в розмірі понад 3 млрд грн. А вже наприкінці жовтня, в рамках Першого інвестиційного форуму RE:THINK за участю Президента України, був підписаний Меморандум про взаєморозуміння між АМПУ, однією з найбільших китайських корпорацій COFCO та маріупольським держстивідором. Його реалізація дасть можливість збільшити перевалку аграрних вантажів в порту Маріуполь у 3,5 рази», – відзначив Вецкаганс.</p>
      <p>Планується, що у порту Чорноморськ АМПУ здійснить днопоглиблювальні роботи в акваторії та вздовж причалів, через які будуть відвантажуватись аграрні вантажі компанії Кернел. А у порту Маріуполь, окрім днопоглиблення, буде здійснено також реконструкцію причалів №2 і №3. Важливо, що обидва проєкти передбачають гарантоване збільшення вантажопотоків, що дозволить пришвидшити окупність інвестицій державного підприємства.</p>
      <p>Слід зазначити, що до кінця поточного року має бути завершено реконструкцію причалу №4 у Маріуполі, у тилу якого державна стивідорна компанія завершує будівництво нового зернового терміналу.</p>
      <p>Також у жовтні 2019 рокуАМПУ завершила відновлення паспортних глибин в порту Миколаїв, який є лідером з перевалки аграрних вантажів в Україні. Цей проект став третім за обсягом для АМПУ цього року – майже 900 тис. м³. Ще два найбільших проекти тривають в українських портах Маріуполь та Бердянськ. Загалом обсяг експлуатаційного днопоглиблення проведеного власним флотом та на замовлення Адміністрації морських портів України у 2019 році вже сягнув позначки 5 млн м³.</p>
    </article>
  </body>
</html>