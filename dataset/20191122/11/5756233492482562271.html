<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622739/%D9%87%D8%B4%D8%AF%D8%A7%D8%B1-%D8%B4%D8%AF%DB%8C%D8%AF-%D8%A7%D8%B1%D8%AA%D8%B4-%DA%86%DB%8C%D9%86-%D8%A8%D9%87-%D9%86%D8%A7%D9%88%D9%87%D8%A7%DB%8C-%D8%AC%D9%86%DA%AF%DB%8C-%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T11:48:00+00:00"/>
    <meta property="og:title" content="هشدار شدید ارتش چین به ناوهای جنگی آمریکا"/>
    <meta property="og:description" content="همزمان با افزایش تنش‌ها میان پکن و واشنگتن، ناوگان نظامی آمریکا طی چند روزگذشته حداقل دو بار به جزایر مورد مناقشه چین در دریای چین جنوبی نزدیک شده‌اند و این موضوع با واکنش چین روبرو شده است."/>
  </head>
  <body>
    <article>
      <h1>هشدار شدید ارتش چین به ناوهای جنگی آمریکا</h1>
      <address>
        <time datetime="2019-11-22T11:48:00+00:00">22 Nov 2019, 11:48</time>
      </address>
      <p>
        <i>همزمان با افزایش تنش‌ها میان پکن و واشنگتن، ناوگان نظامی آمریکا طی چند روزگذشته حداقل دو بار به جزایر مورد مناقشه چین در دریای چین جنوبی نزدیک شده‌اند و این موضوع با واکنش چین روبرو شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به نقل از رویترز، سخنگوی ناوگان هفتم نیروی دریایی آمریکا اعلام کرده که کشتی نظامی «گابریل گیفورد» به تازگی در عبور خود به جزیره «میسچیف ریف» که مورد مناقشه دولت‌های چین، تایوان، ویتنام و فیلیپین می‌باشد، نزدیک شده است.</p>
      <p>ناوهای آمریکایی همچنین محدودیت‌های اعمال شده چین را نقض و به جزایر دیگری در دریای چین جنوبی نزدیک شده‌اند.</p>
      <figure>
        <img src="https://aftabnews.ir/files/fa/news/1398/9/1/362042_953.jpg"/>
      </figure>
      <p>در همین ارتباط نیز سخنگوی فرماندهی جنوبی ارتش چین با تائید عبور کشتی‌های نظامی آمریکا، این اقدامات را تحریک‌آمیز توصیف کرد و خواستار توقف این اقدامات شد.</p>
      <p>ارتش چین همچنین هشدار داده که اقدامات اخیر ناوهای آمریکایی به شدت نگران کننده است و چین برای حفاظت از منافع خود از هیچ اقدامی کوتاهی نخواهد کرد.</p>
      <p>دریای چین جنوبی به عنوان یکی از گذرگاه‌های مهم دریایی و برخوردار از جزایر غنی از هیدروکربن، به محل مناقشه میان کشورهای مختلف از جمله چین، فیلیپین، ویتنام، مالزی، برونئی و تایوان تبدیل شده که هر یک مدعی مالکیت بر بخشی از آن هستند.</p>
      <p>چین ادعای مالکیت ۸۰ درصدی بر دریای چین جنوبی را دارد و تحرکات دریایی آمریکا در این منطقه به تشدید تنش‌ها منجر شده است. در حال حاضر عمده تنش‌ها در دریای چین جنوبی به دلیل رفت و آمد تحریک آمیز ناوهای جنگی آمریکا است که با نگرانی و خشم رهبران چین روبرو شده است.</p>
    </article>
  </body>
</html>