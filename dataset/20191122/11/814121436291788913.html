<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/sport/10272205/robert-kubica-w-nowym-zespole-moze-zalozyc-rozowa-koszulke.html"/>
    <meta property="og:site_name" content="Wprost"/>
    <meta property="article:published_time" content="2019-11-22T11:56:00+00:00"/>
    <meta property="og:title" content="Robert Kubica w nowym zespole? Może założyć różową koszulkę"/>
    <meta property="og:description" content="Jak informuje portal gptoday.net, Robert Kubica w przyszłym sezonie ma być kierowcą testowym i rezerwowym w zespole Racing Point. Funkcję ma łączyć ze startami w serii DTM."/>
  </head>
  <body>
    <article>
      <h1>Robert Kubica w nowym zespole? Może założyć różową koszulkę</h1>
      <address><time datetime="2019-11-22T11:56:00+00:00">22 Nov 2019, 11:56</time> by <a rel="author">WPROST.pl</a></address>
      <p>
        <b>Jak informuje portal gptoday.net, Robert Kubica w przyszłym sezonie ma być kierowcą testowym i rezerwowym w zespole Racing Point. Funkcję ma łączyć ze startami w serii DTM.</b>
      </p>
      <p>Przyszłość Roberta Kubicy jest jednym z najważniejszych tematów ostatnich tygodni wśród fanów motorsportu. Spekuluje się, że Polak miałby zostać kierowcą testowym i rezerwowym jednego z trzech zespołów. O zainteresowaniu mówiły amerykański Haas, Alfa Romeo i SportPesa Racing Point należące do kanadyjskiego miliardera Lawrence'a Strolla. Jak donoszą holenderskie media, to właśnie ten ostatni kierunek ma się okazać ostatecznym. Portal gptoday.net dotarł do informacji, że Polak w sezonie 2020 będzie łączył funkcję trzeciego kierowcy Racing Point, ze startami w serii DTM dla zespołu BMW. O dołączeniu do najbardziej popularnej serii wyścigowej samochodów turystycznych, mówi się już od dawna. Sam kierowca wielokrotnie powtarzał, że w przyszłym sezonie interesuje go wyłącznie ściganie i nie zgodzi się na kontrakt, który zakładałby wyłącznie testy w symulatorze. Stąd decyzja o łączeniu etatów w Formule 1 i serii DTM.</p>
      <h3>Orlen wspiera Kubicę</h3>
      <p>PKN Orlen z końcem sezonu zakończy współpracę z Rokit Williams Racing. W zespole jeszcze przez jeden wyścig jeździć będzie Kubica. Szef Orlenu zapowiedział, że <a href="https://biznes.wprost.pl/firmy-i-rynki/10252253/robert-kubica-i-orlen-odchodza-z-williamsa-koncern-zostaje-w-formule-1.html">firma ma zamiar dalej wspierać Polaka i pozostać w Formule 1</a>. Czy oznacza to, że polski koncern naftowy porozumiał się z zespołem Racing Point? Tego jeszcze oficjalnie nie wiadomo. Można jednak zakładać, że już niedługo logo Orlenu może pojawić się na charakterystycznych, różowych bolidach.</p>
      <related>
        <h4>Czytaj także:</h4>
        <a href="https://www.wprost.pl/sport/10266845/zywa-legenda-lewis-hamilton-szesciokrotnym-mistrzem-swiata.html"/>
      </related>
      <footer>Opracował: <a href="https://www.wprost.pl/profil/18582/marcin-haber.html">Marcin Haber</a></footer>
      <footer>Źródło: <a href="https://www.wprost.pl/">WPROST.pl</a> / gptoday.net</footer>
    </article>
  </body>
</html>