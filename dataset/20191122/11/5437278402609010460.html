<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/pvver-housmans-niet-naar-tweede-kamer"/>
    <meta property="og:site_name" content="1limburg"/>
    <meta property="article:published_time" content="2019-11-22T11:49:47+00:00"/>
    <meta property="og:title" content="PVV'er Housmans niet naar Tweede Kamer"/>
    <meta property="og:description" content="PVV-gedeputeerde Robert Housmans vertrekt niet naar de Tweede Kamer."/>
  </head>
  <body>
    <article>
      <h1>PVV'er Housmans niet naar Tweede Kamer</h1>
      <h2>PVV-gedeputeerde Robert Housmans vertrekt niet naar de Tweede Kamer.</h2>
      <address><time datetime="2019-11-22T11:49:47+00:00">22 Nov 2019, 11:49</time> by <a rel="author">Jean van Hoof</a></address>
      <p>Hij blijft werkzaam vanuit het gouvernement.</p>
      <p><b>Kieswet</b><br/>Housmans had volgens de kieswet recht op de zetel die vrij is gekomen door het vertrek van Sietse Fritsma.</p>
      <p>Hij was aan de beurt, nadat het voormalige Tweede Kamerlid Karen Gerbrands had aangegeven niet terug te willen keren in het parlement. Zij moest als eerste gevraagd worden.</p>
      <p><b>Eervol<br/></b>Housmans zegt het heel eervol te vinden dat hij gevraagd is als lid van de Tweede Kamer. "Maar ik ben minder dan een half jaar geleden begonnen als gedeputeerde in een uniek extra-parlementair college. Daarom kies ik ervoor die klus af te maken en op dit moment de zetel in de Tweede Kamer aan mij voorbij te laten gaan", aldus Housmans.</p>
      <p><b>Wilders<br/></b>Hij heeft over de situatie ook overleg gehad met PVV-leider Geert Wilders. "Die heeft alle begrip voor mijn keuze", zo stelt Housmans.</p>
      <p>Op de vraag of hij over een aantal jaren wel Tweede Kamerlid zou willen worden, zegt Housmans nu geen ja of nee. "Dat zullen we op termijn moeten bekijken."</p>
      <p><b>Buiten de boot<br/></b>Bij de Tweede Kamerverkiezingen in 2017 stond Housmans op de 22e plaats van de kandidatenlijst van de PVV. Hij was toen fractievoorzitter van de partij in het Limburgs Parlement. Omdat de PVV maar 20 zetels behaalde, viel hij buiten de boot.</p>
      <p><b>Breuk<br/></b>Housmans is sinds eind juni gedeputeerde. Met hem heeft de PVV voor het eerst sinds 2011 weer een plek in het provinciebestuur. Destijds bestuurde de PVV als grootste partij slechts een jaartje mee met twee gedeputeerden. Het kwam toen tot een breuk met de coalitiepartners CDA en VVD.</p>
      <p>De plek van Fritsma in de Tweede Kamer wordt nu waarschijnlijk ingenomen door Chris Janssen. Hij is raadslid in Almere.</p>
    </article>
  </body>
</html>