<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Auto/a546014/Tesla-predstavio-prvi-elektricn0i-pik-ap-tokom-demonstracije-mala-ispala.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-22T11:11:00+00:00"/>
    <meta property="og:title" content="Tesla predstavio prvi električni pik-ap, tokom demonstracije &quot;mala ispala&quot;"/>
    <meta property="og:description" content="Tesla je predstavio svoje prvo električno pik-ap vozilo koje s futurističkom četvrtastom karoserijom olovnosive boje..."/>
  </head>
  <body>
    <article>
      <h1>Tesla predstavio prvi električni pik-ap, tokom demonstracije "mala ispala"</h1>
      <address>
        <time datetime="2019-11-22T11:11:00+00:00">22 Nov 2019, 11:11</time>
      </address>
      <p>Tesla je predstavio svoje prvo električno pik-ap vozilo koje s futurističkom četvrtastom karoserijom olovnosive boje izgleda poput oklopnog vozila. Ipak, na demonstraciji vozila nije sve prošlo kako su zamišljali.</p>
      <p>Ova kalifornijska fabrika pokušava da oduzme deo unosnog tržišta tradicionalnim proizvođačima automobila iz Detroita.</p>
      <p>S početnom cenom od 39.900 dolara, Sajbertrak (Cybertrucka) manje je skup nego što je bilo očekivano, međutim njegov dizajn mogao bi da ograniči prodaju s obzirom na praktični američki životni stil.</p>
      <p>Na svečanom predstavljanju u Los Anđelesu izvršni direktor Tesle Ilon Mask rekao je da će skuplje verzije koštati 49.900 i 69.900 dolara, a najskuplja verzija s jednim punjenjem moći će da pređe 800 kilometara.</p>
      <p>Serijska proizvodnja Sajbertraka trebalo bi da počne krajem 2021. godine.</p>
      <figure>
        <img src="https://rs.n1info.com/Picture/292077/jpeg/2019-11-22T063022Z_2041079200_RC26GD99NOET_RTRMADP_3_TESLA-PICKUP.JPG"/>
        <figcaption>
          <cite>Izvor: Reuters/HO</cite>
        </figcaption>
      </figure>
      <p>"Sada nam je potrebna održiva energiju. Nemamo li pik-ap, ne možemo to rešiti", rekao je Mask.</p>
      <p>Tri najprodavanija modela vozila u Americi su pik-apovi, terenska vozila koja pozadi imaju otvoreni teretni prostor.</p>
      <p>Oštro geometrijsko telo izrađeno je od nerđajućeg čelika, a prozori su od armiranog stakla.</p>
      <p>Mask je tvrdio da Sajbertrak ima "ultratvrdu spoljašnjost" koja se neće izgrebati niti ulubiti.</p>
      <p>Ali, armirano staklo popucalo je kao paukova mreža kad je pogođeno metalnom kuglom za vreme demonstracije.</p>
      <p>Mask je ranije na Tviteru napisao da je dizajn delimično nastao pod uticajem sportskog vozila Lotus Esprit koje je zamenilo podmornicu u filmu Džejmsa Bonda 1970-ih "Špijun koji me voleo".</p>
    </article>
  </body>
</html>