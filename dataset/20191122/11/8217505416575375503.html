<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corsedimoto.com/motomondiale/motogp/motogp-nuovo-motore-suzuki-conferma-jerez/"/>
    <meta property="og:site_name" content="Corsedimoto"/>
    <meta property="article:published_time" content="2019-11-22T11:34:03+00:00"/>
    <meta property="og:title" content="MotoGP: Un nuovo motore per Suzuki. A Jerez per la conferma"/>
    <meta property="og:description" content="Suzuki sta concentrando i suoi sforzi attuali sul nuovo motore, da riprovare a Jerez anche con Guintoli. Davide Brivio: &quot;Cerchiamo conferme.&quot;"/>
  </head>
  <body>
    <article>
      <h1>MotoGP: Un nuovo motore per Suzuki. A Jerez per la conferma</h1>
      <h2>Suzuki sta concentrando i suoi sforzi attuali sul nuovo motore, da riprovare a Jerez anche con Guintoli. Davide Brivio: "Cerchiamo conferme dei nostri progressi."</h2>
      <address><time datetime="2019-11-22T11:34:03+00:00">22 Nov 2019, 11:34</time> by <a rel="author" href="https://www.corsedimoto.com/author/dtamantini/" target="_blank">Diana Tamantini</a></address>
      <p>Nel corso del primo test in ottica 2020 a Valencia c’è stata una grande novità anche per <b>Suzuki</b>. La casa di Hamamatsu infatti ha portato all’esordio il nuovo motore. Un passo avanti importante per <b>Alex Rins</b> e <b>Joan Mir</b>, che in questo senso sembravano avere qualche problema in più rispetto agli altri costruttori. Nulla di definitivo però: i test a Jerez, in programma lunedì e martedì prossimi, dovranno fornire qualche conferma in più. In questa occasione accanto ai piloti ufficiali ci sarà anche il tester <b>Sylvain Guintoli</b>, da tempo impegnato nel lavoro di sviluppo del nuovo motore.</p>
      <p><b>Davide Brivio</b> commenta positivamente la novità, ma preferisce non sbilanciarsi troppo. <i>“Sembra per il momento un passo avanti. Abbiamo lavorato anche sull’elettronica e sul setting, oltre a svolgere prove comparative col motore 2019. In ogni caso è promettente, piace ad entrambi i piloti. Ora sarà importante andare a Jerez, riprovare tutto ed avere quindi maggiori conferme dei nostri progressi. Ci stiamo concentrando principalmente sul motore in questo momento, a Sepang arriveranno novità riguardanti il telaio. La nostra moto non è male, ma vogliamo migliorare qualche dettaglio.”</i></p>
      <p>Conferma le sue parole il manager tecnico <b>Ken Kawauchi</b>: anche lui si mostra ottimista, ma non troppo. <i>“La nostra priorità al momento è il motore 2020, provato da entrambi i piloti a Valencia. Entrambi si sono mostrati soddisfatti, ma è troppo presto per dire che abbiamo preso le decisioni definitive riguardo al motore. Sembra però che la strada intrapresa sia quella corretta. A Jerez continueremo a lavorare in questo senso, cercando anche nuove soluzioni elettroniche che spero possano aiutarci. A Sepang poi ci concentreremo su altre aree per completare il pacchetto 2020.”</i></p>
      <p><i>“Valencia non è la pista giusta per provare qualche novità: è troppo corta”</i> ha aggiunto <b>Alex Rins</b>. <i>“In ogni caso abbiamo fatto passi avanti. A Jerez raccoglieremo maggiori informazioni.”</i> Molta cautela anche da parte di <b>Joan Mir</b>, quest’anno coinvolto fin da subito nel processo di sviluppo. <i>“Al momento va tutto bene, ma è presto per dire che il nuovo motore sia la soluzione giusta. Dobbiamo continuare a provare, soprattutto in tema di elettronica. Abbiamo comunque intrapreso una buona strada.”</i></p>
    </article>
  </body>
</html>