<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914769"/>
    <meta property="og:site_name" content="Dnevnik"/>
    <meta property="article:published_time" content="2019-11-22T11:00:00+00:00"/>
    <meta property="og:title" content="Xi: Kitajska si želi trgovinski dogovor, a je ni strah vrniti udarcev"/>
    <meta property="og:description" content="Kitajski predsednik Xi Jinping je danes poudaril, da Kitajska želi doseči trgovinski dogovor z ZDA, a je ni strah uvesti protiukrepov, če bo treba. &quot;Kot vedno poudarjamo: nočemo začeti trgovinske vojne, a se ne bojimo,&quot; je v eni redkih neposrednih izjav glede trgovinske vojne po poročanju francoske tiskovne agencije AFP poudaril Xi."/>
  </head>
  <body>
    <article>
      <h1>Xi: Kitajska si želi trgovinski dogovor, a je ni strah vrniti udarcev</h1>
      <address><time datetime="2019-11-22T11:00:00+00:00">22 Nov 2019, 11:00</time> by <a rel="author">STA</a></address>
      <p>
        <b>Kitajski predsednik Xi Jinping je danes poudaril, da Kitajska želi doseči trgovinski dogovor z ZDA, a je ni strah uvesti protiukrepov, če bo treba. "Kot vedno poudarjamo: nočemo začeti trgovinske vojne, a se ne bojimo," je v eni redkih neposrednih izjav glede trgovinske vojne po poročanju francoske tiskovne agencije AFP poudaril Xi.</b>
      </p>
      <p>Xijeve izjave na srečanju z nekdanjimi visokimi predstavniki ameriške administracije sledijo sredini izjavi ameriškega predsednika Donalda Trumpa, da Kitajska v pogajanjih ne popušča dovolj, da bi lahko dosegli dogovor.</p>
      <p>S kitajskega trgovinskega ministrstva so v odzivu na Trumpove navedbe že v četrtek sporočili, da si bodo še naprej prizadevali za sklenitev dogovora. Xi je danes znova zagotovil, da trgovinski spor Kitajski ni v interesu.</p>
      <p>Vodja kitajskih trgovinskih pogajalcev pa je ameriške kolege minuli teden pozval k novemu krogu pogajanj, današnje poročanje časnika Wall Street Journal povzema nemška tiskovna agencija dpa.</p>
      <p>Mesece trajajoča trgovinska vojna med Washingtonom in Pekingom duši globalno gospodarstvo in negativno vpliva na finančne trge. Kitajska in ZDA sta si medsebojno naložili visoke carine na več sto milijard dolarjev dvostranske trgovinske menjave.</p>
      <p>Trgovinski dogovor, o katerem je govora trenutno, je sicer le delni oz. dogovor prve faze. Z delnim dogovorom naj bi strani preprečili nadaljnje zviševanje carin in morda celo odpravili nekatere obstoječe, nato pa naj bi sčasoma sklenili celovit sporazum.</p>
      <related>
        <h4>Preberite zadnje Älanke</h4>
        <a href="https://www.dnevnik.si/kartica/1042914836"/>
      </related>
    </article>
  </body>
</html>