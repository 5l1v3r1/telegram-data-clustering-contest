<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/siyaset/135982/erdoganin-bugun-izmirde-acacagi-cami-ile-ilgili-carpici-feto-iddiasi"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-22T11:28:00+00:00"/>
    <meta property="og:title" content="Erdoğan'ın bugün İzmir'de açacağı cami ile ilgili çarpıcı FETÖ iddiası"/>
    <meta property="og:description" content="CHP İzmir Milletvekili Atila Sertel, AKP'li Cumhurbaşkanı Erdoğan'ın bugün İzmir'de açacağı cami ile ilgili çarpıcı bir iddiayı Meclis gündemine taşıdı."/>
  </head>
  <body>
    <article>
      <h1>Erdoğan'ın bugün İzmir'de açacağı cami ile ilgili çarpıcı FETÖ iddiası</h1>
      <h2>CHP İzmir Milletvekili Atila Sertel, AKP'li Cumhurbaşkanı Erdoğan'ın bugün İzmir'de açacağı cami ile ilgili çarpıcı bir iddiayı Meclis gündemine taşıdı.</h2>
      <address>
        <time datetime="2019-11-22T11:28:00+00:00">22 Nov 2019, 11:28</time>
      </address>
      <p>CHP İzmir Milletvekili Atila Sertel, AKP'li Cumhurbaşkanı Erdoğan'ın bugün İzmir'de açacağı cami ile ilgili çarpıcı bir iddiayı Meclis gündemine taşıdı.</p>
      <p>Sertel, “<b>FETÖ’cüler Cumhurbaşkanı’nı yine kandırmış olabilir. Cumhurbaşkanı, Camiye ismini veren Bilal Saygılı ve onun babası Eflatun Saygılı’yı tanıyor mu? Geçmişlerini biliyor mu?</b>” diye sordu.</p>
      <p>AKP'li Cumhurbaşkanı Recep Tayyip Erdoğan’ın bugün İzmir’de açacağı ve 30 milyon liraya mal olan Cami’nin finansmanının FETÖ’cüler tarafından sağlandığı iddia edildi.</p>
      <p>CHP İzmir Milletvekili Atila Sertel, bu iddiaları Meclis’e taşıdı, “FETÖ’cüler Cumhurbaşkanı’nı yine kandırmış olabilir. Cumhurbaşkanı, Camiye ismini veren Bilal Saygılı ve onun babası Eflatun Saygılı’yı tanıyor mu? Geçmişlerini biliyor mu” diye sordu.</p>
      <p>
        <i>
          <b>Camiyi yaptıran ve ismini veren MÜSİAD İzmir Şube Başkanı Bilal Saygılı’nın İzmir’de Fetullahçı Terör Örgütü/Paralel Devlet Yapılanması soruşturması kapsamında gözaltına alındığını hatırlatan CHP İzmir Milletvekili Atila Sertel, şöyle devam etti:</b>
        </i>
      </p>
      <p>”Ege Üniversitesi girişinde yer alan ve bugün Cumhurbaşkanı Recep Tayyip Erdoğan’ın katılımıyla ibadete açılacak olan Cami’nin temelinden bitimine kadar FETÖ izleri mevcut. Ege Üniversitesi kampüs alanında yapılan caminin temeli; o günün rektörü, bugünün FETÖ firarisi Mustafa Cüneyt Hoşcoşkun döneminde atılıyor. Yaklaşık 30 milyon liralık maliyeti üstlenen ve camiye ismini veren Bilal Saygılı ise 15 Temmuz darbe girişiminden önce ‘Himmet’ operasyonu ile FETÖ’den gözaltına alınıyor. Bilal Saygılı’nın babası Eflatun Saygılı’nın İzmir’de kurduğu Sondakika isimli gazete ise darbe girişiminden sonra FETÖ nedeniyle kapatılıyor. Gazetenin bağlı olduğu Saykar şirketinin hissedarlarından biri Mehmet Tahir Kocakurt. Tahir Kocakurt’un abisi FETÖ’nün dünya imamlarından Barbaros Kocakurt. Bu kişileri kazıdıkça altından hep FETÖ çıkıyor. Sözde FETÖ ile mücadele eden Cumhurbaşkanı da FETÖ ve FETÖ’cüler tarafından günahlarının kefareti için yapıldığı söylenen Cami’nin açılışını yapıyor. Ben merak ediyorum. Sayın Cumhurbaşkanı bunları biliyor mu? Yoksa yine kandırılıyor mu?</p>
      <p>Saygılı ailesinin büyük ortağı olduğu Son Dakika Gazetesi’nde bir dönem görev yapmış ve FETÖ ile alakası olmayan gazetecilerin bugün dahi basın kartı verilmeyerek cezalandırıldığını ifade eden Sertel, “Son Dakika gazetesinde yapısını bilmeden çalışan basın kartı emekçilerinin basın kartları ellerinden alınırken, iptal edilirken FETÖ’cü diye kapatılan gazetenin sahibinin oğlunun adı camiye veriliyor. Bu ne perhiz, bu ne lahana turşusu? FETÖ’cü zenginse elini kolunu sallayarak geziyor, hatta isimleri ölümsüzleştiriliyor. Fakirse cezaevinde süründürülüyor, diyenlere hak veren bir uygulama sürüyor” dedi.</p>
      <h3>SORU ÖNERGESİ VERDİ</h3>
      <p>CHP'li Sertel, Cumhurbaşkanı Yardımcısı Fuat Oktay tarafından yazılı olarak yanıtlanması istemiyle Meclis Başkanlığı'na soru önergesi verdi. </p>
    </article>
  </body>
</html>