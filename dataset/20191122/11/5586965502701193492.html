<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/politica/rares-bogdan-raspuns-la-apelul-vioricai-dancila-visati-cai-verzi-pe-pereti-dezbaterea-e-in-strada-18605143"/>
    <meta property="og:site_name" content="Gândul"/>
    <meta property="article:published_time" content="2019-11-22T11:25:50+00:00"/>
    <meta property="og:title" content="Rareş Bogdan, răspuns la apelul Vioricăi Dăncilă: Visaţi cai verzi pe pereţi. Dezbaterea e în stradă"/>
    <meta property="og:description" content="Mai multe detalii pe Gândul.info"/>
  </head>
  <body>
    <article>
      <h1>Rareş Bogdan, răspuns la apelul Vioricăi Dăncilă: Visaţi cai verzi pe pereţi. Dezbaterea e în stradă</h1>
      <h2>Prim-vicepreşedintele PNL Rareş Bogdan a declarat, vineri, că Viorica Dăncilă visează „cai verzi pe pereţi” şi că dezbaterea pentru alegerile prezidenţiale este „în stradă, printre oameni”, după ce candidatul PSD a făcut un ultim apel către Klaus Iohannis să participe la o confruntare electorală.</h2>
      <address><time datetime="2019-11-22T11:25:50+00:00">22 Nov 2019, 11:25</time> by <a rel="author" href="https://www.gandul.info/autor/elena-crangasu" target="_blank">Elena Crangasu</a></address>
      <p>„Văd că şefa PSD iar se face că vrea să participe la o dezbatere cu preşedintele Românei. Îi comunic faptul că domnul Klaus Iohannis dezbate cu oamenii, în stradă, în săli, răspunde la întrebări, aduce argumente... Şi au fost multe întrebări zilele astea, la Baia Mare, Bistriţa, Ploieşti, Galaţi, azi suntem la Bacău - tot atâtea locuri unde şeful statului a discutat/discută cu cetăţenii. Dar o face sincer, fără minciuni, fără a amăgi oamenii. Ca un om serios, cu conştiinţă”, a scris pe Facebook Rareş Bogdan.</p>
      <p>El a reamintiti şi de participarea lui Klaus Iohannis la summitul liderilor PPE, alături de Angela Merkel, Ursula von der Leyen şi Donald Tusk, premierul Greciei, Mitotakis si fostul si viitorul cancelar al Austriei, Sebastian Kurz, să dau numai nişte exemple.</p>
      <p>„Adică lideri, doamnă Dăncilă, viziuni, argumente, proiecte, progres. Vă sunt cunoscuţi termenii aceştia? Doamna Dăncilă, cred că staţi închisă în birou şi visaţi cai verzi pe pereţi, iar din când în când intră câte-un sfetnic şi vă spune „ieşiţi, doamnă, de sub masă, că nu vine nimeni să vă reproşeze minciunile pe care le-aţi spus, vă păzim noi!”. Mai ales după desecretizarea Raportului 10 august... Manipulările PSD, de cea mai joasă speţă, ies la iveală, iată! Ieşiţi, doamnă, dintre cei 4 pereţi, mergeţi în stradă şi vorbiţi cu oamenii, dezbateţi cu ei, vedeţi ce vă spun! Măcar un duş rece, din când în când, un şef de partid, chiar şi aşa, instalat de un infractor, trebuie să facă, să se trezească! Aveţi curaj să daţi ochii cu România normală, cea pe care aţi umilit-o, aţi minţit-o, aţi luat-o de neroadă, aţi bătut-o pe 10 august, aţi gazat-o? Aveţi curaj să le spuneţi românilor de ce aţi ajuns pe primele pagini ale ziarelor de pe glob? Aveţi curaj să le explicaţi oamenilor de ce aţi angajat numai copii, nepoţi, amante, iar pe cei competenţi i-aţi invitat să plece la mii de kilometri, cu lacrimi în gât? Aveţi curaj să le spuneţi părinţilor lor de ce au plecat copiii lor din ţară? Aveţi curaj să le spuneţi românilor de ce aţi legiferat exclusiv pentru un grup infracţional? Aveţi curaj să le spuneţi cum aţi făcut averi de faraoni în timp ce electoratul vostru sărăcea? În stradă, printre oameni, acolo e dezbaterea! Haideţi, pi R pătrat pe stradă”, a conchis europarlamentarul liberal.</p>
      <p>Reacţia lui Rareş Bogdan vine în contextul în care candidatul PSD la alegerile prezidenţiale, Viorica Dăncilă, a lansat, într-o postare pe Facebook în care se declară înfuriată, un ultim apel la dezbatere către contracandidatul său, Klaus Iohannis. Ea propune ca evenimentul să aibă loc vineri seară, la ora 20.00, la Palatul Parlamentului.</p>
      <p>„Eu, până în ultima clipă, voi insista şi voi fi pregătită pentru confruntarea democratică pe care românii o cer şi o merită! Aşa că lansez un apel public. Să îl chemăm pe Klaus Iohannis la dezbatere în această seară, începând cu ora 20:00, la Palatul Parlamentului! Echipa mea de campanie deja încearcă să ia legătura cu staff-ul domnului Iohannis pentru a stabili această întâlnire”, a scris candidatul PSD la alegerile prezidenţiale, Viorica Dăncilă, vineri, pe Facebook.</p>
      <related>
        <h4>Citeşte şi</h4>
        <a href="https://www.gandul.info/politica/dancila-il-cheama-dezbatere-iohannis-pana-ultima-clipa-insista-pregatita-il-chemam-klaus-iohannis-dezbatere-aceasta-seara-incepand-ora-20-00-palatul-parlamentului-18604899?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/politica/paleologu-duminica-imi-voi-exercita-dreptul-de-vot-voi-vota-impotriva-doamnei-dancila-18604379?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/politica/liderul-deputatilor-pnl-guvernarea-psd-a-lasat-mostenire-2472-criminali-si-1057-violatori-18604243?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>