<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/22/no-violenza-contro-le-donne-flash-mob-in-piazza-del-popolo/1327928/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-22T11:53:52+00:00"/>
    <meta property="og:title" content="No violenza contro le donne, flash mob in piazza Del Popolo"/>
    <meta property="og:description" content="SAN SEVERINO - L'appuntamento domani alle 16 in occasione della giornata internazionale"/>
  </head>
  <body>
    <article>
      <h1>No violenza contro le donne, flash mob in piazza Del Popolo</h1>
      <h2>SAN SEVERINO - L'appuntamento domani alle 16 in occasione della giornata internazionale</h2>
      <address><time datetime="2019-11-22T11:53:52+00:00">22 Nov 2019, 11:53</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F22%2Fno-violenza-contro-le-donne-flash-mob-in-piazza-del-popolo%2F1327928%2F">Condividi19</a><a href="https://twitter.com/intent/tweet?text=No+violenza+contro+le+donne%2C++flash+mob+in+piazza+Del+Popolo&amp;url=https%3A%2F%2Fwww.cronachemaceratesi.it%2F2019%2F11%2F22%2Fno-violenza-contro-le-donne-flash-mob-in-piazza-del-popolo%2F1327928%2F">Tweet</a>Email19 Condivisioni</p>
      <p> </p>
      <p> </p>
      <p><b>Domani alle 16, in vista della Giornata internazionale per l’eliminazione della violenza contro le donne, piazza Del Popolo ospiterà un flash mob per far sentire la voce di chi considera la violenza contro le donne una vera violazione dei diritti umani. L’iniziativa è promossa con il patrocinio della Caritas vicariale, della Pro Loco di San Severino e del Forum donne Cgil di Macerata. </b>La Giornata internazionale per l’eliminazione della violenza contro le donne è una ricorrenza istituita dall’Assemblea generale delle Nazioni Unite, tramite la risoluzione numero 54/134 del 17 dicembre 1999. L’Assemblea ha designato il 25 novembre come data della ricorrenza e ha invitato i governi, le organizzazioni internazionali e le Ong a organizzare attività volte a sensibilizzare l’opinione pubblica su questo importantissimo tema. La data del 25 novembre fu scelta da un gruppo di donne attiviste, riunitesi nell’Incontro Femminista Latinoamericano e dei Caraibi tenutosi a Bogotà nel 1981, in ricordo del brutale assassinio nel 1960 delle tre sorelle Mirabal considerate esempio di donne rivoluzionarie per l’impegno con cui tentarono di contrastare il regime di Rafael Leónidas Trujillo, il dittatore che tenne la Repubblica Dominicana nell’arretratezza e nel caos per oltre 30 anni. Il 25 novembre 1960, infatti, le sorelle Mirabal, mentre si recavano a far visita ai loro mariti in prigione, furono bloccate sulla strada da agenti del Servizio di informazione militare. Condotte in un luogo nascosto nelle vicinanze furono stuprate, torturate, massacrate a colpi di bastone e strangolate, per poi essere gettate in un precipizio, a bordo della loro auto, per simulare un incidente. In Italia solo dal 2005 alcuni centri antiviolenza e Case delle donne hanno iniziato a celebrare questa giornata. Ma negli ultimi anni anche istituzioni e vari enti come Amnesty International celebrano questa giornata attraverso iniziative politiche e culturali.</p>
    </article>
  </body>
</html>