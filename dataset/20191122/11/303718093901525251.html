<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.oogtv.nl/2019/11/oud-raadslid-haren-en-ten-boer-hebben-het-gevoel-dat-de-gemeente-over-ze-heen-walst/"/>
    <meta property="og:site_name" content="OOG"/>
    <meta property="article:published_time" content="2019-11-22T11:09:00+00:00"/>
    <meta property="og:title" content="Oud-raadslid: ‘Haren en Ten Boer hebben het gevoel dat de gemeente over ze heen walst’"/>
    <meta property="og:description" content="Rita Pestman, oud-raadslid voor de PvdA in Ten Boer, deed afgelopen woensdag, met een brief naar het college van B&amp;W, een ultieme poging om de inwoners van Haren en Ten Boer te ontzien van hogere"/>
  </head>
  <body>
    <article>
      <h1>Oud-raadslid: ‘Haren en Ten Boer hebben het gevoel dat de gemeente over ze heen walst’</h1>
      <address><time datetime="2019-11-22T11:09:00+00:00">22 Nov 2019, 11:09</time> by <a rel="author">Tom Veenstra</a></address>
      <p>
        <b>Rita Pestman, oud-raadslid voor de PvdA in Ten Boer, deed afgelopen woensdag, met een brief naar het college van B&amp;W, een ultieme poging om de inwoners van Haren en Ten Boer te ontzien van hogere hondenbelasting.</b>
      </p>
      <p>Volgens Pestman was er de mogelijkheid voor de Gemeente Groningen om voor 2020 nog lagere tarieven te hanteren voor de oude gemeentes. De gemeenteraad heeft er volgens het oud-raadslid doelbewust voor gekozen om dit niet te doen. “Dat betekent dus dat de raad, zonder een gat in de begroting te schieten, nee had kunnen zeggen tegen het voorstel,“ zo blijkt volgens Pestman uit motie ‘Verruiming kwijtschelding hondenbelasting’, aangenomen op 13 november jongstleden.</p>
      <p>Ook het ontzien van lage inkomens voor hondenbelasting, zoals de gemeente dit nu doet, is niet eerlijk volgens het voormalige raadslid: “Even kort door de bocht komt het er op neer dat de ene helft hondenbezitters in Haren en Ten Boer in 2020 hondenbelasting gaat betalen om de verruimde regeling kwijtschelding hondenbelasting voor de andere helft te betalen.  Begrijp me niet verkeerd: Ik ben voor het ontzien van mensen met een laag inkomen. Ik wil alleen aantonen hoe bijzonder de gemeente vanaf 2021 zou handelen uitgaande van het hierboven door het college genoemde argument voor hondenbelasting. Hoeveel geld zal er onder de streep overblijven voor de pot algemene middelen?”</p>
    </article>
  </body>
</html>