<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100227/%D8%AD%D9%85%D8%A7%DB%8C%D8%AA-%D8%B1%D9%87%D8%A8%D8%B1%DB%8C-%D8%A7%D8%B2-%D9%85%D8%B5%D9%88%D8%A8%D9%87-%D8%B3%D8%B1%D8%A7%D9%86-%D9%82%D9%88%D8%A7-%D8%AD%D9%85%D8%A7%DB%8C%D8%AA-%D8%A7%D8%B2-%D9%82%D8%A7%D9%86%D9%88%D9%86-%D8%A8%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T11:33:33+00:00"/>
    <meta property="og:title" content="حمایت رهبری از مصوبه سران قوا حمایت از قانون بود"/>
    <meta property="og:description" content="ایسنا/گیلان امام جمعه اسالم گفت: حمایت مقام معظم رهبری از مصوبه سران قوا مانند حمایت های گذشته ایشان از همه قوا و دولت‌ها، حمایت از قانون بود و این پیام را به جامعه داد که قانون فصل الخطاب همه گروه ها و سلیقه ها در کشور بوده و تبعیت از آن بر همگان واجب است."/>
  </head>
  <body>
    <article>
      <h6 class="kicker">امام جمعه اسالم:</h6>
      <h1>حمایت رهبری از مصوبه سران قوا حمایت از قانون بود</h1>
      <address><time datetime="2019-11-22T11:33:33+00:00">22 Nov 2019, 11:33</time> by <a rel="author">طاهره رفعتی</a></address>
      <p>ایسنا/گیلان امام جمعه اسالم گفت: حمایت مقام معظم رهبری از مصوبه سران قوا مانند حمایت های گذشته ایشان از همه قوا و دولت‌ها، حمایت از قانون بود و این پیام را به جامعه داد که قانون فصل الخطاب همه گروه ها و سلیقه ها در کشور بوده و تبعیت از آن بر همگان واجب است.</p>
      <p>حجت الاسلام والمسلمین محمدجواد باقری ارومی، امام جمعه اسالم در خطبه های نماز جمعه این شهر، در ادامه بحث تبیین وظایف منتظران در دوران غیبت، شناخت و معرفت نسبت به امام زمان(عج) را از جمله وظایف اصلی منتظران دانست و اظهار کرد: شناخت امام معصوم در ادامه شناخت توحید و نبوت به عنوان تکمیل کننده ایمان و زمینه اطاعت از مقام ولایت و امامت است.</p>
      <p>وی ضمن تبریک هفته بسیج و گرامیداشت یاد و خاطره معمار کبیر انقلاب اسلامی که نهال شجره طیبه بسیج را در دل های مشتاقان کاشت، گفت: امروز بسیج درخت تنومند و پر شاخ و برگی است که شاخه های آن نه تنها در سراسر کشورمان، بلکه در کشورهای دور و نزدیک منطقه ما گسترده شده و حزب الله و حماس و حشدالشعبی از رویش های آن است.</p>
      <p>امام جمعه اسالم اضافه کرد: نسل جدید بسیج نیز با وجود اینکه امام خمینی(ره) و دوران پرشور دفاع مقدس را درک نکرده، اما در دفاع از آرمان های امام و انقلاب همواره در میدان آماده است.</p>
      <p>باقری با تأکید بر اینکه کار برای بسیجی نشد ندارد، گفت: اگر روحیه بسیجی که روحیه جهاد و تلاش و ولایت پذیری است در جامعه ما حکمفرما شود و مسئولان هم با دغدغه و دلسوزی وارد میدان خدمت شوند، بسیاری از مشکلات کشور با همین روحیه و با استفاده از توان نیروهای بسیجی حل خواهد شد.</p>
      <p>وی در ادامه به حوادث هفته گذشته در کشور اشاره کرد و ضمن تحلیل مسائل پیش آمده، خاطرنشان کرد: تصمیم سران قوا مبنی بر اصلاح قیمت بنزین در راستای هدفمندی یارانه ها اقدامی قانونی و لازم الاجرا بود، اما در شرایطی که به بیان رهبر معظم انقلاب مردم از گرانی و تورم و شرایط اقتصادی موجود گله مندند، باید در نحوه اطلاع رسانی و انجام این تصمیم دقت و ظرافت بیشتری صورت می گرفت.</p>
      <p>امام جمعه اسالم با بیان اینکه امام و رهبر جامعه مانند نوری است که در تاریکی های حوادث و بن بست ها راه را برای مردم روشن می کند، متذکر شد:‌ هر کسی در پی این نور الهی حرکت کند راه خود را خواهد یافت.</p>
      <p>باقری افزود:‌ حمایت مقام معظم رهبری از مصوبه سران قوا مانند حمایت های گذشته ایشان از همه قوا و دولت ها، حمایت از قانون بود و این پیام را به جامعه داد که قانون فصل الخطاب همه گروه ها و سلیقه ها در کشور بوده و تبعیت از آن بر همگان واجب است.</p>
      <p>وی همچنین به سوءاستفاده عده ای از اشرار و آشوبگران به دنبال اعتراض آرام و قانونی مردم به افزایش قیمت بنزین اشاره و عنوان کرد: دشمن از هر فرصتی برای ایجاد ناامنی و اغتشاش در کشور ما استفاده می کند و این بار هم خیلی زود دستشان رو شد، اما بحمدلله مردم ما که حوادثی همچون فتنه ۸۸ را با سلامت پشت سر گذاشتند، این بار نیز با بصیرت بالای خود خیلی زود خط خود را از خط اشرار آشوبگر جدا کردند و با راهپیمایی های خودجوش مشت محکمی بر دهان دشمنان و اشرار زدند.</p>
      <p>انتهای پیام</p>
    </article>
  </body>
</html>