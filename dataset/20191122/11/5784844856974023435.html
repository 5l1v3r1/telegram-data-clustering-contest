<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/sporocila-za-javnost/iskratel-ems-prejel-certifikat-en-iso-13485-za-proizvodnjo-komponent-za-medicinske-pripomocke.html?RSSfb50be74fdbfef69421a18ac71d7bd47"/>
    <meta property="og:site_name" content="Računalniške novice"/>
    <meta property="article:published_time" content="2019-11-22T11:15:00+00:00"/>
    <meta property="og:title" content="Iskratel EMS prejel certifikat EN ISO 13485 za proizvodnjo komponent za medicinske pripomočke"/>
    <meta property="og:description" content="Iskratel EMS je v novembru 2019 prejel certifikat EN ISO 13485, ki ga podeljuje akreditiran organ, Slovenski institut za kakovost in meroslovje - SIQ."/>
  </head>
  <body>
    <article>
      <h1>Iskratel EMS prejel certifikat EN ISO 13485 za proizvodnjo komponent za medicinske pripomočke</h1>
      <address>
        <time datetime="2019-11-22T11:15:00+00:00">22 Nov 2019, 11:15</time>
      </address>
      <p><b>Iskratel EMS je v novembru 2019 prejel certifikat EN ISO 13485, ki ga podeljuje akreditiran organ, Slovenski institut za kakovost in meroslovje - SIQ. S pridobitvijo certifikata Iskratel vstopa v novo dejavnost proizvodnje komponent za medicinske pripomočke.</b> <i>»Na področju elektronske proizvodnje (EMS) zagotavljamo celovite visokokakovostne storitve – od zasnove prek izvedbe do končnega produkta. Pridobitev certifikata je za nas pomembna, saj nam odpira vrata na nove trge, zlasti regijo DACH, in dejavnosti, ki pomembno oblikujejo in izboljšujejo življenja ljudi,«</i> je povedal izvršni direktor za izvedbo poslov in direktor poslovne enote EMS v Iskratelu, Sašo Šimec.<br/><br/><b>Prve dobave kupcem v prvi polovici prihodnjega leta</b><br/>Na področju proizvodnje komponent za medicinske pripomočke bodo ponudili storitve opremljanja tiskanih vezij in integracije končnih izdelkov. Sprva bodo opremljali tiskana vezja za diagnostične medicinske pripomočke. Dolgoročno pa načrtujejo postati tudi proizvajalec lastnih medicinskih pripomočkov. <br/><br/>Pogovori z več proizvajalci medicinskih pripomočkov, za katere bodo izvajali storitve, so v sklepni fazi. Prve dobave kupcem so tako načrtovane v prvi polovici prihodnjega leta. <br/><br/>V skladu s poslovno strategijo na področju storitev elektronske proizvodnje (EMS) bodo v prihodnje poleg medicine naslavljali še segmente obnovljivih virov, upravljanja z odpadki in industrijo 4.0. Z namenom širitve poslovanja v regijo DACH načrtujejo v drugi polovici leta 2020 tudi odprtje predstavništva v Nemčiji.</p>
    </article>
  </body>
</html>