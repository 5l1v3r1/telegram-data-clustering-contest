<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/movies/movie-news/2019/11/22/veyil-director-sarath-against-shane-nigam.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-22T11:14:00+00:00"/>
    <meta property="og:title" content="സഹികെട്ടിട്ടാണ് ഷെയ്നിന്റെ ഉമ്മയെ വിളിച്ചു പറഞ്ഞത്: മറുപടിയുമായി ‘വെയിൽ’ സംവിധായകൻ"/>
    <meta property="og:description" content="ഷെയ്ൻ നിഗത്തിന്റെ നിസഹകരണത്തെ തുടർന്നെന്ന് ആരോപിച്ച് വെയിൽ സിനിമയുടെ ചിത്രീകരണം മുടങ്ങിയത് വിവാദമായിരുന്നു. തുടർന്ന് പ്രൊഡ്യൂസേഴ്സ് അസോസിയേഷനുമായി. Sarath Director Shane Nigam. Veyil Director.Mollywood Movie News. Movie News. Film News. Cinema News. Malayalam. Hindi. English. Tamil. Manorama Online"/>
  </head>
  <body>
    <article>
      <h1>സഹികെട്ടിട്ടാണ് ഷെയ്നിന്റെ ഉമ്മയെ വിളിച്ചു പറഞ്ഞത്: മറുപടിയുമായി ‘വെയിൽ’ സംവിധായകൻ</h1>
      <address><time datetime="2019-11-22T11:14:00+00:00">22 Nov 2019, 11:14</time> by <a rel="author">സൂര്യ വി.</a></address>
      <p>ഷെയ്ൻ നിഗത്തിന്റെ നിസഹകരണത്തെ തുടർന്നെന്ന് ആരോപിച്ച് വെയിൽ സിനിമയുടെ ചിത്രീകരണം മുടങ്ങിയത് വിവാദമായിരുന്നു. തുടർന്ന് പ്രൊഡ്യൂസേഴ്സ് അസോസിയേഷനുമായി നടത്തിയ ചർച്ചയ്ക്ക് ശേഷമാണ് ഷെയ്ൻ വീണ്ടും വെയിലിൽ അഭിനയിക്കാൻ തുടങ്ങിയത്. എന്നാൽ സിനിമയിൽ തിരികെ എത്തിയ ഷെയ്നിനെ പുലർച്ചെ രണ്ടര മണിവരെ നിർബന്ധിപ്പിച്ച് അഭിനയിപ്പിച്ചെന്നും സെറ്റിൽ നിന്നും മാനസികമായി തകർന്നാണ് താരം തിരികെ എത്തിയതെന്നും താരത്തിന്‍റെ മാനേജർ മനോരമന്യൂസിനോട് പറഞ്ഞിരുന്നു. ഷെയ്നിനെ പ്രൊഡ്യൂസേഴ്സ് അസോസിയേഷൻ വിലക്കിയിട്ടുണ്ടെന്ന വിവരം അറിയില്ലെന്നും മാനേജർ പ്രതികരിച്ചു. ഇതിനിടയ്ക്ക് ഷെയ്ൻ സംവിധായകൻ ശരത്തിന് അയച്ചെന്ന് പറയുന്ന ഒരു വോയിസ്ക്ലിപ്പും പ്രചരിക്കുന്നുണ്ട്. എന്താണ് സെറ്റിൽ സംഭവിച്ചതെന്ന് സംവിധായകൻ ശരത്ത് പറയുന്നു.</p>
      <p>‘സെറ്റിൽ ഷെയ്ന്റെ ഭാഗത്ത് നിന്നും കടുത്ത നിസഹരണമാണുണ്ടായത്. സെറ്റിൽ ഒരു ദിവസം പോലും നേരത്തെ വരാറില്ലായിരുന്നു. ആദ്യത്തെ ദിവസം വലിയ പ്രശ്നമില്ലായിരുന്നു. രണ്ടാമത്തെ ദിവസം മുതൽ ഷെയ്ൻ ഏറെ വൈകിയാണ് എത്തിയത്. പുലർച്ചെ ഷൂട്ട് ചെയ്യേണ്ട രംഗത്തിനായി നാലുമണിമുതൽ സെറ്റ് കാത്തിരിക്കുകയായിരുന്നു. ഷെയ്ൻ എത്തിയത് ആറര മണിയൊക്കെ ആയപ്പോഴാണ്. എനിക്ക് പിന്നീട് ആ സീനിനുവേണ്ടി ഫ്രെയിം സെറ്റ് ചെയ്യേണ്ടി വന്നു.’</p>
      <p>‘അതുപോലെ തന്നെ വിയൂർ സെൻട്രൽ ജയിലിൽ ഷൂട്ട് ചെയ്യേണ്ട രംഗങ്ങളുണ്ടായിരുന്നു. ജയിലിൽ ഷൂട്ടിങ്ങ് നടത്തണമെങ്കിൽ രണ്ടാഴ്ച മുൻപ് അനുവാദം വാങ്ങണം. ഷെയ്നിനോട് ജയിൽരംഗമാണെന്ന് കൃത്യമായി പറഞ്ഞിരുന്നതാണ്. ഞാൻ എത്തിക്കോളാമെന്ന് അറിയിക്കുകയും ചെയ്തു. ഉച്ചയ്ക്ക് രണ്ടരമണിതൊട്ട് ഞങ്ങളെല്ലാം അവിടെ സെറ്റിട്ട് കാത്തിരിക്കുകയായിരുന്നു. ഷെയിൻ ഏകദേശം നാലുമണിയായപ്പോഴാണ് എത്തിയത്. ജയിലിൽ അഞ്ചുമണിവരെയാണ് അനുവദിച്ചിട്ടുള്ള സമയം. ഈ കിട്ടിയ ഒരു മണിക്കൂറിലാണ് ജയിൽ രംഗം എടുത്തത്.’</p>
      <p>പുലർച്ചെ രണ്ടരവരെ അഭിനയിപ്പിച്ചു എന്ന് ആരോപണമുണ്ടല്ലോ..?</p>
      <p>ആ ദിവസം രാത്രി ഏഴുമണിതൊട്ട് എല്ലാവരും കാത്തിരിക്കുകയായിരുന്നു. സഹതാരം ഷൈൻ ടോം ചാക്കോയ്ക്ക് മറ്റൊരു സിനിമയിൽ അഭിനയിക്കാൻ പോകേണ്ടതുണ്ടായിരുന്നു. ഷെയിനിനൊപ്പമുള്ള രംഗം എടുത്തിട്ടുവേണം അദ്ദേഹത്തിന് പോകാൻ. ഷെയ്ൻ അന്നും താമസിച്ചാണ് വന്നത്. ഏകദേശം പത്തരമണിയായി എത്തിയപ്പോൾ. ഷെയ്നിന്റെ ഈ പെരുമാറ്റം കാരണം സെറ്റിൽ എല്ലാവരും മടുത്തിരുന്നു. ഫോട്ടോഗ്രാഫി ഡയറക്ടർ ബോളിവുഡിലൊക്കെ പ്രവർത്തിച്ച വ്യക്തിയാണ്. അദ്ദേഹം പറഞ്ഞു ഇതിങ്ങനെ സഹിക്കാൻ പറ്റില്ല നമുക്ക് സംസാരിച്ചിട്ട് ഷൂട്ടിങ്ങ് തുടങ്ങാമെന്ന്. ഷെയ്നിനോട് കാര്യങ്ങൾ സംസാരിച്ചുകഴിഞ്ഞപ്പോൾ പന്ത്രണ്ടര മണിയായി. അതിനുശേഷമായിരുന്നു ഷൂട്ടിങ്ങ്. ആ സീൻ തീർന്നപ്പോൾ രണ്ടര മണിയായി. അതല്ലാതെ ആരും ഷെയ്നിനെ നിർബന്ധിച്ച് അഭിനയിപ്പിച്ചിട്ടില്ല.</p>
      <p>അദ്ദേഹം സെറ്റിലുണ്ടാകുന്ന സമയം തന്നെ കുറവായിരുന്നു. ഒരു സീൻ അഭിനയിക്കും. എന്നിട്ട് കാരവനിൽ പോയിരിക്കും. അസോസിയേറ്റ് വിളിക്കാൻ ചെല്ലുമ്പോൾ കാപ്പി കുടിച്ചിട്ട് വരാം, എന്തെങ്കിലും കഴിച്ചിട്ട് വരാം എന്നെല്ലാം പറഞ്ഞ് പിന്നെയും താമസിക്കും. ഒരു രംഗം കഴിഞ്ഞുകഴിഞ്ഞാൽ കുറേനേരം ആലോചനയാണ്. അങ്ങനെയും സമയം പോകും. ഷെയ്ൻ എത്തുന്ന ദിവസം ഒന്നോ രണ്ടോ സീൻ മാത്രമാണ് ഷൂട്ട് ചെയ്യാൻ സാധിച്ചിട്ടുള്ളത്. സിനിമയിൽ കൂടുതലുള്ളത് ഷെയ്നിന്റെ രംഗമാണ്. ഈ രീതിയിൽ പെരുമാറിയാൽ എങ്ങനെയാണ് സിനിമ മുന്നോട്ട് കൊണ്ടുപോകാൻ സാധിക്കുന്നത്. ഷെയിൻ മാത്രമല്ലല്ലോ ഈ സിനിമയിലുള്ളത്. മറ്റ് സഹതാരങ്ങളുമുണ്ട്. പല കാലഘട്ടങ്ങളാണ് കാണിക്കുന്നത്. അതിനായി ഒരേ ലുക്ക് കാത്തുസൂക്ഷിക്കണം. മറ്റു താരങ്ങൾക്ക് വെയിൽ തീർന്നിട്ട് വേണം വേറെ സിനിമകളിൽ അഭിനയിക്കാൻ.  പലർക്കും ലുക്ക് മെയിന്റെയിൻ ചെയ്യണം എന്നു പറഞ്ഞതുകൊണ്ട് അവസരങ്ങൾ വരെ ഒഴിവാക്കേണ്ടി വന്നിട്ടുണ്ട്. നായികയായി അഭിനയിക്കുന്ന കുട്ടി പഠിത്തം വരെ കളഞ്ഞിട്ടാണ് ഫെബ്രുവരി മുതൽ സിനിമയുമായി സഹകരിക്കുന്നത്. മെയ് മാസത്തിൽ തീരേണ്ട ചിത്രം വിവാദങ്ങൾ കാരണമാണ് ഇത്രയേറെ നീണ്ടത്.</p>
      <p>എനിക്ക് സഹികെട്ടിട്ടാണ് ഷെയ്നിന്റെ ഉമ്മയെ ഫോണിൽ വിളിച്ച് കാര്യം പറയേണ്ടി വന്നത്. അവർ ഷെയ്നോട് കാര്യങ്ങൾ പറയാമെന്നും പറഞ്ഞു. അതിന്റെ പിറ്റേന്നാണ് ഷെയ്ൻ സെറ്റിലെത്തിയിട്ട് ‘ശരത്തേട്ടൻ പ്രകൃതിയെ നശിപ്പിക്കുകയാണ്. പ്രകൃതി പകരം ചോദിക്കും’ എന്നൊക്കെ മെസേജ് അയച്ചത്. എന്നിട്ട് സെറ്റിലിരുന്ന ഒരു ബൈക്കുമെടുത്ത് ഷെയിൻ എവിടെയോ പോയി. നിർമാതാവ് ജോബി ജോർജുമായിട്ടുള്ള പ്രശ്നങ്ങൾ ഷെയ്നിന്റെ മനസിൽ ഇപ്പോഴുമുണ്ട്. സിനിമയുടെ കണ്ടിന്യുവേഷൻ പോകും, തലമുടി വെട്ടരുതെന്ന് ഞാൻ നൂറുവട്ടം പറഞ്ഞതാണ്. പക്ഷേ കേട്ടില്ല. അന്ന് ജോബിജോർജിനൊപ്പം പ്രസ്മീറ്റിൽ എനിക്കും പങ്കെടുക്കേണ്ടി വന്നു. ഷെയിനിനോട് ആ വിവരവും ഞാൻ പറഞ്ഞതാണ്. എന്നോട് എന്തെങ്കിലും ചോദിച്ചാൽ ഞാൻ സിനിമയെക്കുറിച്ച് മാത്രമേ പറയുകയുള്ളൂ എന്ന് പറഞ്ഞിട്ടാണ് പോയത്. ഷെയ്ൻ നിഗം എന്ന അഭിനേതാവിന്റെ പ്രകടനം നൂറു ശതമാനം മികച്ചതാണ്. എന്നാൽ ഒരു സിനിമയുടെ സെറ്റിൽ ഇത്തരം പെരുമാറ്റം ആവർത്തിച്ചുകൊണ്ടിരുന്നാൽ എങ്ങനെയാണ് പരാതിപ്പെടാതിരിക്കാനാകുന്നത്. ഞാനുമൊരു മനുഷ്യനല്ലേ?.- ശരത്ത് പ്രതികരിച്ചു.</p>
    </article>
  </body>
</html>