<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641325/%D9%81%D8%B1%D8%AF%D8%A7-%D8%B3%D9%88%D9%85%DB%8C%D9%86-%D9%85%D8%B1%D8%AD%D9%84%D9%87-%DB%8C%D8%A7%D8%B1%D8%A7%D9%86%D9%87-%D8%AD%D9%85%D8%A7%DB%8C%D8%AA%DB%8C-%D9%88%D8%A7%D8%B1%DB%8C%D8%B2-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T11:48:00+00:00"/>
    <meta property="og:title" content="فردا سومین مرحله یارانه حمایتی واریز می‌شود"/>
    <meta property="og:description" content="سومین مرحله از یارانه حمایت معیشتی فردا ( دوم آذر) به حساب سرپرستان خانوار واریز می‌شود."/>
  </head>
  <body>
    <article>
      <h1>
        <a href="https://www.bultannews.com/fa/news/641325/%D9%81%D8%B1%D8%AF%D8%A7-%D8%B3%D9%88%D9%85%DB%8C%D9%86-%D9%85%D8%B1%D8%AD%D9%84%D9%87-%DB%8C%D8%A7%D8%B1%D8%A7%D9%86%D9%87-%D8%AD%D9%85%D8%A7%DB%8C%D8%AA%DB%8C-%D9%88%D8%A7%D8%B1%DB%8C%D8%B2-%D9%85%DB%8C%E2%80%8C%D8%B4%D9%88%D8%AF">فردا سومین مرحله یارانه حمایتی واریز می‌شود</a>
      </h1>
      <h2>سومین مرحله از یارانه حمایت معیشتی فردا ( دوم آذر) به حساب سرپرستان خانوار واریز می‌شود.</h2>
      <address><time datetime="2019-11-22T11:48:00+00:00">22 Nov 2019, 11:48</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، با اجرای طرح مدیریت سوخت و افزایش قیمت بنزین، دولت طرح حمایت معیشتی از خانواده‌ها را در دهک‌های پایین را در دستور کار خود قرار داد و بر این اساس قرار شد که کمک‌های نقدی را برای این خانواده‌ها در نظر بگیرد. بر همین اساس قرار شد در طی سه مرحله برای 60میلیون ایرانی یارانه کمک معیشتی واریز شود که در هر مرحله برای 20 میلیون نفر واریز شود.</p>
      <p>نخستین مرحله از کمک معیشتی 28 آبان به حساب 20 میلیون نفر واریز شد و دومین مرحله نیز 30 آبان به حساب 20 میلیون نفر دیگر واریز شد و بر اساس اعلام مسئولان دولتی مرحله سوم از کمک معیشتی فردا( دوم آذر) به حساب 20 میلیون نفر دیگر واریز خواهد شد.</p>
      <p>طبق گفته مسئولان دولت، روستاییان و عشایر، مستمری بگیران، ‌مددجویان کمیته امداد،‌کارگران، معلمان، مددجویان بهزیستی، کارمندان، زنان سرپرست خانوار، اقشار کم درآمد و بازنشستگان مشمول طرح دولت می‌شوند که 18 میلیون خانوار را در بر می‌گیرد.</p>
      <p>بنابر اعلام دولت، افزایش یارانه برای خانوارهای یک نفره 55 هزار تومان، برای خانوارهای دو نفره 103 هزارتومان، خانوارهای سه نفره 138 هزار تومان،‌ خانوارهای چهار نفره 172 هزار تومان و خانوارهای پنج نفره و بیشتر 205 هزار تومان خواهد بود. خانوارهایی که مشمول یارانه نقدی هستند نیاز نیست اقدامی در جهت ارائه شماره حساب بانکی انجام دهند و همان حساب مربوط به یارانه نقدی مبنای واریز قرار می‌گیرد.</p>
      <p>همچنین حسین میرزایی با اشاره به اینکه از اوسط هفته آینده سامانه #6369* طی اطلاعیه‌ای رسمی آغاز بکار خواهد کرد، اظهار کرد: تا قبل از آن کد دستوری فعال نیست و ثبت و تطبیق اطلاعات سرپرست خانوار (شماره همراه متعلق به سرپرست خانوار) استعلام وضعیت مشمولین طرح حمایت معیشتی از طریق سامانه مذکور خواهد بود. علاوه بر اینکه افرادی که فکر می‌کنند مشمول این طرح هستند اما وجهی برای آنها واریز نشده، می‌توانند پس از ثبت کد ملی از طریق #6369* در سامانه اینترنتی که آدرس آن اعلام خواهد شد درخواست خود را در قالب 200 کلمه ثبت کنند.</p>
      <p>وی ادامه داد: برای افرادی که درخواست می‌دهند آزمون وسع انجام خواهد شد و چنانچه شرایط لازم برای دریافت طرح حمایت معیشتی را داشته باشند به آنها اعلام می‌شود. حق افراد درخواست دهنده از زمان آغاز طرح محفوظ و وجه طرح کمک معیشتی این افراد از آغاز طرح واریز می‌شود.</p>
      <p>میرزایی اضافه کرد: تا اطلاع بعدی هیچ‌گونه پیامکی از سوی وزارت تعاون، کار و رفاه اجتماعی مبنی بر مشمول بودن یا عدم مشمولیت برای مردم ارسال نمی‌شود و تمام پیامک‌های ارسالی به طور حتم جعلی و فاقد اعتبار هستند، مردم دقت کنند که مورد سوءاستفاده و کلاهبرداری قرار نگیرند.</p>
      <p>سخنگوی ستاد شناسایی مشمولین طرح حمایت معیشتی افزود: افرادی که به دلایلی نظیر فوت، ازدواج، طلاق و ... درخواست تغییر سرپرست را دارند باید طبق روال سنوات گذشته برای دریافت یارانه برای تغییر سرپرست به دفاتر پلیس +10 و برای اعلام حساب باید به یکی از بانکها مراجعه کنند.</p>
      <p>وی گفت: دولت از محل افزایش قیمت بنزین از 60 میلیون ایرانی حمایت معیشتی می‌کند و کمک‌های معیشتی خود را برای آنها به صورت وجوه نقد به حساب سرپرستان خانوار واریز می‌کند.</p>
    </article>
  </body>
</html>