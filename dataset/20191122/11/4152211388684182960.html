<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/593193/%E0%A6%97%E0%A7%8B%E0%A6%B2%E0%A6%BE%E0%A6%AA%E0%A6%BF-%E0%A6%AC%E0%A6%B2%E0%A7%87-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6%E0%A7%87%E0%A6%B0-%E0%A6%AA%E0%A7%8D%E0%A6%B0%E0%A6%A5%E0%A6%AE-%E0%A6%89%E0%A6%87%E0%A6%95%E0%A7%87%E0%A6%9F-%E0%A6%86%E0%A6%B2-%E0%A6%86%E0%A6%AE%E0%A6%BF%E0%A6%A8%E0%A7%87%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-22T11:45:00+00:00"/>
    <meta property="og:title" content="গোলাপি বলে বাংলাদেশের প্রথম উইকেট আল-আমিনের"/>
    <meta property="og:description" content="প্রথম ইনিংসে বাংলাদেশ গুটিয়ে গেছে মাত্র ১০৬ রানে। কলকাতার গোলাপি বলের এই টেস্টের প্রথম ইনিংসে ব্যাটিংয়ে নামা ভারতের স্কোর ১ উইকেটে ২৮। গোলাপি বলে বাংলাদেশের প্রথম উইকেট আল-আমিন হোসেনের। এই পেসারের বলে ফিরেছেন ইন্দোর টেস্টের ডাবল সেঞ্চুরিয়ান মায়াঙ্ক আগারওয়াল। ওয়ানডে মেজাজে ব্যাটিং শুরু..."/>
  </head>
  <body>
    <article>
      <h1>গোলাপি বলে বাংলাদেশের প্রথম উইকেট আল-আমিনের</h1>
      <address><time datetime="2019-11-22T11:45:00+00:00">22 Nov 2019, 11:45</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/900x0x1/uploads/media/2019/11/22/811b790bfff237a09e8067fd3e7886ed-5dd7ca4a7e321.jpg"/>
        <figcaption>মায়াঙ্ক আগারওয়ালকে আউট করেছেন আল-আমিন</figcaption>
      </figure>
      <p>
        <b>প্রথম ইনিংসে বাংলাদেশ গুটিয়ে গেছে মাত্র ১০৬ রানে। কলকাতার গোলাপি বলের এই টেস্টের প্রথম ইনিংসে ব্যাটিংয়ে নামা ভারতের স্কোর ১ উইকেটে ২৮।</b>
      </p>
      <p>গোলাপি বলে বাংলাদেশের প্রথম উইকেট আল-আমিন হোসেনের। এই পেসারের বলে ফিরেছেন ইন্দোর টেস্টের ডাবল সেঞ্চুরিয়ান মায়াঙ্ক আগারওয়াল।</p>
      <p>ওয়ানডে মেজাজে ব্যাটিং শুরু করেছিলেন ভারতের দুই ওপেনার রোহিত শর্মা ও আগারওয়াল। বোলিংয়ে বাংলাদেশকে চেপে ধরা ভারত ব্যাটিংয়েও ছিল দুর্দান্ত। যদিও উইকেটের জন্য বেশিক্ষণ অপেক্ষা করতে হয়নি সফরকারীদের। আগারওয়ালকে ফিরিয়ে প্রথম সাফল্য এনে দেন লম্বা সময় পর টেস্টে ফেরা আল-আমিন।</p>
      <p>এই পেসারের বলে ভারতীয় ওপেনার গালিতে ধরা পড়েন ‘কনকাশন-সাব’ হিসেবে মাঠে নামা মেহেদী হাসান মিরাজের হাতে। আউট হওয়ার আগে আগারওয়াল করেন ২১ বলে ১৪ রান।</p>
      <p>
        <b>১০৬ রানে অলআউট বাংলাদেশ</b>
      </p>
      <p>আরও একবার ব্যাটিংয়ে দিশেহারা বাংলাদেশ। ইন্দোর টেস্টের পর কলকাতার দিবা-রাত্রির টেস্টের প্রথম ইনিংসেও ব্যর্থতার তলানিতে ডুবেছে মুমিনুল হকরা। ভারতীয় পেসারদের তোপে অলআউট মাত্র ১০৬ রানে।</p>
      <p>ওপেনার সাদমান ইসলাম (২৯), মাথায় আঘাত পেয়ে মাঠ ছাড়া লিটন দাস (২৪) ও স্পিনার নাঈম হাসান (১৯) কেবল যেতে পেরেছেন দুই অঙ্কের ঘরে। যাদের কাছ থেকে প্রত্যাশা ছিল সবচেয়ে বেশি, সেই মুশফিকুর রহিম, মুমিনুল হক ও মোহাম্মদ মিঠুনের কেউই রানের খাতা খুলতে পারেননি। ব্যর্থতার মিছিলে যোগ দিয়েছেন অভিজ্ঞ মাহমুদউল্লাহও (৬)। ফলে ভারত সফরের টেস্ট সিরিজে ব্যর্থতার একই চিত্র ধরা পড়লো ইডেন গার্ডেনসে।</p>
      <p>ভারতীয় পেসারদের সামনে অসহায় আত্মসমর্পণ করেছেন বাংলাদেশের ব্যাটসম্যানরা। ইশান্ত শর্মা ২২ রান দিয়ে পেয়েছেন ৫ উইকেট। ৩ উইকেট শিকার উমেশ যাদবের। আর মোহাম্মদ সামি পেয়েছেন ২ উইকেট।</p>
      <footer>/কেআর/</footer>
    </article>
  </body>
</html>