<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mesec.cz/aktuality/cesi-prumerne-dluzi-na-uverech-za-bydleni-1-73-milionu-kc/?amp%3Butm_medium=text&amp;amp%3Butm_campaign=rss"/>
    <meta property="og:site_name" content="Měšec.cz"/>
    <meta property="article:published_time" content="2019-11-22T11:16:13+00:00"/>
    <meta property="og:title" content="Češi průměrně dluží na úvěrech za bydlení 1,73 milionu Kč"/>
    <meta property="og:description" content="Ve třetím čtvrtletí letošního roku 2019 dosahovala průměrná částka dluhu z úvěrů na bydlení, tedy dluhu z hypoték a úvěrů ze stavebního spoření výše…"/>
  </head>
  <body>
    <article>
      <h1>Češi průměrně dluží na úvěrech za bydlení 1,73 milionu Kč</h1>
      <address><time datetime="2019-11-22T11:16:13+00:00">22 Nov 2019, 11:16</time> by <a rel="author">Lenka Kašparová</a></address>
      <p>Ve třetím čtvrtletí letošního roku 2019 dosahovala průměrná částka dluhu z úvěrů na bydlení, tedy dluhu z hypoték a úvěrů ze stavebního spoření výše 1,73 milionu Kč. Podíváme-li se ale na jednotlivé regiony, tak na Karlovarsku a Ústecku dosáhla průměrná výše tohoto dluhu 1,2 milionu Kč, ve Středočeském kraji to ale bylo téměř 2 Kč a v Praze skoro 3 miliony Kč. Vyplývá to ze statistik <a href="https://www.mesec.cz/slovnicek/brki/">Bankovního</a> a <a href="https://www.mesec.cz/adresar/nebankovni-registr-klientskych-informaci/">Nebankovního registru klientských informací</a>.</p>
      <p><i>Středočeský kraj se v rámci České republiky vymyká především kvůli napjaté situaci na pražském trhu s nemovitostmi. Vysoké ceny pražských bytů vedou k odchodu části lidí za hranice hlavního města a rostoucí ceny nemovitostí napříč Českou republikou jsou také jedním z důvodů, proč si lidé půjčují na bydlení stále vyšší částky,</i> říká Lenka Novotná, výkonná ředitelka Bankovního registru klientských informací.</p>
      <p>Průměrná výše dlouhodobého dluhu, čili dluhu z hypoték a úvěrů ze stavebního spoření, se ve všech krajích zvýšila meziročně o 6–8 %. Naopak ve většině krajů meziročně klesl počet lidí, kteří měli nějaký typ úvěru na bydlení. Nejrychlejší pokles byl zaznamenán v Karlovarském kraji (-1,2 %) a na Vysočině (-0,8 %). Naopak ve Středočeském kraji se počet lidí s dlouhodobým dluhem zvedl o 0,8 % a v Plzeňském kraj o 0,1 %.</p>
    </article>
  </body>
</html>