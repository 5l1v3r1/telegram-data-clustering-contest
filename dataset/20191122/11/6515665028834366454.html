<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/sport/ostali-sportovi/3362445/zorani-arunovic-bronza-za-kraj-zavrseno-finale-svetskog-kupa-u-putjenu"/>
    <meta property="og:site_name" content="kurir.rs"/>
    <meta property="article:published_time" content="2019-11-22T11:35:00+00:00"/>
    <meta property="og:title" content="ZORANI ARUNOVIĆ BRONZA ZA KRAJ: Završeno finale Svetskog kupa u Putjenu!"/>
    <meta property="og:description" content="Srpska reprezentativka u streljaštvu Zorana Arunović osvojila je bronzanu medalju u revijalnom takmičenju mešovitih parova vazdušnim pištoljem kojim je danas završen finalni turnir Svetskog kupa u kineskom Putjenu."/>
  </head>
  <body>
    <article>
      <h6 class="kicker">streljaštvo</h6>
      <h1>ZORANI ARUNOVIĆ BRONZA ZA KRAJ: Završeno finale Svetskog kupa u Putjenu!</h1>
      <address>
        <time datetime="2019-11-22T11:35:00+00:00">22 Nov 2019, 11:35</time>
      </address>
      <p>
        <b>Srpska reprezentativka u streljaštvu Zorana Arunović osvojila je bronzanu medalju u revijalnom takmičenju mešovitih parova vazdušnim pištoljem kojim je danas završen finalni turnir Svetskog kupa u kineskom Putjenu.</b>
      </p>
      <p>Sastavi miks parova odredjeni su žrebom.</p>
      <p>Arunovićevoj, koja je danas proslavila 33. rodjendan, partner u timu je bio Šazar Rizvi iz Indije.</p>
      <p>U prvom krugu kvalifikacija, u kojima svaki strelac ispaljuje po 30 dijabola, Arunovićeva i Rizvi su "skupili" 585 krugova i kao drugoplasirani prošli u narednu fazu, medju osam najboljih.</p>
      <p>U drugom krugu je svaki takmičar 20 puta gadjao u metu, a srpsko-indijski tim je sa 383 kruga izborio četvrto mesto i plasirao se u meč za bronzanu medalju, gde su mu rivali bili Ruskinja Vitalina Bacaraškina i Kinez Djiaju Vu.</p>
      <p>U mečevima za medalje, posle svakog hica se sabiraju rezultati, par sa boljim ostvarenjem dobija dva poena, ukoliko je nerešeno svakom ide po poen. Pobedjuje sastav koji prvi skupi 17 poena.</p>
      <p>Rusko-kineski par je bolje počeo, vodio sa 11:9, ali u završnici je srpsko-indijska kombinacija bila uspešnija i na kraju su Arunovićeva i Rizvi slavili sa 17:15.</p>
      <p>U zvaničnom delu programa finala Svetskog kupa, Srbija je osvojila dve srebrne medalje. Zorana Arunović je bila druga vazdušnim pištoljem, a Milenko Sebić drugi malokalibarskom puškom iz trostava.</p>
      <p>U bilansu medalja Srbija se nalazi na deobi šestog i sedmog mesta sa Južnom Korejom, koja takodje ima dva srebra.</p>
      <p>Najuspešnija reprezentacija je Indija sa tri zlatne medalje. Odličja su osvajali strelci iz 13 zemalja.</p>
      <p>Beta</p>
      <related>
        <h4>NE PROPUSTITE</h4>
        <a href="https://www.kurir.rs/sport/ostali-sportovi/3362325/umri-bre-da-te-vise-ne-gledam-veselin-vujovic-pukao-na-tajm-autu-o-njegovom-izlivu-besa-bruji-region"/>
        <a href="https://www.kurir.rs/sport/ostali-sportovi/3362105/pocinje-sajam-sporta-u-beogradu-spektakl-svi-sportisti-na-jednom-mestu"/>
        <a href="https://www.kurir.rs/sport/ostali-sportovi/3362053/rukometasice-srbije-stigle-u-seul-obradovic-svi-smo-svesni-trenutka-koji-je-pred-nama"/>
        <a href="https://www.kurir.rs/sport/ostali-sportovi/3361999/potresi-u-srpskom-vaterpolo-gigantu-predsednik-skupstine-vk-partizan-zakazao-sednicu-a-vecina-mu-ne-pruza-podrsku"/>
      </related>
    </article>
  </body>
</html>