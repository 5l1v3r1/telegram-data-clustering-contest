<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/porta-a-porta-rifiuti-per-strada-cittadini-incivili-o-non-bastano-i-mastelli.html"/>
    <meta property="og:site_name" content="Tempostretto"/>
    <meta property="article:published_time" content="2019-11-22T11:35:43+00:00"/>
    <meta property="og:title" content="Porta a porta, rifiuti per strada. Cittadini incivili o non bastano i mastelli?"/>
    <meta property="og:description" content="Missione Messina pone una serie di domande su ciò che sta accadendo in questi giorni sul fronte rifiuti e annuncia un accesso agli atti"/>
  </head>
  <body>
    <article>
      <h1>Porta a porta, rifiuti per strada. Cittadini incivili o non bastano i mastelli?</h1>
      <address><time datetime="2019-11-22T11:35:43+00:00">22 Nov 2019, 11:35</time> by <a rel="author" href="https://www.tempostretto.it/author/francesca-stornante" target="_blank">Francesca Stornante</a></address>
      <p>
        <i>Missione Messina pone una serie di domande su ciò che sta accadendo in questi giorni sul fronte rifiuti e annuncia un accesso agli atti</i>
      </p>
      <p>In questi giorni sono apparsi per le strade le prime <a href="https://www.tempostretto.it/news/le-conseguenze-di-chi-non-si-rassegna-al-porta-a-porta.html">conseguenze</a> negative della raccolta <a href="https://www.tempostretto.it/news/porta-a-porta-addio-ai-cassonetti-in-zona-nord-e-la-spazzatura-torna-in-strada.html">porta a porta</a>. C’è chi non si abitua alle nuove regole e a dirlo sono le cataste di spazzatura che si sono accumulate per strada. E’ accaduto soprattutto nella zona nord, dove la raccolta porta a porta è arrivata da poche settimane. Sacchetti sparsi e cassonetti pieni sono comparsi anche a sud. Spazzatura anche nei torrenti. </p>
      <h3>Solo inciviltà?</h3>
      <p>La quantità di rifiuti che si sono via via accumulati per strada e sui marciapiedi lì dove c’erano i cassonetti che sono stati tolti fa capire chiaramente che qualcosa non sta funzionando nel nuovo sistema di raccolta porta a porta. Di certo c’è l’inciviltà di chi non segue le indicazioni e non ha ancora iniziato a differenziare. Ma c’è anche una responsabilità dell’amministrazione comunale e di MessinaServizi Bene Comune?</p>
      <h3>Mancano i kit</h3>
      <p>A porsi l’interrogativo è l’associazione Missione Messina dell’ex consigliere comunale Daniele Zuccarello. Lente di ingrandimento proprio sui disservizi che si stanno verificando in questi giorni, per capire se è solo colpa dei cittadini invicili o se ci sono state delle falle nel sistema.<br/>In tanti infatti hanno lamentato per esempio la mancata consegna di kit e mastelli, anche in zone in cui sono già stati tolti i cassonetti. A questo proposito MessinaServizi consiglia a chi non ha ancora ricevuto i cestini di contattare la ditta Inpost che si occupa della consegna. Ma se il problema non fosse solo questo? Ad alimentare più di qualche dubbio è proprio Zuccarello. </p>
      <h3>Fatti male i conti?</h3>
      <p>«Ad oggi, sono presenti diverse segnalazioni di tanti amministratori che chiedono la consegna dei mastelli singoli senza avere risposta. Il cittadino, anche non incivile, che paga regolarmente la TARI: dove deve gettare la propria immondizia? Basta dare uno sguardo all’ex gasometro, oggi luogo deputato, dove sono conservati i mastelli acquistati dall’Amministrazione. Osservando, salta subito all’occhio la mancata presenza di mastelli singoli privati ma di solo quelli condominiali. Come mai? Perché?</p>
      <p>Forse perché l’Amministrazione del “si fa come dico io!” non aveva preso in considerazione le richieste pacifiche fatte dai tanti Amministratori Condominiali. Avevamo suggerito metodi diversi e anche più moderni che non avrebbero inciso nei costi condominiali e quindi al cittadino. Io e i miei colleghi, per tutelare il condomine, siamo stati costretti a ricorrere al TAR che ci ha dato ragione visto che ha dato la scelta al contribuente se accettare i mastelli condominiali o singoli.</p>
      <p>Adesso l’Amministrazione, trovandosi in difficoltà, cerca di costringere tutti gli Amministratori di Condominio, poco esperti in materia, ad accettare solo i mastelli condominiali e non i singoli, mentre gli Amministratori preparati che si oppongono e chiedono che venga eseguita la sentenza del TAR, vengono definiti detrattori e poco accomodanti.</p>
      <p>La stessa ditta “Inpost” dichiara ai tanti Amministratori la mancanza dei singoli mastelli, perché ormai terminati».</p>
      <h3>Le domande</h3>
      <p>Legittime dunque alcune domande: si sono fatti male i conti? Chi pagherà per questi mastelli condominiali che resteranno inutilizzati? Chi è il responsabile di questa scelta affrettata? Siamo in presenza di un danno erariale?</p>
      <h3>Accesso agli atti</h3>
      <p>Per questi motivi Missione Messina chiederà a chiedere un accesso agli atti per conoscere l’effettivo numero dei mastelli acquistati e da chi è stato disposto. «La beffa, inoltre, è notare come in questi ultimi giorni il Presidente di “Messina Servizi Bene Comune”, dichiari che stiano prendendo in considerazione l’installazione di cassoni intelligenti come in tante altre città. E allora perché non è stato preso in considerazione l’appello che io e altri colleghi abbiamo portato avanti in tempi non sospetti, tra cui anche i cassoni intelligenti?  Per l’Assessore Musolino erano semplici attacchi politici. Invece erano solo atti collaborativi e propositivi».</p>
      <p>Attenderò l’esito dell’accesso agli atti perché i numeri non mentono mai, anche se è già ben visibile a tutti. Questo è un altro esempio a dimostrazione che la Politica e l’Amministrare Messina, non è soltanto “video” per riempire il proprio ego. Messina è una città Metropolitana, la porta della Sicilia e centro del Mediterraneo. Per questo va trattata come tale, non come un semplice paesino di provincia.</p>
    </article>
  </body>
</html>