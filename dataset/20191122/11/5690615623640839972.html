<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837113-kontrabandist-firmanyuk-rozpoviv-pro-zustrich-z-nefodovim"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T11:30:00+00:00"/>
    <meta property="og:title" content="&quot;Контрабандист&quot; Фірманюк розповів про зустріч з Нефьодовим"/>
    <meta property="og:description" content="КИЇВ. 22 листопада. УНН. Бізнесмен Орест Фірманюк, якого очільник Митної служби Максим Нефьодов охрестив одним із “головних контрабандистів” …"/>
  </head>
  <body>
    <article>
      <h1>"Контрабандист" Фірманюк розповів про зустріч з Нефьодовим</h1>
      <address><time datetime="2019-11-22T11:30:00+00:00">22 Nov 2019, 11:30</time> by <a rel="author">Петро Івасюк</a></address>
      <p><b>КИЇВ. 22 листопада. УНН.</b> Бізнесмен Орест Фірманюк, якого очільник Митної служби Максим Нефьодов охрестив одним із “головних контрабандистів”, знає посадовця особисто. Про це він розповів в інтерв’ю <b>УНН</b>.</p>
      <p>Вони навіть зустрічалися в робочому кабінеті Нефьодова в Мінфіні, до його призначення на митницю, де і обговорювали концепцію її реформування.</p>
      <p>“Почути від Нефьодова своє прізвище як контрабандиста було дуже несподівано, адже я з ним зустрічався, спілкувався, та навіть пропонував своє бачення реформи митниці і, відкрию секрет, деякі з цих ідей знайшли своє місце в його концепції „Нової митниці“... Якщо він якісь мої ідеї почув, вважаю, це дуже круто, адже він — людина нова, йому складно в усьому розібратися. Тому тут без порад неможливо. Є люди, які багато чого знають, які мають позитивний досвід розвитку митниці, і не про мене йдеться. Той самий Хорошковський, Макаренко. При них, до речі, митниця була найбільш прозора”, — каже Фірманюк.</p>
      <p>За словами бізнесмена, у Нефьодова є цілий відділ, який відслідковує контрабанду на митниці, тож краще інформацію брати звідти, а не з преси.</p>
      <p>“Він сказав, що читав про це в пресі, але фактів, які підтверджують, що я контрабандист, — немає. Дивно, що керівник митниці бере таку інформацію з преси, а не зсередини своєї структури. Уявіть, наприклад, що очільник МВС Арсен Аваков на питання, які в Україні є „злодії в законі“, каже, що це — такі-то люди, про яких він читав у ЗМІ. Це ж абсурд. Але для Нефьодова це, чомусь, нормально. Хоча в нього є цілий департамент по „контрабанді“, який мав йому давно підготувати довідку, що таке контрабанда, хто цим займається, і якою вона буває”, — зазначив Фірманюк.</p>
      <p>Повне інтерв’ю <a href="https://www.unn.com.ua/uk/exclusive/1837047-pro-kontrabandu-z-kontrabandistom-pershe-velike-intervyu-z-orestom-firmanyukom">читайте тут</a>.</p>
    </article>
  </body>
</html>