<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-minoborony-obstrily-na-donbasi/30286587.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-22T11:42:39+00:00"/>
    <meta property="og:title" content="Від початку доби зафіксували три обстріли – Міноборони"/>
    <meta property="og:description" content="Від початку поточної доби станом на 12:30 на Донбасі зафіксовано три обстріли з боку бойовиків. Про це повідомили на брифінгу Міністерства оборони України. «На Луганському напрямку з о пів на 10-ту"/>
  </head>
  <body>
    <article>
      <h1>Від початку доби зафіксували три обстріли – Міноборони</h1>
      <address>
        <time datetime="2019-11-22T11:42:39+00:00">22 Nov 2019, 11:42</time>
      </address>
      <p>Від початку поточної доби станом на 12:30 на Донбасі зафіксовано три обстріли з боку бойовиків. Про це <a href="http://www.mil.gov.ua/news/2019/11/22/vistup-rechnika-minoboroni-shhodo-situaczii-v-rajoni-provedennya-operaczii-obednanih-sil/">повідомили</a> на брифінгу Міністерства оборони України.</p>
      <p>«На Луганському напрямку з о пів на 10-ту ранку противник з ручних протитанкових гранатометів 20 хвилин вів вогонь по позиціях підрозділів Об’єднаних сил неподалік населеного пункту Шуми. А об 11.20 окупанти почали з ручних протитанкових гранатометів та стрілецької зброї обстрілювати опорні пункти наших військ в районі Причепилівки», – мовиться у повідомленні.</p>
      <p>Ще один обстріл зі станкових протитанкових гранатометів, великокаліберних кулеметів та стрілецької зброї зафіксували на Донецькому напрямку поблизу Тарамчука. Українські військові відкрили вогонь у відповідь.</p>
      <p>«Втрат з нашого боку не зафіксовано», – заявили у міністерстві.</p>
      <p>Внаслідок російської гібридної агресії на сході України з квітня 2014 року, <a href="https://www.radiosvoboda.org/a/oon-zvit-ghertvy-donbas/30272212.html">за оновленими оцінками ООН</a> станом на 31 жовтня 2019 року, загинули від 13 тисяч до 13 тисяч 200 людей, із яких було щонайменше 3 тисячі 354 цивільних, приблизно 4 тисячі 100 українських бійців і приблизно 5 тисяч 650 членів російських гібридних збройних формувань.</p>
      <p>За цими ж даними, за цей час російської агресії також були поранені від 29 тисяч до 31 тисячі людей: приблизно від 7 тисяч до 9 тисяч цивільних, від 9 тисяч 500 до 10 тисяч 500 українських бійців і від 12 тисяч 500 до 13 тисяч 500 членів російських гібридних збройних формувань.</p>
    </article>
  </body>
</html>