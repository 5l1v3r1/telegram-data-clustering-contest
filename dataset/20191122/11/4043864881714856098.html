<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/22/7232736/"/>
    <meta property="og:site_name" content="Українська правда"/>
    <meta property="article:published_time" content="2019-11-22T11:30:01+00:00"/>
    <meta property="og:title" content="Бахматюка оголосили в розшук"/>
    <meta property="og:description" content="Ексвласника VAB Банку Олега Бахматюка оголосили у національний розшук."/>
  </head>
  <body>
    <article>
      <h1>Бахматюка оголосили в розшук</h1>
      <address>
        <time datetime="2019-11-22T11:30:01+00:00">22 Nov 2019, 11:30</time>
      </address>
      <p>Ексвласника VAB Банку Олега Бахматюка оголосили у національний розшук. </p>
      <p><b>Джерело:</b> <a href="https://wanted.mvs.gov.ua/searchperson/details/?id=00193263728496368680">МВС</a>, Олег Бахматюк у коментарі агентству "<a href="https://ua.interfax.com.ua/">Інтерфакс-Україна</a>"</p>
      <p><b>Деталі:</b> У базі розшуку датою зникнення значиться четвер, 21 листопада.</p>
      <p>Бахматюка розшукує Національне антикорупційне бюро.</p>
      <figure>
        <img src="https://img.pravda.com/images/doc/7/0/703ede6-scr.jpg"/>
        <figcaption>
          <cite>скріншот запису в розушовій базі МВС</cite>
        </figcaption>
      </figure>
      <p>Водночас, Бахматюк повідомив, що він у справах за кордоном і готовий <b>спілкуватися зі слідчими через адвокатів або через відеозв'язок</b>.</p>
      <p>Він також зазначив, що про підозру йому не повідомляли і повістки він не отримував: "Не можна вручати підозру, повісивши її на стовпі".</p>
      <p><b>Реакція</b> <b>Бахматюка:</b> "Це чергова маніпуляція. Наші міжнародні адвокати здивовані такою позицією. Є адвокати, є мої права як громадянина України. Ми готові спілкуватися зі слідчими, надавати документи. Хочемо розуміння процесу і конструктивного діалогу".</p>
      <p><b>Що передувало:</b> 13 листопада Антикорупційне бюро повідомило власнику VAB Банку Бахматюку та ексголові правління фінустанови Денису Мальцеву про <a href="https://www.pravda.com.ua/news/2019/11/13/7231841/">підозру у заволодінні 1,2 млрд грн</a> стабілізаційного кредиту, наданого Нацбанком.</p>
      <p>Бахматюка підозрюють у привласненні, розтраті майна або заволодінні ним шляхом зловживання службовим становищем (ст.191 ч.5) та легалізації (відмиванні) доходів, одержаних злочинним шляхом (ст.209 ч.3).</p>
      <p>
        <i>
          <b>Знати більше: <a href="https://www.epravda.com.ua/publications/2019/04/3/646559/?fbclid=IwAR1ErZCtffMiiE0VTwDq77YTuOJi2X1Ch0Kja_n8zvxQBZm2P2GLigfpJMQ">Як одним підписом зруйнувати справу проти Бахматюка на 1,2 мільярда</a> </b>
        </i>
      </p>
      <p>
        <i>
          <b>
            <a href="https://www.epravda.com.ua/publications/2019/11/12/653597/">Справа Бахматюка. Чому НАБУ затримало екс-заступника Гонтаревої та банкірів бізнесмена</a>
          </b>
        </i>
      </p>
      <p>
        <b>Передісторія:</b>
      </p>
      <ul>
        <li>У жовтні 2014 року Нацбанк виділив "ВіЕйБі Банку" стабілізаційний кредит на суму 1,2 млрд грн. ВіЕйБі належав власнику аграрного холдингу "Укрлендфармінг" Олегу Бахматюку.</li>
        <li>В листопаді 2014 року НБУ визнав банк неплатоспроможним.</li>
        <li>11-12 листопада 2019 року детективи НАБУ під процесуальним керівництвом прокурорів САП повідомили <a href="https://nabu.gov.ua/novyny/8-osib-pidozryuyut-u-zavolodinni-12-mlrd-grn-kredytu-vieybi-banku?fbclid=IwAR1zMJ062TVnczoLiYX5CtvIXPHZ8mPQDFNJKNfGMiqQtRih8W1jpcC0mG4">8 особам</a> про підозру у заволодінні 1,2 млрд грн стабілізаційного кредиту.</li>
        <li>12 листопада Бахматюк заявив, що планує <a href="https://www.pravda.com.ua/news/2019/11/12/7231693/">повернутися в Україну</a>.</li>
      </ul>
      <footer>Українська правда</footer>
      <related>
        <a href="https://www.epravda.com.ua/news/2019/11/15/653765/"/>
      </related>
    </article>
  </body>
</html>