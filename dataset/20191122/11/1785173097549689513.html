<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/creatii-experimentale-si-punk-cu-duo-ul-karpov-not-kasparov-si-deathbycoconut-la-europalia-romania-1922402022002019111119177382"/>
    <meta property="og:site_name" content="News.ro"/>
    <meta property="article:published_time" content="2019-11-22T11:20:00+00:00"/>
    <meta property="og:title" content="Creaţii experimentale şi punk cu duo-ul Karpov not Kasparov şi Deathbycoconut la Europalia România"/>
    <meta property="og:description" content="Duo-ul electronic Karpov not Kasparov şi primul concert al formaţiei Deathbycoconut în străinătate, figură nouă a scenei postpunk şi krautrock din Bucureşti, vor concerta, în cadrul festivalului Europalia România, la Rotterdam, Bruxelles, Lille, Amsterdam, Berlin şi Charleroi, în perioada 27-30 noiembrie."/>
  </head>
  <body>
    <article>
      <h1>Creaţii experimentale şi punk cu duo-ul Karpov not Kasparov şi Deathbycoconut la Europalia România</h1>
      <address><time datetime="2019-11-22T11:20:00+00:00">22 Nov 2019, 11:20</time> by <a rel="author">News.ro</a></address>
      <p>
        <b>Duo-ul electronic Karpov not Kasparov şi primul concert al formaţiei Deathbycoconut în străinătate, figură nouă a scenei postpunk şi krautrock din Bucureşti, vor concerta, în cadrul festivalului Europalia România, la Rotterdam, Bruxelles, Lille, Amsterdam, Berlin şi Charleroi, în perioada 27-30 noiembrie.</b>
      </p>
      <p>Excentricul duo electronic Karpov not Kasparov, format din Valeriu Borcos şi Eduard Gabia, şi-a construit muzica după regulile unei partide de şah, de-a lungul acţiunilor şi reacţiilor dintre tobe, sintetizatoare şi voci.</p>
      <p>Cu Karpov not Kasparov, publicul trebuie să se aştepte la un amestec de lecţii de aerobic, dans contemporan, filme mute, balet şi proiecţie live a unei partide de şah jucate de public.</p>
      <p>În cadrul Festivalului Artelor Europalia România, ei vor prezenta un videoclip realizat în colaborare cu Centrul Internaţional de Cercetare şi Educaţie în Tehnologii Inovativ Creative - CINETic, regizat de Anthony Nti.</p>
      <p>Anthony Nti, născut în Ghana, s-a stabilit în Belgia la vârsta de 10 ani. A fost fascinat dintotdeauna de cinema şi a urmat studii în acest domeniu. Videoclipurile şi scurtmetrajele sale au fost premiate la numeroase festivaluri internaţionale. Recent, scurtmetrajul său „Da Yie” a fost câştigător la ACE Image Factory Audience Award.</p>
      <p>Organizatorii Europalia l-au ajutat pe Anthony Nti şi pe colaboratorul său Chingiz Karibekov să meargă la Bucureşti pentru o rezidenţă de 10 zile, în cursul căreia ei s-au întâlnit cu artişti români şi au filmat noul videoclip al celor de la Karpov not Kasparov.</p>
      <p>„L-am cunoscut pe Antony la Bruxelles în 2018, ne-a plăcut deschiderea şi relaxarea lui şi am fost convinşi încă de la început că vom avea o colaborare interesantă, iar el a regizat clipul la una dintre piesele noastre noi, «Memory»”, spune Valeriu Borcos.<br/><br/>În Europalia, Karpov not Kasparov a pregătit o serie de concerte live ultra-antrenante, dublate de un performance hypnotic, momentul culminant fiind prezentarea clipului. Ei vor susţine reprezentaţii la Worm, Rotterdam, Olanda, pe 27 noiembrie 2019, Ancienne Belgique, Bruxelles, Belgia (28 noiembrie 2019), Lille, Franţa (29 noiembrie 2019) şi Oumuamus Amsterdam, Olanda (30 noiembrie 2019).</p>
      <p>„Ne bucurăm mult că facem parte dintre ambasadorii muzicali ai României în acest festival. Abia aşteptăm să cântăm pe scenele Europalia”, a spus Valeriu Borcos.<br/><br/>Europalia a invitat formaţia Deathbycoconut pentru o rezidenţă de două săptămâni în Belgia, cu scopul de a lucra la primul album şi la primul turneu. Atât numele, cât şi inspiraţia pentru Deathbycoconut provin din anii de tranziţie socio-economică post-comunistă la Bucureşti şi dezamăgirea venită odată cu aceasta.</p>
      <figure>
        <img src="https://i0.1616.ro/media/2/2701/33647/19177382/2/deathbycoconut.jpg?width=540"/>
      </figure>
      <p>Deathbycoconut este o trupă de muzică experimentală, înfiinţată în Bucureşti în anul 2015. Stilul abordat este eclectic şi combină mai multe tradiţii muzicale (de la krautrock, post punk, până la hip-hop, electro şi pop). DBC este o reinterpretare muzicală a filmului „Laguna Albastră” într-un decor distopic. Muzica lor este energică şi bazată pe ritm, pulsează obsedant şi decadent şi caută constant să surprindă prin moduri originale de a folosi atât vocea, cât şi instrumentele tradiţionale.</p>
      <p>Andreea Valentina Baciu, Vlad Valentin Ionescu, Alexandru Cristian Mitroi şi Adrian George Dupont alcătuiesc Deathbycoconut.</p>
      <p>DBC vor cânta la Arkaoda, în Berlin, pe 27 noiembrie 2019, la Ancienne Belgique, în Bruxelles, pe 28 noiembrie 2019, şi în Le Vecteur, la Charleroi, pe 30 noiembrie 2019.</p>
      <p>Taraf de Impex, rezultat din artiştii de la Taraf de Caliu şi Impex, coordonat de Andrei Dinescu, a susţinut concerte cu sălile pline în cadrul Europalia România, la Londra şi Bruxelles. De asemenea, Fanfara Ciocârlia, o formaţie alcătuită din 12 artişti, a sedus cu energie şi ingeniozitate publicul din Marea Britanie. Ei au cântat joi, la AB din Bruxelles, Belgia.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>