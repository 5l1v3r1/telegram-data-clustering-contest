<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/sports/cinu-sports/meivezers-un-ufc-prezidents-vaits-2020-gada-plano-pasaulei-demonstret-vel-vienu-iespaidigu-sovu/"/>
    <meta property="og:site_name" content="skaties.lv"/>
    <meta property="article:published_time" content="2019-11-22T11:50:00+00:00"/>
    <meta property="og:title" content="Meivezers un UFC prezidents Vaits 2020. gadā plāno “pasaulei demonstrēt vēl vienu iespaidīgu šovu”"/>
    <meta property="og:description" content="Karjeru beigusī boksa superzvaigzne Floids Meivezers ceturtdien sociālajos medijos publicēja ierakstu, kas licis noprast, ka amerikānis drīzumā varētu atgriezties cīņas ringā, taču šoreiz jauktās cīņu mākslas (MMA) sacensībās."/>
  </head>
  <body>
    <article>
      <h1>Meivezers un UFC prezidents Vaits 2020. gadā plāno “pasaulei demonstrēt vēl vienu iespaidīgu šovu”</h1>
      <address><time datetime="2019-11-22T11:50:00+00:00">22 Nov 2019, 11:50</time> by <a rel="author">Skaties.lv/LETA</a></address>
      <p>Karjeru beigusī boksa superzvaigzne Floids Meivezers ceturtdien sociālajos medijos publicēja ierakstu, kas licis noprast, ka amerikānis drīzumā varētu atgriezties cīņas ringā, taču šoreiz jauktās cīņu mākslas (MMA) sacensībās.</p>
      <p>42 gadus vecais pasaules čempions savā “Instagram” profilā publicēja bildi, kurā viņš redzams boksa šortos un ar baltu lenti notītās rokās, attēlam pievienojot teikumu “atgriežos 2020. gadā”.</p>
      <p>Tāpat kādā citā bildē Meivezers ir redzams Nacionālās basketbola asociācijas (NBA) spēlē sēžam kopā ar jauktās cīņu mākslas čempionāta (UFC) prezidentu Danu Vaitu. Zem šā attēla ievietots arī neliels teksts: “Vaits un es kopā strādājam pie tā, lai 2020. gadā pasaulei demonstrētu vēl vienu iespaidīgu šovu.”</p>
      <p>https://www.instagram.com/p/B5J0IMTlUYt/</p>
      <figure>
        <embed-post data-src="https://www.instagram.com/p/B5Jwv_MFLJi" data-service="Instagram"/>
      </figure>
      <p>Jau ziņots, ka intervijā ziņu aģentūrai “Reuters” leģendārais bokseris atzina, ka <a href="https://skaties.lv/sports/cinu-sports/floids-meivezers-pazino-ka-profesionala-boksera-karjeru-vins-nosledzis/">profesionālo karjeru ir beidzis</a>, tomēr jebkurā gadījumā piedalīšoties ienesīgajos paraugmačos.</p>
    </article>
  </body>
</html>