<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/sondaggi-politici-lega-33-governo-al-43-m5s-in-emilia-freno-a-bonaccini/1952122/"/>
    <meta property="og:site_name" content="IlSussidiario"/>
    <meta property="article:published_time" content="2019-11-22T11:46:19+00:00"/>
    <meta property="og:title" content="SONDAGGI POLITICI/ ‘Pericolo’ per Salvini? No Pd, M5s o Renzi: le ‘sardine’ al 43%"/>
    <meta property="og:description" content="Sondaggi politici, vero pericolo per Salvini sono le &quot;sardine&quot;: 43% convinto siano l'unico ostacolo al Centrodestra. No Pd, M5s o Renzi: intenzioni di voto"/>
  </head>
  <body>
    <article>
      <h1>SONDAGGI POLITICI/ ‘Pericolo’ per Salvini? No Pd, M5s o Renzi: le ‘sardine’ al 43%</h1>
      <h2>Sondaggi politici, il vero pericolo per Salvini sono le “sardine”: il 43% convinto siano l’unico ostacolo al Centrodestra. No Pd, M5s o Renzi: le intenzioni di voto</h2>
      <address><time datetime="2019-11-22T11:46:19+00:00">22 Nov 2019, 11:46</time> by <a rel="author" href="https://www.ilsussidiario.net/autori/niccolo-magnani/" target="_blank">Niccolò Magnani</a></address>
      <p>Il <b>vero problema per Salvini</b> non è il Governo, non è il <b>Pd</b> e nemmeno <b>M5s, Renzi</b> o gli alleati di <b>Centrodestra</b>: per il 43% degli intervistati dai sondaggi politici Index per PiazzaPulita sono le “<a href="https://www.ilsussidiario.net/news/sardine-registrato-simbolo-in-ue-nasce-manifesto-populisti-la-festa-e-finita/1952184/"><b>sardine” nate a Bologna</b></a> ad essere il vero rischio per la vittoria sia alle Regionali in Emilia Romagna e Calabria sia per eventuali prossimi appuntamenti elettorali, magari anche nazionali. «<i>Qual’è il nemico più pericoloso per Matteo Salvini</i>», era la domanda posta dal sondaggio mostrato ieri davanti ad uno dei fondatori della “protesta-flash mob” di piazza, <a href="https://www.ilsussidiario.net/news/elezioni-emilia-romagna-il-pd-ha-capito-che-le-sardine-aiutano-salvini/1950437/"><b>Mattia Sentori:</b></a> ebbene, per il 43,6% delle risposte sono proprio le “sardine anti-Lega” ad essere il pericolo n.1 per Matteo Salvini. Decisamente meno allarmanti i dati sugli altri “nemici”, che al momento per l’appunto non impensieriscono il leader del Carroccio: 14,4% sul Pd, 12,2% su <b>Italia Viva</b>, il partito di Renzi, 10,9% per il M5s e solo l’8,4% per il Premier <b>Giuseppe Conte.</b></p>
      <h4>YOUTREND (21 NOVEMBRE): LE INTENZIONI DI VOTO</h4>
      <p>Guardando tanto la <a href="https://www.ilsussidiario.net/news/sondaggi-politici-calo-lega-con-le-sardine-pd-al-20-fi-ruba-voti-alla-meloni/1951701/"><b>Supermedia dei sondaggi politici di YouTrend-Quorum</b></a> tanto le ultime intenzioni di voto apparse ieri sera con Emg Acqua ad Agorà, la situazione per i tre principali partiti nel Paese è alquanto particolare: la <a href="https://www.ilsussidiario.net/news/dietro-le-quinte-le-mosse-di-tusk-per-tenere-salvini-fuori-dal-ppe/1952095/"><b>Lega</b></a> è saldamente in testa, attorno al 33%, ma è data in <b>calo dopo settimane di crescita</b> a seguito del caso <a href="https://www.ilsussidiario.net/news/liliana-segre-pronta-a-guidare-commissione-sono-stanca-ma-non-mi-arrendo/1952116/"><b>Segre</b></a> e dei movimenti di protesta in piazza delle cosiddette “<a href="https://www.ilsussidiario.net/news/spillo-sardine-la-testimonianza-che-fa-invidia-a-m5s-e-nuoce-al-pd/1952075/"><b>sardine</b></a>”. Il <a href="https://www.ilsussidiario.net/news/nicola-zingaretti-da-maurizio-costanzo-cena-con-renzi-o-di-maio-anche-col-diavolo/1951241/"><b>Pd</b></a> è in leggera crescita ma resta attorno se non poco sotto il 20%, con l’incapacità di crescere ulteriormente e con una leadership – di <b>Zingaretti e Franceschini</b> – che non convince appieno l’elettorato tanto da poter ritrovare i “fasti” della migliore era renziana. Poi il <a href="https://www.ilsussidiario.net/news/caos-m5s-sconfessato-di-maio-conte-prende-il-suo-posto-e-il-pd-ne-approfitta/1952053/"><b>M5s, il vero partito in crisi</b></a>, costretto ad un <b>voto ieri su Rousseau</b> per chiedere agli iscritti di partecipare o meno alle Regionali dopo che <b>Di Maio</b> e la dirigenza grillina spingeva per uno “stop” (e sono stati battuti invece dal voto online). Insomma, caos attorno ai partiti e caos attorno al Paese con i casi scottanti <a href="https://www.ilsussidiario.net/news/caso-mes-cosi-leuropa-grazie-a-conte-fara-fuori-le-nostre-banche/1950836/"><b>Mes</b></a>, <b>Ilva</b>, <b>maltempo</b> e <b>Alitalia</b> che attanagliano il Governo e non fanno svoltare l’opposizione.</p>
      <h4>SONDAGGI EMG (21 NOVEMBRE): M5S IN EMILIA, FRENO A BONACCINI?</h4>
      <p>I dati dei sondaggi politici restano comunque positivi per il <a href="https://www.ilsussidiario.net/news/sondaggi-politici-lega-34-ma-in-calo-m5s-rialza-la-china-crollo-renzi/1950865/"><b>Centrodestra</b></a>, almeno a livello numerico: nonostante il calo della <b>Lega</b> al 33,1%, <b>FdI</b> al 9,5% e<b> Forza Itali</b>a al 7% sono entrambi in crescita e complessivamente il 50,4% è il dato che spaventa il <a href="https://www.ilsussidiario.net/news/ue-mes-le-spinte-a-mattarella-per-staccare-la-spina-al-governo/1951536/"><b>Governo Conte-2</b></a> che invece insegue attardato al 42,9% con la compagine <b>Pd-M5s-LeU-Iv.</b> A livello di singoli, dem al 19,3% tiene ancora e guadagna qualche voto mentre il <b>Movimento 5 Stell</b>e perde nella supermedia di YouTrend della settimana (con la media dei principali istituti demoscopici di sondaggi, ndr) addirittura l’1,1% scendendo al 16,4%. <b>Renzi</b> al 5,1%, La <b>Sinistra</b> al 2,2%, <b>+Europa</b> all’1,8% e i <b>Verdi</b> all’1,7% sono le restanti intenzioni di voto aggiornate fino al 21 novembre scorso. Ieri sera è giunto il <a href="https://www.ilsussidiario.net/news/m5s-voto-rousseau-per-regionali-emilia-e-calabria-subdolo-gioco-di-palazzo/1951691/"><b>risultato definitivo del voto Rousseau</b></a> sulla “pausa” o meno dalle <a href="https://www.ilsussidiario.net/news/spillo-quegli-happy-hour-della-sardine-signorili/1951627/"><b>Elezioni Regionali</b></a>, con gli iscritti M5s che hanno obbligato i dirigenti a presentarsi, singolarmente, alle prossime tornate in Calabria e soprattutto in <a href="https://www.ilsussidiario.net/news/sondaggi-politici-regionali-emilia-romagna-sorpasso-pd-su-lega-bonaccini-al-41/1951352/"><b>Emilia Romagna</b></a>: <b>Conte e Di Maio</b> hanno detto che questo non sarà un problema né per il Governo – che torna ad essere diviso alle Elezioni Regionali – né per lo stesso candidato di Centrosinistra <a href="https://www.ilsussidiario.net/news/elezioni-emilia-romagna-le-cantonate-di-bonaccini-sulla-sanita-lombarda/1947981/"><b>Bonaccini</b></a>, eppure guardando gli ultimi sondaggi politici Emg Acqua qualche preoccupazione in casa 5Stelle e Pd potrebbe crescere. Alla domanda infatti se ai dem converrebbe avere il Movimento in alleanza civica alle prossime Regionali in Emilia Romagna, la risposta è una secca bocciatura. Il 59% degli elettori è convinto che sia dannoso il<b> patto civico giallorosso</b> già visto in Umbria e al Governo nazionale, mentre solo il 20% ritiene che Bonaccini debba aver bisogno dei voti grillini per poter vincere contro il <a href="https://www.ilsussidiario.net/news/elezioni-emilia-romagna-il-pd-ha-capito-che-le-sardine-aiutano-salvini/1950437/"><b>Centrodestra della Borgonzoni</b></a>. Con però un candidato in campo singolarmente in casa M5s, quei voti sono certamente più uno svantaggio per Bonaccini piuttosto che per il Centrodestra e per questo motivo in casa dem ieri non avranno festeggiato l’esito della votazione sulla piattaforma Rousseau.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/spillo-loperazione-segre-e-la-resistenza-milanese/1952539/"/>
        <a href="https://www.ilsussidiario.net/news/crisi-m5s-becchi-casaleggio-ha-capito-che-il-movimento-di-suo-padre-e-morto/1952559/"/>
        <a href="https://www.ilsussidiario.net/news/caos-mes-ecco-come-funziona-il-mostro-che-colpira-litalia/1952239/"/>
        <a href="https://www.ilsussidiario.net/news/come-si-vota-elezioni-comunali-2019-ballottaggio-lamezia-terme-e-isola-capo-rizzuto/1952023/"/>
        <a href="https://www.ilsussidiario.net/news/macron-come-le-pen-e-salvini-svolta-a-destra-promette-linea-dura-sullimmigrazione/1952522/"/>
        <a href="https://www.ilsussidiario.net/news/mes-vertice-governo-pd-m5s-leu-iv-salvini-vs-conte-alto-tradimento-merita-carcere/1952181/"/>
      </related>
    </article>
  </body>
</html>