<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/accidents/10082095-gazove-obladnannya-u-budinku-de-znayshli-mertvihkremenchuzhan-ne-perevryali-protyagom-dvoh-rokv.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-22T11:33:00+00:00"/>
    <meta property="og:title" content="Газове обладнання у будинку, де знайшли мертвих кременчужан, не перевіряли протягом двох років"/>
    <meta property="og:description" content="  Після трагедії з'ясували, що були порушення експлуатації газового обладнання  Нагадаймо, 12 листопада у Кременчуці у приватному будинку в провулку Сорочинському знайшли мертвими подружжя"/>
  </head>
  <body>
    <article>
      <h1>Газове обладнання у будинку, де знайшли мертвих кременчужан, не перевіряли протягом двох років</h1>
      <address><time datetime="2019-11-22T11:33:00+00:00">22 Nov 2019, 11:33</time> by <a rel="author">Євгенія Каблучка</a></address>
      <figure>
        <img src="https://www.telegraf.in.ua/uploads/posts/2019-11/1574410015_42.jpg"/>
      </figure>
      <p>
        <b>Після трагедії з'ясували, що були порушення експлуатації газового обладнання</b>
      </p>
      <p>Нагадаймо, 12 листопада у Кременчуці у приватному будинку в провулку Сорочинському<a href="https://www.telegraf.in.ua/accidents/10081907-u-kremenchuc-znayshli-mertvimi-ddusya-ta-babusyu-u-pomeshkann-thnulo-gazom.html"> знайшли мертвими подружжя пенсіонерів.</a> Оскільки слідів насильницької смерті на тілах не виявили, зробили припущення, що люди померли через несправність газового обладнання при опаленні приватного будинку.</p>
      <p>Програма «Свідок» з'ясувала, що загиблих звали Володимиром та Наталією. Коли подружжя перестало відповідати на дзвінки сина, той захвилювався і попросив знайомого провідати батьків. Товариш знайшов чоловіка і жінку у ліжку мертвими.</p>
      <p>Сестра загиблої розповіла, що коли зайшла у будинок, то було дуже спекотно. Сусіди припускають, що подружжя замерзло і увімкнуло газове опалення на максимум. Заснули і вже не прокинулися.</p>
      <p>Ймовірно, пенсіонери вчаділи. Працівниця ПРАТ «Кременчукгаз» Світлана Короп розповіла, як діє «тихий вбивця»:</p>
      <blockquote>При неповному згоранні газу утворюється чадний газ. Сам чадний газ не має ні запаху, ні смаку, ні кольору. По відносній густині чадний газ такий самий як і повітря.</blockquote>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fsvidok.ntn%2Fvideos%2F958231541208773%2F&amp;show_text=0&amp;width=560" width="560" height="302" data-service="Facebook" scrolling="no"/>
      </figure>
      <blockquote>
        <a href="https://www.telegraf.in.ua/health/10081216-otruyennya-chadnim-gazom-yak-rozpznati-simptomi-ta-vberegtisya-vd-nogo.html">Отруєння чадним газом: як розпізнати симптоми та вберегтися від нього</a>
      </blockquote>
      <p>13 листопада, на наступний день після трагедії, фахівцям Кременчукгазу дали доступ до місця пригоди. За попередньою інформацією на сайті Кременчугазу, жителі будинку не мали угоди на техобслуговування газового обладнання. У 2018 та 2019 роках не проводили перевірку та прочищення димових і вентиляційних каналів.</p>
      <p>За попередніми даними, під час обстеження виявили порушення експлуатації газового обладнання: газовий котел не був з’єднаний з димоходом димовідвідним патрубком, димовідвідний патрубок знаходився осторонь від самого котла та мав незадовільний стан, оскільки виготовлений із алюмінієвої гофри. Під час довготривалої експлуатації на ній утворилися наскрізні отвори. Датчик тяги автоматики безпеки був відключений.</p>
      <p>Крім того, димові та вентиляційні канали будинку мають значні внутрішні й зовнішні руйнування, очисні кишені частково забиті продуктами руйнування, місця приєднання димовідвідних патрубків до димових та вентиляційних каналів щільно забиті пилом та павутинням, тому під час перевірки тяга в димових та вентиляційних каналах була відсутня.</p>
      <p>У зв’язку із порушеннями в роботі газових приладів з відводом продуктів згорання в димохід та порушень при експлуатації димових вентиляційних каналів, газові прилади в будинку були опломбовані.</p>
      <blockquote>«За попередніми даними, внаслідок порушень експлуатації газового обладнання, відбувалося неповне згорання газової суміші, відповідно спостерігався викид чадного газу в приміщення, - пояснив керівник Департаменту ОГРМ та С ПрАТ «Кременчукгаз» Євген Козлов. – Мешканці будинку стали жертвами невиконання законів – техобслуговування газового обладнання не виконувалося, фахівці не перевіряли його роботу. Ніхто не перевіряв та не чистив вентканали та димоходи. Результатом стала трагедія. Аби запобігти тяжким наслідкам, люди мусять знати, що слід укладати угоди на техобслуговування газових приладів та кожен рік перевіряти димовентиляційні канали».</blockquote>
      <p>Автор: <a href="https://www.telegraf.in.ua/user/%AA%E2%E3%E5%ED%B3%FF+%CA%E0%E1%EB%F3%F7%EA%E0/">Євгенія Каблучка</a> Источник фото: kgaz.com.ua</p>
    </article>
  </body>
</html>