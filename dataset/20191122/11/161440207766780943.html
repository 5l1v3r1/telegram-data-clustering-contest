<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/nuoro-provincia/2019/11/22/nuorese-trapiantati-sul-piede-di-guerra-presidio-davanti-al-san-f-136-955731.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-22T11:22:26+00:00"/>
    <meta property="og:title" content="Nuorese, trapiantati sul piede di guerra: presidio davanti al San Francesco"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">sanità</h6>
      <h1>Nuorese, trapiantati sul piede di guerra: presidio davanti al San Francesco</h1>
      <h2>Soluzione tampone, arriverà un medico da Lanusei: "Ma non basta, bisogna trovare medici in pianta stabile: siamo costretti a estenuanti trasferte, e a volte capita anche manchino i farmaci antirigetto"</h2>
      <address>
        <time datetime="2019-11-22T11:22:26+00:00">22 Nov 2019, 11:22</time>
      </address>
      <p>Trapiantati della provincia di Nuoro sul piede di guerra, questa mattina hanno manifestato davanti alla Nefrologia dell'ospedale San Francesco. Lì dove l'ambulatorio apre a singhiozzo, mentre i trapiantati di fegato un ambulatorio non l'hanno mai avuto.</p>
      <p>L'Ats ha trovato una soluzione temporanea, l'ambulatorio di Nefrologia verrà riaperto, ma i trapiantati non sono soddisfatti e promettono nuove mobilitazioni.</p>
      <p>"Si tratta di una soluzione tampone, con una nefrologa che arriva temporaneamente dall'ospedale di Lanusei", ha spiegato Bruno Piras, trapiantato di reni.</p>
      <p>"La nostra associazione sarda Nefropatici (Asnet, ndr) ha parlato troppo preso di problemi risolti, ma qui bisogna trovare medici in pianta stabile per risolvere davvero i problemi", ha aggiunto, sottolineando che "oltre al disagio delle trasferte, qui capita che manchino i farmaci antirigetto, è persino successo che ci siamo arrangiati tra di noi in attesa che arrivasse il farmaco in ospedale".</p>
      <p>"Da tre anni abbiamo presentato un progetto per avere un ambulatorio, ma finora ci hanno risposto solo a parole", incalza Luigi Bellu, dell'Associazione Trapiantati di Fegato (Atf). Ancora: "Noi trapiantati siamo vivi, ma abbiamo problematiche serie e non siamo nelle condizioni di poter viaggiare e affrontare i costi, porteremo questa battaglia fino in fondo".</p>
      <p>Davanti al San Francesco sono giunti anche i trapiantati dell'Ogliasta, di Dorgali e di altri paesi del centro Sardegna. Rosanna Fronteddu, assessore al comune di Dorgali, ha denunciato: "In paese hanno chiuso l'ambulatorio dialisi dall'oggi al domani, penso che stia succedendo qualcosa di strano in questa provincia: l'emergenza non c'è solo nei distaccamenti territoriali, ma anche a Nuoro".</p>
      <p>(Unioneonline/L)</p>
    </article>
  </body>
</html>