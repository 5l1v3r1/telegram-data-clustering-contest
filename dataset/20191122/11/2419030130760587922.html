<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/algemeen/20191122/rechter-past-terughoudendheid-bij-is-vrouwen/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-22T11:01:46+00:00"/>
    <meta property="og:title" content="‘Rechter past terughoudendheid bij IS-vrouwen’"/>
    <meta property="og:description" content="DEN HAAG (ANP) - De rechter moet terughoudend zijn als het gaat om politieke afwegingen rond buitenlands beleid en internationale betrekkingen. Zeker bij een kort geding. Dat betoogde de landsadvocaat namens de Nederlandse staat vrijdag in het hoger beroep tegen het besluit van de rechtbank over het terughalen van kinderen van IS-vrouwen uit Noord-Syrië. De Staat had beroep aangetekend tegen de uitspraak van begin vorige week."/>
  </head>
  <body>
    <article>
      <h1>‘Rechter past terughoudendheid bij IS-vrouwen’</h1>
      <address><time datetime="2019-11-22T11:01:46+00:00">22 Nov 2019, 11:01</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>De rechter moet terughoudend zijn als het gaat om politieke afwegingen rond buitenlands beleid en internationale betrekkingen. Zeker bij een kort geding. Dat betoogde de landsadvocaat namens de Nederlandse staat vrijdag in het hoger beroep tegen het besluit van de rechtbank over het terughalen van kinderen van IS-vrouwen uit Noord-Syrië. De Staat had beroep aangetekend tegen de uitspraak van begin vorige week.</b>
      </p>
      <p>“Het beleid hangt in sterke mate af van politieke afwegingen in verband met de specifieke situatie en komt tot stand in samenspraak tussen regering en volksvertegenwoordiging. Het is niet aan de burgerlijke rechter om die afweging te maken”, aldus de landsadvocaat.</p>
      <p>Het kort geding was aangespannen namens 23 vrouwen en hun 56 kinderen, die vastzitten in twee kampen in het noorden van Syrië.</p>
      <p>De rechter oordeelde begin vorige week in een kort geding dat de Staat er alles aan moet doen om op korte termijn de kinderen naar Nederland te halen. Voor de terugkeer van de IS-vrouwen zelf hoeft de Staat zich niet in te zetten, oordeelde de rechter. Maar als de Koerden die de kampen bewaken de kinderen niet zonder moeders willen laten vertrekken, moet de overheid wel kijken of ze zowel moeders als kinderen kan terughalen. Dat moest ook per direct gebeuren. Als er binnen twee weken niets zou zijn gedaan, zou een dwangsom volgen.</p>
      <p>De VS hebben herhaaldelijk aangeboden om Syriëgangers op te halen en terug te brengen naar Nederland. Het beleid van het kabinet tot nu toe was om betrokkenen niet-actief terug te halen, maar de rechter bepaalde dat dit beleid niet kan gelden voor de kinderen.</p>
      <p>Buitenlandse Zaken laat weten dat er sinds de uitspraak contact is geweest met de Amerikanen en met Europese landen, over hoe het vonnis kan worden uitgevoerd. Maar wat er precies is besproken, zegt het ministerie niet. Ook de landsadvocaat zei vrijdag dat er “stappen zijn gezet”, maar dat er verder niets over gezegd kan worden.</p>
    </article>
  </body>
</html>