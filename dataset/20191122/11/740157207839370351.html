<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/edukacja/slawomir-broniarz-na-zjezdzie-znp-dobrej-szkoly-nie-da-sie-zbudowac-bez-pieniedzy,135414.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T11:16:00+00:00"/>
    <meta property="og:title" content="Sławomir Broniarz na Zjeździe ZNP: dobrej szkoły nie da się zbudować bez pieniędzy"/>
    <meta property="og:description" content="Dobrej szkoły nie da się zbudować bez pieniędzy i godnie zarabiających nauczycieli. Walka o godne płace w szkole jest naszym priorytetem - podkreślił prezes Związku Nauczycielstwa Polskiego Sławomir Broniarz w piątek, podczas uroczystego otwarcia 42. Krajowego Zjazdu Delegatów ZNP."/>
  </head>
  <body>
    <article>
      <h1>Sławomir Broniarz na Zjeździe ZNP: dobrej szkoły nie da się zbudować bez pieniędzy</h1>
      <address><time datetime="2019-11-22T11:16:00+00:00">22 Nov 2019, 11:16</time> by <a rel="author">PAP/AKC  </a></address>
      <h4>Dobrej szkoły nie da się zbudować bez pieniędzy i godnie zarabiających nauczycieli. Walka o godne płace w szkole jest naszym priorytetem - podkreślił prezes Związku Nauczycielstwa Polskiego Sławomir Broniarz w piątek, podczas uroczystego otwarcia 42. Krajowego Zjazdu Delegatów ZNP.</h4>
      <hr/>
      <ul>
        <li>
          <b>42. Krajowy Zjazd Delegatów Związku Nauczycielstwa Polskiego Zjazd rozpoczął się w czwartek po południu. Potrwa trzy dni. Pierwszy dzień obrad miał charakter roboczy, wewnątrzzwiązkowy.</b>
        </li>
        <li>
          <b>Najważniejszymi jego punktami było sprawozdanie z działalności władz ZNP w kadencji 2014-2019 i wybór władz na nową 5-letnią kadencję.</b>
        </li>
        <li>
          <b>Uczestnicy Zjazdu zdecydowali w głosowaniu, że związkiem nadal kierować będzie Sławomir Broniarza, a jego zastępcami będą tak jak dotąd Krzysztof Baszczyński i Grzegorz Gruchlik.</b>
        </li>
      </ul>
      <p>W swoim wystąpieniu Broniarz wielokrotnie odwoływał się do historii ZNP, m.in. do powstania związku pod zaborami, działalności w 20-leciu międzywojennym, podczas II wojny światowej.</p>
      <p>- W biografiach odważnych nauczycieli i nauczycielek, którzy i które zakładali, a potem przez lata budowali naszą organizację, zawiera się etos służby Polsce opierającej się na trzech filarach - powiedział. Pierwszy z nich - jak mówił - to praca nad sobą, zdobywanie wiedzy i umiejętności. Drugi to praca dla innych, w tym pomaganie najsłabszym i najbardziej potrzebującym. Trzeci filar to praca dla kraju: wspieranie demokracji, walka o rozwiązania korzystne dla oświaty, dla uczniów, nauczycieli i całego społeczeństwa.</p>
      <p>
        <a href="https://www.portalsamorzadowy.pl/edukacja/slawomir-broniarz-ponownie-prezesem-znp,135379.html">Czytaj też: Sławomir Broniarz ponownie prezesem ZNP</a>
      </p>
      <p>- Przez ostatnie 101 lat Polską rządziły różne rządy: lewicowe, centrowe, prawicowe, demokratyczne i niedemokratyczne. My przez ten ponad stuletni okres byliśmy wierni naszemu etosowi. Walczyliśmy o dobrą polską szkołę, której nie da się zbudować bez pieniędzy i godnie zarabiających nauczycieli. Praca w szkole nie może być pracą za półdarmo, za - jak to określali niektórzy politycy - za miskę ryżu. Walka o godne płace w szkole jest naszym priorytetem - podkreślił prezes ZNP.</p>
      <p>
        <a href="https://www.portalsamorzadowy.pl/edukacja/oswiatowa-solidarnosc-wzburzona-mialy-byc-podwyzki-sa-kosmetyczne-zmiany,135353.html">Czytaj też: Oświatowa "Solidarność" wzburzona. Miały być podwyżki, są kosmetyczne zmiany</a>
      </p>
      <p>- Bądźmy razem, bądźmy solidarni, solidarnie walczmy o naszą godność - zaapelował. - Nie pozwólmy wmówić sobie, że jesteśmy piątym kołem u wozu, że nikt nas nie potrzebuje, że wystarczy podnieść pensum do 24 godzin i zwolnić co czwartego nauczyciela, aby szkoła polska świetnie pracowała. Już dziś - jak wynika z badań Instytutu Badań Edukacyjnych - przeciętny nauczyciel pracuje średnio 47 godzin w tygodniu, a kuratoria publikują ogłoszenia z ofertami tysięcy miejsc pracy w oświacie, w wielu szkołach od września dyrektorzy nie mogą znaleźć nauczycieli do niektórych przedmiotów. To jest efekt nie tylko sytuacji ekonomicznej w oświacie, ale także jest to efekt dewastacyjnej polityki obecnego rządu w zakresie tego, co nazywamy deformą polskiej edukacji - ocenił.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>