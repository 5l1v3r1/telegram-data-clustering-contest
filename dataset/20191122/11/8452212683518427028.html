<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/breaking-news-nationala-si-a-aflat-prima-adversara/"/>
    <meta property="og:site_name" content="Cotidianul"/>
    <meta property="article:published_time" content="2019-11-22T11:40:34+00:00"/>
    <meta property="og:title" content="BREAKING NEWS. Naționala și-a aflat adversara"/>
    <meta property="og:description" content="La Nyon, va avea loc, vineri, de la ora 13,00, tragerea la sorţi a play-off-ului Ligii Naţiunilor, care este și ultima şansă a echipei naționale a României să fie prezentă la Campionatul European de anul viitor."/>
  </head>
  <body>
    <article>
      <h1>BREAKING NEWS. Naționala și-a aflat adversara</h1>
      <address><time datetime="2019-11-22T11:40:34+00:00">22 Nov 2019, 11:40</time> by <a rel="author">Alexandru Visan</a></address>
      <p>Vineri, 22 noiembrie, la Nyon, au avut loc tragerile la sorți pentru meciurile din play-off-ul Ligii Națiunilor, ultima șansă de a ajunge la Euro 2020. <b>Naționala României</b> <b>va juca play-off-ul Diviziei A din Liga Națiunilor și va întâlni în semifinală pe Islanda, în deplasare. </b></p>
      <p>Dacă va trece de Islanda, reprezentativa României va juca finala cu câștigătoarea dintre Bulgaria și Ungaria. În cazul în care se va impune în finală, România se va califica la turneul final.</p>
      <p>Pentru EURO 2020 se știu deja cele 20 de echipe calificate în urma campaniei de calificare: Anglia, Cehia, Ucraina, Portugalia, Germania, Olanda, Elveţia, Danemarca, Croaţia, Ţara Galilor, Polonia, Austria, Spania, Suedia, Franţa, Turcia, Belgia, Rusia, Italia şi Finlanda.</p>
      <p>În urma play-off-ului Ligii Națiunilor, care este programat în perioada 26-31 martie, se vor mai califica alte patru echipe.</p>
      <p>La baraj, alături de România vor mai participa: Islanda, Bosnia-Herţegovina, Slovacia, Irlanda, Irlanda de Nord, Scoţia, Norvegia, Serbia, Bulgaria, Israel, Ungaria, Georgia, Macedonia de Nord, Kosovo și Belarus.</p>
      <p>România conduce cu 2-0 în întâlnirile directe cu reprezentativa Islandei.</p>
      <p>Paridele s-au disputat în preliminariile Cupei Mondiale din 1998, când naţionala antrenată atunci de Anghel Iordănescu s-a calificat la turneul final din Franţa.</p>
      <p>La 9 octombrie 1996, România a învins, în deplasare, cu scorul de 4-0, Islanda, prin golurile lui Dorinel Munteanu, Hagi, Gheorghe Popescu şi Dan Petrescu. La 10 septembrie 1997, pe Stadionul Steaua, scorul a fost acelaşi, după reuşitele lui Hagi (2), Dan Petrescu şi Gâlcă.</p>
      <p>Însă, în ultimii ani, Islanda a devenit o echipă redutabilă.</p>
      <h3>Semifinale play-off, 26 martie</h3>
      <p><b>”A”</b><br/>Islanda – România<br/>Bulgaria – Ungaria<b>*</b><br/><b>”B”</b><br/>Bosnia-Herțegovina – Irlanda de Nord<b>*</b><br/>Slovacia – Irlanda<br/><b>”C”</b><br/>Scoția – Israel<br/>Norvegia – Serbia<b>*</b><br/><b>”D”</b><br/>Georgia – Belarus<b>*</b><br/>Macedonia de Nord – Kosovo</p>
      <p><b>*</b> Învingătoarele vor găzdui finalele play-off-ului, programate pe 31 martie 2020.</p>
      <figure>
        <img src="https://www.cotidianul.ro/wp-content/uploads/2019/11/22/dz03MDAmaGFzaD01NTI2OWE4YzQ0NzAzMDUwOGZiOWIyN2U0NGM4NDlkNA.thumb_.jpg"/>
      </figure>
      <related>
        <h4>Articole asemănătoare</h4>
        <a href="https://www.cotidianul.ro/un-egal-norocos/"/>
        <a href="https://www.cotidianul.ro/fericire-la-juma-la-nationala/"/>
        <a href="https://www.cotidianul.ro/s-au-stabilit-meciurile-optimile-cupa-romaniei/"/>
      </related>
    </article>
  </body>
</html>