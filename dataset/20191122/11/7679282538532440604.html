<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/patna/story-seven-metro-stations-will-be-bypass-and-adjoining-it-2862805.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T11:39:20+00:00"/>
    <meta property="og:title" content="पटना बाईपास और उससे सटे होंगे मेट्रो के सात स्टेशन"/>
    <meta property="og:description" content="पटना मेट्रो रेल प्रोजेक्ट के सात स्टेशन अब बाईपास या उससे सटे होंगे। गोल्फ कोर्स पर प्रस्तावित मेट्रो स्टेशन अब नहीं होगा। उसकी जगह संजय गांधी जैविक उद्यान के निकट वाले स्टेशन की जगह बदलेगी। उसे पटना..."/>
  </head>
  <body>
    <article>
      <h1>पटना बाईपास और उससे सटे होंगे मेट्रो के सात स्टेशन</h1>
      <address><time datetime="2019-11-22T11:39:20+00:00">22 Nov 2019, 11:39</time> by <a rel="author">हिन्दुस्तान टीम,पटना</a></address>
      <p>पटना मेट्रो रेल प्रोजेक्ट के सात स्टेशन अब बाईपास या उससे सटे होंगे। गोल्फ कोर्स पर प्रस्तावित मेट्रो स्टेशन अब नहीं होगा। उसकी जगह संजय गांधी जैविक उद्यान के निकट वाले स्टेशन की जगह बदलेगी। उसे पटना जू के मुख्य द्वार के करीब लाने की योजना है। असल में मेट्रो की मौजूदा डीपीआर से दिल्ली मेट्रो रेल कॉरपोरेशन (डीएमआरसी ) सहमत नहीं हैं। इसमें बड़े पैमाने पर बदलाव के सुझाव दिए हैं।</p>
      <p>नए बदलाव के हिसाब से मेट्रो के अब दो नहीं एक ही कॉरीडोर होगा जिसकी दो शाखाएं होंगी।पटना मेट्रो के दो कॉरीडोर बनने थे। पहला दानापुर से मीठापुर और दूसरा पटना स्टेशन से न्यू आईएसबीटी। इनके बीच 24 स्टेशन प्रस्तावित थे। एतबारपुर और न्यू आईएसबीटी में अलग-अलग डिपो बनने थे। बाईपास के करीब तब दो ही स्टेशन प्रस्तावित थे। मगर डीएमआरसी ने दोनों रूट के सर्वे के बाद बड़े बदलाव की सिफारिश की है। सबसे खास बात यह है कि आधा दर्जन से अधिक स्टेशन अब बाईपास पर पहुंच गए हैं। मसलन मीठापुर और खेमनीचक में तो स्टेशन होंगे ही, इन दोनों इलाकों के बीच दो और स्टेशन प्रस्तावित किए गए हैं।</p>
      <p>मीठापुर का स्टेशन अब जमीनी सतह की जगह एलीवेटेड होगा। उधर, मलाहीपकड़ी, भूतनाथ और जीरो माइल स्टेशन प्रस्तावित हैं। यह सभी सात स्टेशन बाईपास पर हैं या उससे सटे हुए हैं।नए प्रस्ताव के लिहाज से अब दोनों कॉरीडोर का अलग अस्तित्व नहीं रहा। अब दानापुर ही मेट्रो का इकलौता शुरुआती प्वाइंट होगा, जो न्यू आईएसबीटी पहुंचेगा। दोनों कॉरीडोर अब पटना स्टेशन के साथ ही खेमनीचक पर भी आपस में मिलेंगे। बदलाव के प्रस्ताव को नगर विकास एवं आवास विभाग के मंत्री सुरेश कुमार शर्मा की स्वीकृति के बाद मुख्य सचिव के जरिए मुख्यमंत्री को भेजा गया है।</p>
      <p>
        <b>गोल्फ क्लब स्टेशन हटेगा</b>
      </p>
      <p>मौजूदा डीपीआर में पटना जू और गोल्फ क्लब के बीच प्रस्तावित दो स्टेशनों की दूरी सबसे कम थी। यह दूरी सिर्फ 670 मीटर थी। डीएमआरसी ने गोल्फ क्लब वाला मेट्रो स्टेशन हटाने की सिफारिश की थी, जिसे विभाग ने भी अपने प्रस्ताव में शामिल किया है। अब राजा बाजार के बाद सीधे पटना जू पर मेट्रो स्टेशन होगा। उधर, एयरपोर्ट से भी मेट्रो स्टेशन की दूरी बढ़ेगी।</p>
      <p>
        <b>स्टेशन से गांधी मैदान के बीच अंडरग्राउंड दौड़ेगी मेट्रो</b>
      </p>
      <p>पटना स्टेशन से गांधी मैदान की ओर पहले मेट्रो को एलीवेटेड गुजरना था। मगर अब उसे अंडरग्राउंड गुजारा जाना प्रस्तावित है। तर्क दिया गया है कि आकाशवाणी और हाईकोर्ट के जस्टिस के आवास के चलते वहां एलीवेटेड निर्माण संभव नहीं होगा। वहीं अब पटना स्टेशन पर एक ही अंडरग्राउंड स्टेशन होगा। जबकि पहले यहां एक एलीवेलेट और दूसरा अंडरग्राउंड स्टेशन प्रस्तावित था।</p>
      <p>
        <b>मेट्रो के चेयरमैन और निदेशकों की नियुक्ति एक माह में</b>
      </p>
      <p>नई दिल्ली। मुंगेर के जदयू सांसद राजीव रंजन उर्फ ललन सिंह के प्रश्न के उत्तर में गुरुवार को लोकसभा में केंद्रीय शहरी विकास मंत्री हरदीप सिंह पुरी ने कहा कि सरकार ने पटना मेट्रो की 13 हजार 365.77 करोड़ की परियोजना को मंजूरी दी है। यह परियोजना पांच साल में पूरी हो जाएगी। परियोजना का प्रारंभिक काम शुरू हो चुका है।ललन सिंह के चेयरमैन और निदेशकों की नियुक्ति के बारे में किए गए सवाल के जवाब में केंद्रीय मंत्री ने कहा कि एक माह के अंदर यह नियुक्ति कर दी जाएगी। हालांकि, उन्होंने यह जवाब नहीं दिया कि पटना मेट्रो रेल निगम परियोजना लिमिटेड में नियुक्ति में देरी क्यों हुई। हरदीप सिंह पुरी ने कहा कि पटना मेट्रो परियोजना में एक चरण करीब 32 किलोमीटर का है। कहा कि सरकार कार्य में तेजी लाने का प्रयास करेगी। इसमें आने वाली अड़चनों को भी दूर किया जाएगा। पटना मेट्रो का कार्य शुरू हो चुका है और वह लगातार इसके निर्माण कार्य की समीक्षा कर रहे हैं।</p>
    </article>
  </body>
</html>