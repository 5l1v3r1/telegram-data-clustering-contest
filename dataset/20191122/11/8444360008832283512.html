<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/oikonomia/koinoniko-merisma-den-ftanoun-ta-lefta-senaria-kai-eyseveis-pothoi/2921146/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T11:56:50+00:00"/>
    <meta property="og:title" content="Κοινωνικό μέρισμα: Δεν… φτάνουν τα λεφτά! Σενάρια και ευσεβείς πόθοι"/>
    <meta property="og:description" content="Ούτε 200 εκατ. ευρώ το ποσό που μπορεί να διατεθεί για το κοινωνικό μέρισμα. Με… οικονομικές αλχημείες προσπαθεί ο Σταϊκούρας να μη βγει αφερέγγυος ο Μητσοτάκης. Μείωση φόρων στους δικαιούχους ένα από τα σενάρια που εξετάζονται. Πριν από τις 10 Δεκεμβρίου οι ανακοινώσεις από τον πρωθυπουργό."/>
  </head>
  <body>
    <article>
      <h1>Κοινωνικό μέρισμα: Δεν… φτάνουν τα λεφτά! Σενάρια και ευσεβείς πόθοι</h1>
      <h2>Ούτε 200 εκατ. ευρώ το ποσό που μπορεί να διατεθεί για το κοινωνικό μέρισμα. Με… οικονομικές αλχημείες προσπαθεί ο Σταϊκούρας να μη βγει αφερέγγυος ο Μητσοτάκης. Μείωση φόρων στους δικαιούχους ένα από τα σενάρια που εξετάζονται. Πριν από τις 10 Δεκεμβρίου οι ανακοινώσεις από τον πρωθυπουργό.</h2>
      <address><time datetime="2019-11-22T11:56:50+00:00">22 Nov 2019, 11:56</time> by <a rel="author">Θανάσης Παπαδής</a></address>
      <p>Δεν επαρκούν τα χρήματα για ένα άξιο λόγο <a href="https://www.newsit.gr/oikonomia/koinoniko-merisma-meiosi-foron-anti-gia-lefta-sto-xeri-to-neo-senario/2920919/">κοινωνικό μέρισμα</a> που έχει υποσχεθεί ο πρωθυπουργός και έτσι στο υπουργείο Οικονομικών προσπαθούν με διαφόρους τρόπους και «οικονομικές αλχημείες» θα βρουν τρόπο ώστε ο Κυριάκος Μητσοτάκης να μην βρεθεί αφερέγγυος στις υποσχέσεις του.</p>
      <p>Με τα μέχρι στιγμής δεδομένα το ποσό που είναι προς διάθεση δεν υπερβαίνει τα 200 εκατ. σε καμία περίπτωση, κάτι που μικραίνει πολύ την περίμετρο αυτών που θα ήθελε η κυβέρνηση να δώσει κοινωνικό μέρισμα.</p>
      <p>Σύμφωνα με τον προϋπολογισμό το πρωτογενές πλεόνασμα του 2019 θα διαμορφωθεί στο 3,73% του ΑΕΠ, κάτι που αν τελικά επαληθευτεί θα δημιουργήσει έναν δημοσιονομικό χώρο 436 εκατ. ευρώ. Βέβαια υπάρχει και το ενδεχόμενο τελικά ή πολίτες να είναι περισσότερο συνεπείς στις υποχρεώσεις τους, αφήνοντας τελικά μεγαλύτερο χώρο ή και το αντίθετο δημιουργώντας ακόμη μεγαλύτερο πρόβλημα.</p>
      <p>Από αυτά τα χρήματα, ένα ποσό της τάξεως των 200 εκατ. ευρώ θα κρατηθεί ως «μαξιλάρι ασφαλείας» έναντι ενδεχόμενων στατιστικών αναθεωρήσεων, ενώ με τη συνδρομή και του αποθεματικού θα καλυφθούν υποχρεώσεις για Υπηρεσίες Κοινής Ωφέλειας προς τη ΔΕΗ ύψους 150 εκατ. Οι τελευταίες μπαίνουν στον λογαριασμό των παροχών – όπως συνέβη και πέρυσι – καθώς εάν δεν καλύπτονταν από τον προϋπολογισμό ο λογαριασμός θα πήγαινε στους τελικούς καταναλωτές ηλεκτρικού ρεύματος. Σε όλα τα παραπάνω θα πρέπει να προστεθεί και ένα κονδύλι της τάξεως των 50 εκατ. για το προσφυγικό.</p>
      <p>Ως εκ τούτου και με βάση του υπολογισμούς της κυβέρνησης το ποσό που απομένει προς διάθεση είναι σαφώς κάτω από τα 200 εκατ. ή ακόμη χειρότερα προσεγγίζει τα 100 εκατ. και ο λογαριασμός δεν έχει κλείσει. Πέραν του νέου γύρου επισκόπησης των πραγματικών δαπανών των υπουργείων, το Γενικό Λογιστήριο του Κράτους περιμένει ασφαλέστερες προβλέψεις για το εάν τα πόσα από τα 2,7 δισ. ευρώ των εγγεγραμμένων δαπανών του Προγράμματος Δημοσίων Επενδύσεων θα πάρουν σάρκα και οστά μέσα στον Δεκέμβριο, ενώ η πορεία των εσόδων τον Νοέμβριο θα δείξει αν υπάρχουν περιθώρια να βγει κάτι παραπάνω, το οποίο θα αποδοθεί στην κοινωνία.</p>
      <h3>Εναλλακτικά σενάρια για το κοινωνικό μέρισμα</h3>
      <p>Στο πλαίσιο αυτό και με δεδομένο ότι πολύ δύσκολα η κατάσταση θα ανατραπεί η κυβέρνηση και ειδικά το υπουργείο Οικονομικών εξετάζει εναλλακτικά σενάρια. Ένα εξ αυτών είναι να δοθεί αντί μετρητών χρημάτων, μείωση φόρων σε αυτούς που έχουν επιλεγεί να τύχουν του κοινωνικού μερίσματος.</p>
      <p>Οι οριστικές αποφάσεις θα ληφθούν το επόμενο χρονικό διάστημα και πάντως πριν από τις 10 Δεκεμβρίου και θα ανακοινωθούν από τον ίδιο τον πρωθυπουργό.</p>
      <p>Τέλος να σημειωθεί ότι στο υπουργείο Οικονομικών, χωρίς να το φωνάζουν πιστεύουν ότι η πορεία των εσόδων τελικά θα είναι καλύτερη του αναμενομένου, αλλά κρατούν μικρό καλάθι προκειμένου να μην βρεθούν στο τέλος έκθετοι και έτσι επιλέγουν τις μετριοπαθείς εκτιμήσεις, από τις υπέρ αισιόδοξες.</p>
    </article>
  </body>
</html>