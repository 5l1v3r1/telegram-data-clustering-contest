<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://varta1.com.ua/zhyteliv-lvivshhyny-poperedzhayut-pro-nebezpeku-otruyennya-chadnym-gazom/"/>
    <meta property="og:site_name" content="VARTA1"/>
    <meta property="article:published_time" content="2019-11-22T11:00:32+00:00"/>
    <meta property="og:title" content="Мешканців Львівщини попереджають про небезпеку отруєння чадним газом"/>
    <meta property="og:description" content="Жителів Львівщини попереджають про небезпеку отруєння чадним газом"/>
  </head>
  <body>
    <article>
      <h1>Мешканців Львівщини попереджають про небезпеку отруєння чадним газом</h1>
      <address>
        <time datetime="2019-11-22T11:00:32+00:00">22 Nov 2019, 11:00</time>
      </address>
      <p>Post Views: 249</p>
      <p>
        <b>В опалювальний період виникає небезпека отруєння чадним газом. На цьому акцентує Львівський міський відділ ДУ «Львівський обласний лабораторний центр МОЗ України», передає пресслужба ЛМР.</b>
      </p>
      <p>Чадний газ є безбарвним і не має запаху, його неможливо відчути. Підвищенню концентрації в повітрі приміщень сприяють щільно закриті вікна та двері, засмічені димові та вентиляційні канали, сильні пориви вітру, використання газових плит для обігріву приміщень, несправні газові прилади.</p>
      <p>Потрапляючи у кров через органи дихання, чадний газ сполучається з гемоглобіном та робить його нездатним розносити кисень по організму. Через це людина гине як від задухи. Найбільш поширеними симптомами при отруєнні чадним газом є: головний біль, втома, запаморочення, сонливість, утруднене дихання, пришвидшене серцебиття та кашель. Тривалий вплив низьких доз чадного газу може призвести до появи неврологічних симптомів: проблем з мисленням та концентрацією уваги, роздратованості.</p>
      <p>Щоб допомогти людині, яка отруїлася чадним газом, потрібно вивести або винести її на свіже повітря, викликати швидку допомогу, послабити одяг, щоб полегшити дихання, піднести до носа нашатирний спирт.</p>
      <p>Для профілактики отруєнь чадним газом слід користуватися тільки справними газовими приладами, при відкритій кватирці, при наявності тяги у димоходах та вентиляційних каналах. Регулярно перевіряйте тягу в димових та вентиляційних каналах, в зимовий період не рідше 1 разу на місяць.</p>
      <p>Вберегтись від отруєння допоможе сигналізатор загазованості, який відразу сповіщає про витік чадного чи природного газу за допомогою звукового сигналу.</p>
      <p>загрузка...</p>
      <figure>
        <a href="https://reindaks.com/link?i=p1jgx8tf9db46an0ef">
          <img src="https://reindaks.com/img?i=p1jgx8tf9db46an0ef"/>
        </a>
      </figure>
      <p> </p>
      <p> </p>
    </article>
  </body>
</html>