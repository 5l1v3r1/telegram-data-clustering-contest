<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/slupsk-jest-dochodzenie-ws-podejrzenia-o-sfalszowanie-wyniku-wyborczego-w-jednej-z-komisji,135418.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T11:51:00+00:00"/>
    <meta property="og:title" content="Słupsk: Jest dochodzenie ws. podejrzenia o sfałszowanie wyniku wyborczego w jednej z komisji"/>
    <meta property="og:description" content="Prokuratura Rejonowa w Słupsku wszczęła dochodzenie w kierunku możliwości popełnienia przestępstwa sfałszowania wyniku wyborczego do Senatu przez Obwodową Komisję Wyborczą nr 5. W protokole kandydatom miały zostać błędnie przypisane głosy."/>
  </head>
  <body>
    <article>
      <h1>Słupsk: Jest dochodzenie ws. podejrzenia o sfałszowanie wyniku wyborczego w jednej z komisji</h1>
      <address><time datetime="2019-11-22T11:51:00+00:00">22 Nov 2019, 11:51</time> by <a rel="author">PAP/AKC  </a></address>
      <h4>Prokuratura Rejonowa w Słupsku wszczęła dochodzenie w kierunku możliwości popełnienia przestępstwa sfałszowania wyniku wyborczego do Senatu przez Obwodową Komisję Wyborczą nr 5. W protokole kandydatom miały zostać błędnie przypisane głosy.</h4>
      <hr/>
      <p>Zawiadomienie o możliwości popełnienia przestępstwa zostało złożone przez prezydent Słupska 23 października. Według niej, kandydatom do Senatu, w protokole sporządzonym przez Obwodową Komisję Wyborczą nr 5, miały zostać błędnie przypisane głosy.</p>
      <p>- Prowadziliśmy dotąd czynności sprawdzające, jednak zdecydowaliśmy o wszczęciu dochodzenia, by dokładnie wyjaśnić, czy był to błąd ludzki, czy rzeczywiście było to zamierzone działanie i doszło do fałszowania wyników wyborów. Tylko czynności procesowe pozwolą uzyskać 100 proc. pewności. Niczego nie przesądzamy - poinformował w piątek prokurator rejonowy w Słupsku Piotr Nierebiński.</p>
      <p>
        <a href="https://www.portalsamorzadowy.pl/polityka-i-spoleczenstwo/jacek-jaskowiak-naprawde-chce-byc-prezydentem-mam-duze-szanse-w-starciu-z-andrzej-duda,135410.html">Czytaj też: Jacek Jaśkowiak: naprawdę chcę być prezydentem, mam duże szanse w starciu z Andrzej Dudą</a>
      </p>
      <p>W senackim okręgu wyborczym nr 62 o mandat ubiegało się dwoje kandydatów - Kazimierz Kleina (KO) i Dorota Arciszewska-Mielewczyk (PiS). W protokole Obwodowej Komisji Wyborczej nr 5 przypisano Kleinie 471 głosów, a Arciszewskiej-Mielewczyk 863 głosy. Zgodnie ze złożonym do prokuratury zawiadomieniem powinno być na odwrót.</p>
      <p>
        <a href="https://www.portalsamorzadowy.pl/polityka-i-spoleczenstwo/zwiazek-miast-polskich-jesli-premier-chce-sie-dalej-chwalic-musi-wzmocnic-samorzady,135221.html">Czytaj też: Związek Miast Polskich: Jeśli premier chce się dalej chwalić, musi wzmocnić samorządy</a>
      </p>
      <p>Mandat senatora uzyskał Kleina, zdobywając tylko w Słupsku 25 802 głosy (62,62 proc.), gdzie kontrkandydatka otrzymała 15 404 głosy (37,38 proc.). W całym okręgu nr 62 na Kleinę oddano 123 191 głosy (60,02 proc.), a na Arciszewską-Mielewczyk 82 076 głosów (39,98 proc.). </p>
      <p> </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>