<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/olega-bahmatyuka-ogolosili-v-rozshuk-u-spravi-vab-banku-novini-ukrajini-50055118.html"/>
    <meta property="og:site_name" content="НВ"/>
    <meta property="article:published_time" content="2019-11-22T11:29:00+00:00"/>
    <meta property="og:title" content="Бахматюка оголосили в розшук у справі VAB Банку"/>
    <meta property="og:description" content="Він готовий спілкуватися з правоохоронними органами через адвоката або по відеозв'язку."/>
  </head>
  <body>
    <article>
      <h1>Бахматюка оголосили в розшук у справі VAB Банку</h1>
      <h2>Він готовий спілкуватися з правоохоронними органами через адвоката або по відеозв'язку.</h2>
      <address>
        <time datetime="2019-11-22T11:29:00+00:00">22 Nov 2019, 11:29</time>
      </address>
      <p>Міністерство внутрішніх справ України за заявою НАБУ внесло ексвласника VAB Банку Олега Бахматюка до переліку осіб, які переховуються від влади, повідомляє <a href="https://interfax.com.ua/news/general/626236.html">Інтерфакс-Україна</a>.</p>
      <p>Сам Бахматюк стверджує, що перебуває за кордоном у справах і готовий спілкуватися з правоохоронними органами через адвоката або за допомогою відеозв'язку.</p>
      <p>«Це чергова маніпуляція. Наші міжнародні адвокати здивовані такою позицією. Є адвокати, є мої права як громадянина України. Ми готові спілкуватися зі слідчими, надавати документи. Хочемо розуміння процесу і конструктивного діалогу », — сказав Бахматюк.</p>
      <p>Також бізнесмен наголосив, що йому не висували обвинувачення і він не отримував повістку.</p>
      <p>«Не можна вручати підозру, просто вивішуючи її на стовп», — прокоментував Бахматюк свою позицію щодо заочної підозри від НАБУ.</p>
      <p>Олег Бахматюк наголосив, що його адвокати оскаржуватимуть дії українських правоохоронних органів у судах, в тому числі й в міжнародних. За словами бізнесмена, справа НАБУ щодо стабкредита VAB Банку була «надуманою і притягнутою». Він висловив надію, що Вищий антикорупційний суд ухвалить «незалежне і справедливе рішення».</p>
      <p>Читайте також:</p>
      <ul>
        <li>
          <a href="https://nv.ua/ukr/biz/finance/sprava-vab-banku-prokuratura-vimagaye-zaareshtuvati-pisaruka-novini-ukrajini-50053276.html">САП буде просити суд про арешт Писарука у справі VAB Банку</a>
        </li>
        <li>
          <a href="https://nv.ua/ukr/biz/finance/pisaruk-pidozra-u-spravi-vab-banku-absolyutno-bezpidstavna-novini-ukrajini-50053441.html">Підозра у справі VAB Банку абсолютно безпідставна — ексзаступник голови НБУ Писарук</a>
        </li>
        <li>
          <a href="https://nv.ua/ukr/biz/markets/sud-vidmovivsya-zaareshtovuvati-pisaruk-novini-ukrajini-50053681.html">Суд відмовився заарештовувати Писарука</a>
        </li>
      </ul>
      <p>Нагадаємо, що 11 листопада в НАБУ повідомили, що <a href="https://nv.ua/biz/finance/delo-banka-bahmatyuka-nabu-zaderzhalo-semeryh-podozrevaemyh-novosti-ukrainy-50052937.html">затримали сім осіб</a> за підозрою в заволодінні 1,2 млрд грн стабілізаційного кредиту, наданого Нацбанком у 2014 році VAB Банку. 12 листопада <a href="https://nv.ua/biz/finance/zaderzhanie-pisaruka-vosmi-licam-soobshchili-o-podozrenii-po-delu-vab-banka-novosti-ukrainy-50053037.html">в Бюро поінформували</a>, що про підозру повідомили вісьмом особам.</p>
      <p>У НАБУ заявили, що в жовтні 2014 року Нацбанк видав VAB Банку стабілізаційний кредит в розмірі 1,2 млрд грн, хоча банк не подав усіх необхідних для цього документів. При цьому вартість нерухомості, під заставу якої видавався кредит, завищили майже в 25 разів шляхом складання підроблених звітів про оцінку, відзначили в Бюро. 21 листопада 2014 року Нацбанк визнав VAB Банк неплатоспроможним і ввів тимчасову адміністрацію. Рішення про ліквідацію фінустанови було прийнято в березні 2015-го. Фонд гарантування вкладів планує завершити ліквідацію банку в березні 2020 року.</p>
    </article>
  </body>
</html>