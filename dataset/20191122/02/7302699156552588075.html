<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/china/detail/9620000111888"/>
    <meta property="og:site_name" content="MGR Online"/>
    <meta property="article:published_time" content="2019-11-22T02:37:00+00:00"/>
    <meta property="og:title" content="จีนเปิดตัวเทคโนโลยี ‘ปศุสัตว์ดิจิทัล’ เพิ่มประสิทธิภาพ-ผลผลิต"/>
    <meta property="og:description" content="หนานจิง, 21 พ.ย. (ซินหัว) — คณะผู้เชี่ยวชาญชาวจีนพัฒนาเทคโนโลยี “ปศุสัตว์ดิจิทัล” เพื่อช่วยเหลือผู้เลี้ยงสัตว์ตรวจตราทุ่งเลี้ยงสัตว์ และบริหารจัดการฝูงสัตว์อย่างถูกต้องแม่นยำรายงานระบุว่ากว่าร้อยละ 75 ของทุ่งเลี้ยงสัตว์ในจีนอยู่ใน"/>
  </head>
  <body>
    <article>
      <h1>จีนเปิดตัวเทคโนโลยี ‘ปศุสัตว์ดิจิทัล’ เพิ่มประสิทธิภาพ-ผลผลิต</h1>
      <address><time datetime="2019-11-22T02:37:00+00:00">22 Nov 2019, 02:37</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011573001.JPEG"/>
        <figcaption>ปัจจุบันมีการปรับใช้เทคโนโลยีนี้ในอำเภอต่างๆ กว่า 90 แห่ง ซึ่งช่วยฟื้นฟูทุ่งหญ้าพร้อมเพิ่มรายได้ให้ผู้เลี้ยงสัตว์ (ภาพซินหวา สื่อทางการจีน)</figcaption>
      </figure>
      <p><b> ซินหัว สื่อทางการจีน รายงาน (21 พ.ย.) คณะผู้เชี่ยวชาญชาวจีนพัฒนาเทคโนโลยี “ปศุสัตว์ดิจิทัล” เพื่อช่วยเหลือผู้เลี้ยงสัตว์ตรวจตราทุ่งเลี้ยงสัตว์ และบริหารจัดการฝูงสัตว์อย่างถูกต้องแม่นยำ</b><br/><br/>รายงานระบุว่ากว่าร้อยละ 75 ของทุ่งเลี้ยงสัตว์ในจีนอยู่ในพื้นที่แห้งแล้งทางตอนเหนือของประเทศและภูมิภาคเทือกเขาชิงไห่-ทิเบตทางตะวันตก ซึ่งมีประชาชนอาศัยอยู่ราว 8.37 ล้านคน และส่วนมากเป็นกลุ่มชาติพันธุ์ที่มีจำนวนน้อยของจีน โดยพื้นที่ดังกล่าวไม่สามารถทำปศุสัตว์อย่างมีประสิทธิภาพในอดีต เนื่องจากผู้เลี้ยงสัตว์ไม่มีข้อมูลเกี่ยวกับทุ่งหญ้าและการเคลื่อนย้ายปศุสัตว์ที่แม่นยำและทันเวลา<br/><br/>คณะนักเทคโนโลยีจากสถาบันทรัพยากรการเกษตรและการวางแผนระดับภูมิภาค (IARRP) สังกัดสถาบันบัณฑิตวิทยาศาสตร์การเกษตรจีน (CAAS) ได้พัฒนาระบบปศุสัตว์ดิจิทัล ซึ่งจัดสรรข้อมูลรายเดือนเกี่ยวกับการเติบโตของหญ้า ผลผลิตของทุ่งหญ้า และภัยแล้งในภูมิภาค<br/><br/>นอกจากนี้นักเทคโนโลยียังพัฒนาเทคโนโลยีและแอปพลิเคชันบนสมาร์ตโฟน ที่จัดสรรข้อมูลพฤติกรรมและการกินอาหารของฝูงสัตว์แก่ผู้เลี้ยงสัตว์แบบเรียลไทม์ โดยระบบนี้ยังช่วยวางแผนการผลิตของฟาร์มและปริมาณการให้อาหารที่ถูกต้องแม่นยำ<br/><br/>ปัจจุบันมีการปรับใช้เทคโนโลยีนี้ในอำเภอต่างๆ กว่า 90 แห่ง ซึ่งช่วยฟื้นฟูทุ่งหญ้าพร้อมเพิ่มรายได้ให้ผู้เลี้ยงสัตว์ ทั้งยังเพิ่มพื้นที่ปลูกพืชผักในทุ่งหญ้าเลี้ยงสัตว์จากร้อยละ 10 เป็นร้อยละ 30 และลดอัตราการตายของสัตว์ลงร้อยละ 0.5 เหลือร้อยละ 1.5<br/><br/>อนึ่ง จีนได้เปิดตัวเทคโนโลยีนี้ ณ การประชุมวิทยาศาสตร์และเทคโนโลยีเพื่อการเกษตรและการพัฒนาชนบทจีน ปี 2019 (Forum 2019 on Science and Technology for Agricultural and Rural Development in China) ซึ่งจัดขึ้นที่นครหนานจิง เมืองเอกของมณฑลเจียงซูทางตะวันออกของจีน</p>
    </article>
  </body>
</html>