<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/stavbari-dnes-zverejni-odhad-vyvoje-stavebnictvi-na-pristi-roky/1823850?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T02:04:00+00:00"/>
    <meta property="og:title" content="Stavbaři dnes zveřejní odhad vývoje stavebnictví na příští roky"/>
    <meta property="og:description" content="Praha - Nejnovější odhady vývoje stavebnictví na roky 2020 a 2021 podle ředitelů více než stovky stavebních firem zveřejní dnes analytická společnost CEEC Research na Setkání lídrů českého stavebnictví v Praze. Podle poslední analýzy z druhého čtvrtletí stavbaři očekávali pro příští rok meziroční růst stavebnictví o 1,1 procenta. Na setkání je pozván premiér Andrej Babiš (ANO) a několik ministrů, kterých se stavebnictví týká."/>
  </head>
  <body>
    <article>
      <h1>Stavbaři dnes zveřejní odhad vývoje stavebnictví na příští roky</h1>
      <address><time datetime="2019-11-22T02:04:00+00:00">22 Nov 2019, 02:04</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Nejnovější odhady vývoje stavebnictví na roky 2020 a 2021 podle ředitelů více než stovky stavebních firem zveřejní dnes analytická společnost CEEC Research na Setkání lídrů českého stavebnictví v Praze. Podle poslední analýzy z druhého čtvrtletí stavbaři očekávali pro příští rok meziroční růst stavebnictví o 1,1 procenta. Na setkání je pozván premiér Andrej Babiš (ANO) a několik ministrů, kterých se stavebnictví týká.</p>
      <p>Diskutovat budou například o přípravě nového stavebního zákona, plánovaných investicích v dopravní infrastruktuře, digitalizaci stavebnictví nebo o možnostech rekvalifikací a přílivu nových pracovníků do oboru.</p>
      <p>Na dnešní setkání jsou pozváni vedle premiéra ministryně financí Alena Schillerová (za ANO), ministr dopravy Vladimír Kremlík (za ANO), ministryně pro místní rozvoj Klára Dostálová (za ANO) nebo ministr průmyslu a obchodu Karel Havlíček (za ANO).</p>
      <p>Českému stavebnictví se daří, po vleklé krizi roste třetí rok za sebou. Za poslední dva roky vzrostly tržby domácích stavebních firem podle údajů Českého statistického úřadu (ČSÚ) téměř o pětinu, letos analytici očekávají růst o dalších čtyři až pět procent. Proti předkrizovému roku 2008 byly loni nižší o osm procent.</p>
    </article>
  </body>
</html>