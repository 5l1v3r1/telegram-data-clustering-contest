<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/u-derzhpraci-zaproponuvali-pozbavlyati-prava-golosu-neoficiyno-pracevlashtovanih-gromadyan-330493_.html"/>
    <meta property="og:site_name" content="DT.ua"/>
    <meta property="article:published_time" content="2019-11-22T02:26:00+00:00"/>
    <meta property="og:title" content="У Держпраці запропонували позбавляти права голосу неофіційно працевлаштованих громадян"/>
    <meta property="og:description" content="В Україні кілька мільйонів неофіційно працевлаштованих працівників"/>
  </head>
  <body>
    <article>
      <h1>У Держпраці запропонували позбавляти права голосу неофіційно працевлаштованих громадян</h1>
      <h2>В Україні кілька мільйонів неофіційно працевлаштованих працівників</h2>
      <address>
        <time datetime="2019-11-22T02:26:00+00:00">22 Nov 2019, 02:26</time>
      </address>
      <p>В Україні розглядається можливість застосування санкцій до людей, які <a href="https://dt.ua/UKRAINE/yakscho-vipuskniki-z-diplomom-vishu-ne-potribni-na-rinku-praci-vin-otrimaye-menshe-finansuvannya-zastupnik-ministra-324822_.html"><b>працюють без офіційного працевлаштування</b></a>. Зокрема, відзначаючи, що в країні декілька мільйонів громадян працюють без офіційного оформлення трудових відносин з роботодавцем, голова Державної служби України з питань праці (Держпраці) Роман Чернега запропонував позбавляти таких людей права голосу.</p>
      <p>Таку пропозицію він висловив під час презентації результатів спільного проекту Євросоюзу та Міжнародної організації праці в Україні "Зміцнення адміністрації праці з метою поліпшення умов праці і подолання незадекларованої праці", реалізованого в 2017-2019 році, повідомляє УНІАН.</p>
      <p>"Станом на сьогодні ми можемо говорити про кілька мільйонів наших громадян, які працюють поза межами офіційних трудових відносин", - сказав Чернега, зазначивши, що таким чином громадяни погоджуються на відсутність соціальних гарантій і прав повноцінних членів суспільства.</p>
      <p>Раніше Чернега називав цифру в п'ять або близько того мільйонів - це кожен третій працівник в Україні. Втім, ця цифра дещо не збігається з названою раніше Державною службою зайнятості: за перше півріччя 2019 року вважаються незаконно працевлаштованими близько 3,5 млн. людей. Фактично, це означає, що більш або менш точна цифра неофіційно працевлаштованих громадян невідома.</p>
      <p>Чиновник зазначив, що високий показник тіньової зайнятості, крім недоліків для самих працівників, негативно позначається на економіці країни. При цьому Чернега заявив, що в деяких країнах право голосу на виборах мають лише платники податків.</p>
      <p>"Я думаю, було б непогано передбачити і у нас такі запобіжники, які б працювали системно і допомагали робити Україну кращою, економічно стабільнішою, більш багатою", - додав він.</p>
      <p>Говорячи про результати проекту, чиновник підкреслив, що сотні тисяч оформлених відповідно до законодавства працівників отримали соціальний пакет та можливість відкладати на пенсію, а також право об'єктивного розслідування нещасних випадків. При цьому, Україна завдяки проекту отримала комплекс рекомендацій щодо впровадження стандартів Євросоюзу та Міжнародної організації праці, а понад дві тисячі експертів пройшли навчання та підвищили свої знання з цих тем.</p>
      <p>Новий трирічний проект ЄС-МОП "На шляху до безпечної, здорової та задекларованої праці в Україні" передбачає допомогу у впровадженні європейських стандартів безпеки і здоров'я на роботі, у трудових відносинах, реалізації практичних заходів для зниження рівня незадекларованої праці.</p>
      <p>Раніше державна служби України з питань праці в 2018 році виявила 25 179 працівників, допущених до роботи без належного оформлення трудових відносин, в результаті чого наклала на роботодавців штрафи на суму близько 1,7 мільярда гривень.</p>
      <p>Чи передбачається поширювати пропозицію про позбавлення права голосу на роботодавців, які беруть на роботу людей, не пропонуючи їм офіційного працевлаштування, чиновник не сказав.</p>
      <p>За січень-липень поточного року під час <b><a href="https://dt.ua/ECONOMICS/kabmin-zapustiv-robotu-podatkovoyi-sluzhbi-321295_.html">податкових</a></b> перевірок встановлені порушення податкового законодавства при виплаті заробітних плат в 44,1% компаній. За місяць показник зріс на 1,4% (за <a href="https://finance.liga.net/ekonomika/novosti/gfs-obnarujila-na-predpriyatiyah-bolee-10-000-nelegalov">липень-червень</a> - 42,7%).</p>
      <p>Як <a href="http://www.tax.gov.ua/media-tsentr/novini/390288.html">повідомляє</a> прес-служба Державної податкової служби України (ДПС), за результатами перевірок порушникам донараховано до сплати 571,8 млн грн податку на доходи фізосіб, 160 млн грн єдиного внеску та 46,6 млн грн військового збору.</p>
      <p>Крім того, виявлено 11 800 осіб, які працювали без оформлення трудових відносин.</p>
      <p>Кабінет міністрів схвалив <b><a href="https://dt.ua/ECONOMICS/kabmin-shvaliv-zapusk-podilu-dfs-304779_.html">запуск реформи щодо поділу Державної фіскальної служби</a></b>, затвердивши відповідні положення на початку березня.</p>
      <p>Детальніше про реформу ДФС читайте у статті Костянтина Швабія й Ірини Петрової "<a href="https://dt.ua/macrolevel/podatkovo-mitna-goydalka-to-zluka-to-rozluka-299334_.html">П<b>одатково-митні гойдалки: то злиття, то розставання!</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy51bmlhbi5uZXQv">УНІАН</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>