<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediaonetv.in/national/2019/11/22/students-march-to-parliament"/>
    <meta property="og:site_name" content="Media One"/>
    <meta property="article:published_time" content="2019-11-22T02:50:40+00:00"/>
    <meta property="og:title" content="കാമ്പസിന് പുറത്തേക്ക് സമരം വ്യാപിപ്പിച്ച് ജെ.എന്‍.യു വിദ്യാർഥികൾ; നാളെ വീണ്ടും പാർലമെന്റ് മാർച്ച്"/>
    <meta property="og:description" content="അതിനിടെ കേന്ദ്ര സർക്കാർ നിയോഗിച്ച ഉന്നതാധികാര സമിതി ഇന്ന് കാമ്പസ് സന്ദർശിക്കും"/>
  </head>
  <body>
    <article>
      <h1>കാമ്പസിന് പുറത്തേക്ക് സമരം വ്യാപിപ്പിച്ച് ജെ.എന്‍.യു വിദ്യാർഥികൾ; നാളെ വീണ്ടും പാർലമെന്റ് മാർച്ച്</h1>
      <h2>അതിനിടെ കേന്ദ്ര സർക്കാർ നിയോഗിച്ച ഉന്നതാധികാര സമിതി ഇന്ന് കാമ്പസ് സന്ദർശിക്കും</h2>
      <address><time datetime="2019-11-22T02:50:40+00:00">22 Nov 2019, 02:50</time> by <a rel="author" href="https://www.mediaonetv.in/author/542158" target="_blank">Web Desk</a></address>
      <p>ഫീസ് വർധനവിനിടയാക്കിയ ഹോസ്റ്റൽ കരട് നിയമാവലി പിൻവലിക്കണമെന്നാവശ്യപ്പെട്ട് വീണ്ടും ജെ.എന്‍.യു വിദ്യാര്‍ഥികൾ പാർലമെൻറ് മാർച്ചിനൊരുങ്ങുന്നു. നാളെ പാർലമെൻറിലേക്ക് മാർച്ച് നടത്തുമെന്ന് വിദ്യാർഥി യൂണിയൻ അറിയിച്ചു.</p>
      <p>അതിനിടെ കേന്ദ്ര സർക്കാർ നിയോഗിച്ച ഉന്നതാധികാര സമിതി ഇന്ന് കാമ്പസ് സന്ദർശിക്കും. കാമ്പസിന് പുറത്തേക്ക് വീണ്ടും സമരം വ്യാപിപ്പിക്കാനാണ് വിദ്യാർഥികളുടെ തീരുമാനം. ഇതിന്റെ ഭാഗമായി നാളെ പതിനൊന്ന് മണിക്ക് പാർലമെൻറിലേക്ക് മാർച്ച് നടത്താനാണ് വിദ്യാർഥി യൂണിയൻറ തീരുമാനം. പാർലമെൻറിൻറ മൂന്ന് കിലോമീറ്റർ ദൂരത്തുള്ള മണ്ടി ഹൗസിൽ നിന്നാണ് നാളത്തെ മാർച്ച് തുടങ്ങുന്നത്. കഴിഞ്ഞ ദിവസം ജെ.എന്‍.യുവിൽ നിന്ന് പ്രഖ്യാപിച്ച പാർലമെൻറ് ലോങ് മാർച്ച് പൊലീസ് കാമ്പസിനകത്ത് തന്നെ തടഞ്ഞിരുന്നു. ഇതിനിടെ കേന്ദ്ര സർക്കാർ നിയോഗിച്ച ഉന്നതാധികാര സമിതി ഇന്ന് ജെഎൻയു സന്ദർശിക്കും. സമിതി വിദ്യാർഥി യൂണിയൻ പ്രതിനിധികളുമായി കൂടിക്കാഴ്ച നടത്തും. യൂണിയൻ നേതാക്കൾക്ക് പുറമെ മറ്റ് വിദ്യാർഥികളുമായും സമിതി കൂടിക്കാഴ്ച നടത്തിയേക്കും. ഇന്നലെ ജെഎൻയു ടീച്ചേഴ്സ് അസോസിയേഷൻ പ്രതിനിധികളുമായി സമിതി കൂടിക്കാഴ്ച നടത്തിയിരുന്നു. വിസിയുടെ ഏകാധിപത്യ നടപടികളാണ് സർവകലാശാലയിലെ പ്രശ്നങ്ങൾക്ക് കാരണമെന്നാണ് അസോസിയേഷൻ സമിതിക്ക് മുമ്പിൽ വ്യക്തമാക്കിയത്.</p>
      <p>ഹോസ്റ്റല്‍ കരട് നിയമാവലി പൂര്‍ണമായും പിന്‍വലിക്കാതെ സമരം അവസാനിപ്പിക്കില്ലെന്നാണ് വിദ്യാർഥികളുടെ നിലപാട്.</p>
    </article>
  </body>
</html>