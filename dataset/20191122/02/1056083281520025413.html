<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100013/%DA%86%D8%B1%D8%A7-%D9%BE%D9%85%D9%BE-%D9%87%D8%A7%DB%8C-%D8%A8%D9%86%D8%B2%DB%8C%D9%86-%D8%B4%D9%84%D9%88%D8%BA-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-22T02:56:11+00:00"/>
    <meta property="og:title" content="چرا پمپ‌های بنزین شلوغ‌ شده است"/>
    <meta property="og:description" content="چه عاملی مردم را در صف‌های طولانی پمپ بنزین‌ها نگه می‌دارد؟"/>
  </head>
  <body>
    <article>
      <h1>چرا پمپ‌های بنزین شلوغ‌ شده است</h1>
      <address>
        <time datetime="2019-11-22T02:56:11+00:00">22 Nov 2019, 02:56</time>
      </address>
      <p>چه عاملی مردم را در صف‌های طولانی پمپ بنزین‌ها نگه می‌دارد؟</p>
      <p>به گزارش ایسنا، روزنامه <b>ایران </b>نوشت: «دو روز است که خیابان‌های کلانشهرها مثل سابق شلوغ نیست اما بسیاری از پمپ بنزین‌ها غلغله است. صف خودروها چند متری از جایگاه بیرون زده و امتدادش به خیابان‌ها رسیده است. برخی تاکسی هستند و برخی دیگر سواری. در حالی که تصور می‌شد با سهمیه‌بندی و اصلاح قیمت بنزین سوختگیری‌ها خیلی کمتر شود. پیگیر شدیم که چه عاملی مردم را در صف‌های طولانی پمپ بنزین‌ها نگه می‌دارد؟ رسیدن به روزهای پایانی آبان ماه بی‌تأثیر در وضع موجود نیست.</p>
      <p>
        <b>سهمیه‌ها می‌سوزد؟</b>
      </p>
      <p>برخی از رانندگانی که در صف‌های طولانی ایستاده‌اند، از دیگران شنیده‌اند که سهمیه بنزین ۱۵۰۰ تومانی آبان ماه، از ساعت صفر روز اول آذر می‌سوزد. اما بر اساس اطلاعیه شرکت ملی پخش فرآورده‌های نفتی، سهمیه‌های بنزین برای سواری‌های شخصی و موتورسیکلت‌ها تا ۶ ماه ذخیره می‌شود. سقف ذخیره سهمیه برای سواری‌های شخصی تا ۳۶۰ لیتر است؛ یعنی تمام سهمیه‌ای که برای خودروهای سواری بنزین سوز در این ۶ ماه ریخته می‌شود.</p>
      <p>به این ترتیب خودروهای سواری و موتورسیکلت‌ها اگر سهمیه بنزین خود را مصرف نکرده‌اند، نگران نباشند. ۵ ماه فرصت دارند تا از سهمیه موجود در کارت‌های خود سوختگیری کنند.</p>
      <p>
        <b>داستان تکراری دلال‌ها و سهمیه‌ها</b>
      </p>
      <p>مصوبه دولت تاکنون این بوده که فقط سهمیه خودروهای شخصی و موتورسیکلت‌ها ذخیره می‌شود و سهمیه ناوگان عمومی در پایان ماه، به ماه بعد منتقل نمی‌شود. این موضوع باعث شده که برخی از تاکسی‌ها و ون‌های شهری و وانت‌ها در پی فروش سهمیه خود در بازارهای جانبی و سوءاستفاده از این شرایط باشند؛ بویژه تاکسی‌ها و وانت‌های دوگانه‌سوز که ظرفیت استفاده از گاز طبیعی (سی‌ان‌جی) را دارند. در این میان حتی برخی از راننده‌ها که باک خودروهای‌شان کوچک‌تر از میزان بنزین باقیمانده در کارتشان است، اقدام به سوختگیری گالنی می‌کنند.</p>
      <p>حضور این خودروها در صف‌ها بی‌تأثیر در طولانی شدن صف‌ها نیست. این وضعیت در دور قبلی سهمیه‌بندی بنزین نیز مشاهده می‌شد. شاید بزودی کارشناسان و تصمیم‌سازان راهکاری برای آن بیندیشند.</p>
      <p>
        <b>آقا زود باش آخر کد ملی رو وارد کن!</b>
      </p>
      <p>مدت زمانی که یک خودرو سوختگیری انجام می‌دهد، با اجباری شدن کارت سوخت بیشتر شده است؛ به‌ طوری که حتی گفته می‌شود، این اتفاق زمان سوختگیری را تا دو برابر افزایش داده است. حتی برخی از رانندگان هنوز در وارد کردن رمز خود مشکل دارند. به این ترتیب زمان بیشتری صرف سوختگیری می‌شود و صف‌های بنزین کند‌تر جلو می‌رود.</p>
      <p>
        <b>هجوم به یک جایگاه</b>
      </p>
      <p>عده‌ای فکر می‌کنند که بهتر است به اولین پمپ بنزینی که در مسیر خود رسیدند، سوختگیری کنند و همین موضوع منجر به ایجاد صف‌های طولانی در برخی از پمپ بنزین‌ها می‌شود اما فاطمه کاهی، سخنگوی شرکت ملی پخش فرآورده‌های نفتی با تأکید بر این که خودروها می‌توانند در صورت مشاهده شلوغ بودن یک پمپ بنزین به جایگاه دیگری بروند، توضیح می‌دهد: «در سراسر کشور جایگاه‌های سوخت با حداکثر ظرفیت، سوختگیری می‌کنند و تمام جایگاه‌ها توان عرضه بنزین دارند.»</p>
      <p>وی می‌گوید: «هیچ مشکلی از نظر تأمین سوخت وجود ندارد و مردم نگران نباشند.»</p>
      <p>البته در جریان ناآرامی‌های اخیر تعدادی از پمپ بنزین‌ها توسط اشرار مورد حمله قرار گرفت اما اینها محدود هستند و مشکلی در عرضه سوخت وجود ندارد.</p>
      <p>اکنون پمپ‌های سی ان جی نیز شلوغ‌تر از قبل شده‌اند؛ به‌ طوری که مصرف گاز بیش از ۲ میلیون متر مکعب در روزهای اخیر افزایش داشته و به ۲۴ میلیون متر مکعب رسیده است. این دو میلیون متر مکعب معادل ۲ میلیون لیتر بنزین است. خودروهای دوگانه‌سوز ترجیح می‌دهند که گاز طبیعی کیلوگرمی ۶۵۶ تومان مصرف کنند تا بنزین سهمیه‌ای ۱۵۰۰ تومانی و بنزین آزاد ۳ هزار تومانی.</p>
      <p>
        <b>صف‌ها کوتاه می‌شود</b>
      </p>
      <p>اما با وجود این پیش‌بینی می‌شود که از ابتدای آذرماه صف‌ها کوچکتر و به مرور با افزایش آگاهی مردم روند سوختگیری کوتاه‌تر شود. در همین چند روز با وجود شلوغ بودن پمپ بنزین‌ها، مصرف بنزین کمتر از قبل شده است. فعلاً شرکت ملی پخش فرآورده‌های نفتی از اعلام این آمار خودداری می‌کند و معتقد است برای اعلام آمارهای قابل اتکا باید حداقل یک ماه صبر کرد اما شنیده‌ها حاکی از آن است که در برخی از روزها میزان مصرف بنزین ۲۰ درصد کمتر از هفته قبل بوده است.</p>
      <p>انتهای پیام</p>
    </article>
  </body>
</html>