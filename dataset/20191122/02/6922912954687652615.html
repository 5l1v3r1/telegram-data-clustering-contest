<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/xili-i-kivernisi-aporipti-ek8esi-tis-die8nous-amnistias-gia-paraviasis-ton-an8ropinon-dikeomaton"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-22T02:53:00+00:00"/>
    <meta property="og:title" content="Χιλή: Η κυβέρνηση απορρίπτει έκθεση της Διεθνούς Αμνηστίας για παραβιάσεις των ανθρωπίνων δικαιωμάτων"/>
    <meta property="og:description" content="Η κυβέρνηση της Χιλής απέρριψε την Πέμπτη έκθεση της μη κυβερνητικής οργάνωσης Διεθνής Αμνηστία που κατηγορεί τις δυνάμεις επιβολής της τάξης της λατινοαμερικάνικης χώρας για γενικευμένες και εσκεμμένες παραβιάσεις των ανθρωπίνων δικαιωμάτων κατά τη διάρκεια των αντικυβερνητικών διαδηλώσεων τον τελευταίο μήνα."/>
  </head>
  <body>
    <article>
      <h1>Χιλή: Η κυβέρνηση απορρίπτει έκθεση της Διεθνούς Αμνηστίας για παραβιάσεις των ανθρωπίνων δικαιωμάτων</h1>
      <address>
        <time datetime="2019-11-22T02:53:00+00:00">22 Nov 2019, 02:53</time>
      </address>
      <p>Η κυβέρνηση της Χιλής απέρριψε την Πέμπτη έκθεση της μη κυβερνητικής οργάνωσης Διεθνής Αμνηστία που κατηγορεί τις δυνάμεις επιβολής της τάξης της λατινοαμερικάνικης χώρας για γενικευμένες και εσκεμμένες παραβιάσεις των ανθρωπίνων δικαιωμάτων κατά τη διάρκεια των αντικυβερνητικών διαδηλώσεων τον τελευταίο μήνα.</p>
      <p>«Η κυβέρνηση απορρίπτει κατηγορηματικά την τελευταία έκθεση της Διεθνούς Αμνηστίας, η οποία ισχυρίζεται ότι διαπίστωσε πως εφαρμοζόταν εσκεμμένα πολιτική με σκοπό να τραυματίζονται διαδηλωτές», τόνισε κατά τη διάρκεια συνέντευξης Τύπου η υφυπουργός της κυβέρνησης του συντηρητικού προέδρου Σεμπαστιάν Πινιέρα που είναι αρμόδια για τα Ανθρώπινα Δικαιώματα, η Λορένα Ρεκαμπάρεν.</p>
      <p>Η αστυνομία της Χιλής διαβεβαίωσε από την πλευρά της ότι τα στελέχη της δεν είχαν «πρόθεση να τραυματίσουν» διαδηλωτές.</p>
      <p>Στην έκθεσή της που δημοσιοποιήθηκε την Πέμπτη, η Διεθνής Αμνηστία καταγγέλλει πως οι δυνάμεις επιβολής της τάξης εφάρμοσαν γενικευμένη «πολιτική τιμωρίας» των διαδηλωτών κατά τη διάρκεια της κοινωνικής κρίσης που συγκλόνισε τη Χιλή τον τελευταίο μήνα.</p>
      <p>«Η πρόθεση των δυνάμεων επιβολής της τάξης είναι σαφής: να τραυματίζουν αυτούς που διαδηλώνουν για να αποθαρρύνουν το κίνημα διαμαρτυρίας, φθάνοντας ως τα άκρα, χρησιμοποιώντας βασανιστήρια και σεξουαλική βία εναντίον των διαδηλωτών», στηλίτευσε η ΜΚΟ παρουσιάζοντας τα προκαταρκτικά συμπεράσματα μετά την επιτόπια έρευνα που έκαναν στελέχη της στη Χιλή.</p>
      <p>Η κυβέρνηση του Σεμπαστιάν Πινιέρα «υποστήριξε την πολιτική τιμωρίας» των διαδηλωτών, τόνισε η Έρικα Γκεβάρα Ρόσας, διευθύντρια του τμήματος της Διεθνούς Αμνηστίας που είναι αρμόδιο για την αμερικανική ήπειρο.</p>
      <p>Η ΜΚΟ διαβεβαιώνει ότι οι παραβιάσεις «δεν ήταν μεμονωμένα περιστατικά», κάτι που τεκμηριώνει κατ’ αυτή το ότι τα κρούσματα κρατικής βίας που κατέγραψε είχαν μέθοδο, «ανταποκρίνονταν σε ένα μοντέλο». Κατηγορεί ακόμη τις δυνάμεις της αστυνομίας και του στρατού ότι παραβίασαν το διεθνές χρησιμοποιώντας αληθινές σφαίρες για να καταστείλουν διαδηλώσεις αλλά και τα δικά τους πρωτόκολλα με την άκρατη χρήση πλαστικών σφαιρών και δακρυγόνων.</p>
      <p>Τουλάχιστον 23 άνθρωποι σκοτώθηκαν στις ταραχές και τις διαδηλώσεις που ξέσπασαν τη 18η Οκτωβρίου στη Χιλή, ανάμεσά τους πέντε σε επεμβάσεις των δυνάμεων ασφαλείας, ενώ πάνω από 2.000 άλλοι τραυματίστηκαν, ανάμεσά τους 200 που υπέστησαν σοβαρούς οφθαλμικούς τραυματισμούς.</p>
      <p>Η Γκεβάρα Ρόσας επέρριψε ευθύνες προσωπικά στον πρόεδρο Πινιέρα, διότι δεν παραδέχθηκε έγκαιρα τις παραβιάσεις, δεν τις καταδίκασε και δεν ανέλαβε δράση για να σταματήσουν. Η δήλωσή του «είμαστε σε πόλεμο» όταν μόλις είχαν ξεσπάσει τα επεισόδια και γίνονταν διαδηλώσεις τον περασμένο μήνα τροφοδότησαν «τη βίαιη καταστολή που είδαμε», πρόσθεσε η ίδια.</p>
      <p>Μόλις την περασμένη Κυριακή ο Πινιέρα αναγνώρισε — για πρώτη φορά — ότι υπήρξαν «κάποια» κρούσματα χρήσης δυσανάλογης βίας, παραβιάσεων και εγκλημάτων και δεσμεύθηκε ότι δεν θα υπάρξει «ατιμωρησία» για κανένα στέλεχος του στρατού και της αστυνομίας που θα διαπιστωθεί πως ευθύνεται για αυτά.</p>
      <p>Εισαγγελείς διενεργούν έρευνες για πάνω από 2.000 καταγγελίες περί παραβιάσεων των ανθρωπίνων δικαιωμάτων από τις δυνάμεις ασφαλείας, είχε δηλώσει εκπρόσωπος του γραφείου της γενικής εισαγγελίας την περασμένη εβδομάδα.</p>
    </article>
  </body>
</html>