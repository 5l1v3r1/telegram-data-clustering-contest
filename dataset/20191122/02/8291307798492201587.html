<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediaonetv.in/national/2019/11/22/migratory-birds-missing-as-pollution-levels-rise-in-delhi-ncr"/>
    <meta property="og:site_name" content="Media One"/>
    <meta property="article:published_time" content="2019-11-22T02:36:53+00:00"/>
    <meta property="og:title" content="ദേശാടന പക്ഷികള്‍‍ കളമൊഴിഞ്ഞ് ദല്‍ഹി"/>
    <meta property="og:description" content="യമുനാ ഘാട്ടില്‍ ഇത്തവണയുമുണ്ട് വിദേശങ്ങളില്‍ നിന്നെത്തിയ ആയിരക്കണക്കിന് പക്ഷികള്‍. പക്ഷെ മുന്‍ വര്‍ഷങ്ങളെ അപേക്ഷിച്ച് എത്രയോ കുറവാണെന്നു മാത്രം"/>
  </head>
  <body>
    <article>
      <h1>ദേശാടന പക്ഷികള്‍‍ കളമൊഴിഞ്ഞ് ദല്‍ഹി</h1>
      <h2>യമുനാ ഘാട്ടില്‍ ഇത്തവണയുമുണ്ട് വിദേശങ്ങളില്‍ നിന്നെത്തിയ ആയിരക്കണക്കിന് പക്ഷികള്‍. പക്ഷെ മുന്‍ വര്‍ഷങ്ങളെ അപേക്ഷിച്ച് എത്രയോ കുറവാണെന്നു മാത്രം</h2>
      <address><time datetime="2019-11-22T02:36:53+00:00">22 Nov 2019, 02:36</time> by <a rel="author" href="https://www.mediaonetv.in/author/542158" target="_blank">Web Desk</a></address>
      <p>തലസ്ഥാന നഗരിയിലെ അന്തരീക്ഷവായു അപകടകരമായ തോതില്‍ മലിനമാകുന്നതിനിടെ ആരുമറിയാതെ കളമൊഴിയുകയാണ് ഒരു കൂട്ടം വിശിഷ്ടാതിഥികള്‍. യമുനാ നദക്കരയിലെ തിട്ടകളില്‍ ശൈത്യകാലത്തിനു മുന്നോടിയായി എത്താറുണ്ടായിരുന്ന ദേശാടന പക്ഷികളാണ് ദല്‍ഹിയെ ഉപേക്ഷിച്ചു പുതിയ താവളങ്ങളിലേക്ക് ചേക്കേറുന്നത്. ബള്‍ഗേറിയന്‍ എരണ്ടപക്ഷികള്‍ മാത്രമേ ഇക്കൊല്ലതെത വിരുന്നുകാരുടെ കൂട്ടത്തിലുള്ളൂ.</p>
      <figure>
        <iframe src="https://www.youtube.com/embed/ea_bsbEw8sY" width="640" height="360" data-service="Youtube" scrolling="no"/>
      </figure>
      <p>യമുനാ ഘാട്ടില്‍ ഇത്തവണയുമുണ്ട് വിദേശങ്ങളില്‍ നിന്നെത്തിയ ആയിരക്കണക്കിന് പക്ഷികള്‍. പക്ഷെ മുന്‍ വര്‍ഷങ്ങളെ അപേക്ഷിച്ച് എത്രയോ കുറവാണെന്നു മാത്രം. അപകടകരമായ വിതാനത്തിലേക്ക് താഴ്ന്നു വരുന്ന ദല്‍ഹിയിലെ അന്തരീക്ഷ വായു പക്ഷികളെ പോലും ഭയപ്പെടുത്തുന്നുണ്ടെന്ന് ഇപ്പോഴത്തെ ദൃശ്യങ്ങള്‍ അടിവരയിടുന്നു. സൈബീരിയന്‍ കൊക്കുകള്‍, പെലിക്കനുകള്‍, ഫ്‌ളൈ കാച്ചറുകള്‍, പര്‍പ്പിള്‍ ഹെറോണുകള്‍ തുടങ്ങി 18ലധികം ഇനങ്ങളില്‍ പെട്ട ദേശാടന പക്ഷികളെ ഇവിടെ കണ്ടെത്തിയതായി റിപ്പോര്‍ട്ട് ചെയ്യപ്പെട്ടിരുന്നു. സൈബീരിയന്‍ കൊക്കുകളെ ഇക്കുറി കാണാനേയില്ല. പതിവ് തെറ്റിക്കാതെ എത്തിയത് ബള്‍ഗേറിയന്‍ എരണ്ടകള്‍ മാത്രം.</p>
      <p>തുഴയെറിയാന്‍ പോലും സാധ്യമാവാത്ത വിധം പക്ഷിക്കൂട്ടങ്ങള്‍ നദിയെ പൊതിഞ്ഞു നില്‍ക്കുന്ന കാഴ്ചയായിരുന്നു കഴിഞ്ഞ വര്‍ഷം പോലും. ഇത്തവണ അവരുടെ എണ്ണം വളരെ കുറവാണ്.</p>
      <p>എരണ്ടകളില്‍ തന്നെ കഴിഞ്ഞ വര്‍ഷം വരെ പതിവ് തെറ്റിച്ചിട്ടില്ലാത്ത ചിലര്‍ ഇക്കുറി ദല്‍ഹിയെ ഉപേക്ഷിച്ചു മറ്റെങ്ങോ പോയി. കോഴിച്ചുണ്ടന്‍, വാലന്‍, ചന്ദക്കുറിയന്‍ മുതലായവയെ അങ്ങിങ്ങായി ഒന്നോ രണ്ടോ കണ്ടെങ്കിലായി. അന്തരീക്ഷ മലിനീകരണം കൊടുമ്പിരി കൊള്ളുന്ന ദല്‍ഹിയില്‍ പക്ഷികള്‍ക്ക് തീറ്റ കൊടുക്കാന്‍ എത്തുന്നവരുടെ എണ്ണവും കുറഞ്ഞു വരികയാണ്. എങ്കിലുമുണ്ട് യമുനയുടെ തുരുത്തിനു ചുറ്റും വിഷപ്പുകയെ വകവെക്കാതെ മാനം നിറയെ പാറിപ്പറക്കുന്ന ഈ ദേശാടന പക്ഷികള്‍.</p>
    </article>
  </body>
</html>