<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187804/"/>
    <meta property="og:site_name" content="Janam TV"/>
    <meta property="article:published_time" content="2019-11-22T02:12:16+00:00"/>
    <meta property="og:title" content="ഐഐടി വിദ്യാര്‍ഥിനിയുടെ മരണം; ചര്‍ച്ച പരാജയം; വിദ്യാര്‍ഥികള്‍ വീണ്ടും പ്രക്ഷോഭത്തില്‍"/>
    <meta property="og:description" content="ചെന്നൈ: മലയാളി വിദ്യാര്‍ഥിനി ഫാത്തിമ ലത്തീഫിന്റെ മരണത്തില്‍ ആഭ്യന്തരാന്വേഷണം നടത്തണമെന്ന വിദ്യാര്‍ഥികളുടെ ആവശ്യം മദ്രാസ് ഐ.ഐ.ടി ഡയറക്ടര്‍ തള്ളി. പോലീസ്"/>
  </head>
  <body>
    <article>
      <h1>ഐഐടി വിദ്യാര്‍ഥിനിയുടെ മരണം; ചര്‍ച്ച പരാജയം; വിദ്യാര്‍ഥികള്‍ വീണ്ടും പ്രക്ഷോഭത്തില്‍</h1>
      <address><time datetime="2019-11-22T02:12:16+00:00">22 Nov 2019, 02:12</time> by <a rel="author">Janam TV Web Desk</a></address>
      <p>ചെന്നൈ: മലയാളി വിദ്യാര്‍ഥിനി ഫാത്തിമ ലത്തീഫിന്റെ മരണത്തില്‍ ആഭ്യന്തരാന്വേഷണം നടത്തണമെന്ന വിദ്യാര്‍ഥികളുടെ ആവശ്യം മദ്രാസ് ഐ.ഐ.ടി ഡയറക്ടര്‍ തള്ളി. പോലീസ് അന്വേഷണം നടക്കുന്നതിനാല്‍ ആഭ്യന്തരസമിതി രൂപവത്കരിച്ച് അന്വേഷണം നടത്താനാകില്ലെന്ന് ഡയറക്ടര്‍ അറിയിച്ചു. ഇതോടെ വീണ്ടും പ്രക്ഷോഭം ആരംഭിക്കുമെന്ന് വിദ്യാര്‍ഥികള്‍ അറിയിച്ചു.</p>
      <p>കാമ്പസില്‍ തന്നെ മുന്‍പ് ആഭ്യന്തരാന്വേഷണം നടത്തിയിട്ടുണ്ടെന്ന് വിദ്യാര്‍ഥികള്‍ ചൂണ്ടിക്കാട്ടി. എന്നാല്‍ ആവശ്യം അംഗീകരിക്കാന്‍ ഡയറക്ടര്‍ തയ്യാറായില്ല. മുക്കാല്‍മണിക്കൂറോളം നീണ്ട ചര്‍ച്ചയില്‍ തീരുമാനമാകാഞ്ഞതോടെയാണ് വിദ്യാര്‍ഥികള്‍ സമരം തുടരാന്‍ തീരുമാനിച്ചത്.</p>
      <p>ഫാത്തിമയുടെ കുടുംബത്തിന്റെ ആരോപണങ്ങള്‍ അന്വേഷിക്കാന്‍ ആഭ്യന്തരസമിതി രൂപീകരിക്കുക, വിദ്യാര്‍ഥികളുടെ പരാതി പരിഹാരത്തിന് കാമ്പസിനകത്ത് വകുപ്പ് തലത്തില്‍ സ്ഥിരം സംവിധാനം ഏര്‍പ്പെടുത്തുക, മദ്രാസ് ഐ.ഐ.ടിയിലെ വിദ്യാര്‍ഥി പ്രശ്‌നങ്ങള്‍ പഠിക്കുന്നതിന് വിദഗ്ധസമിതി രൂപവത്കരിക്കുക എന്നി ആവശ്യങ്ങള്‍ ഉന്നയിച്ചായിരുന്നു സമരം. ഇതില്‍ ആഭ്യന്തരാന്വേഷണം ഒഴികെയുള്ള ആവശ്യങ്ങള്‍ അധികൃതര്‍ അംഗീകരിച്ചു.</p>
      <p>വ്യാഴാഴ്ച വൈകിട്ട് നടന്ന ചര്‍ച്ചയില്‍ ഡയറക്ടര്‍ പ്രൊഫ ഭാസ്‌കര്‍ രാമമൂര്‍ത്തി, രജിസ്ട്രാര്‍ ഡോ ജെയ്ന്‍ പ്രസാദ് എന്നിവരും വിദ്യാര്‍ഥികളെ പ്രതിനിധാനം ചെയ്ത് അസര്‍ മൊയ്ദീന്‍, ജസ്റ്റിന്‍ ജോസഫ്, വാണി പ്രശംസ എന്നിവരും പങ്കെടുത്തു.</p>
      <p>അതേസമയം മരണത്തില്‍ സിബിഐ അന്വേഷണമാവശ്യപ്പെട്ട് എന്‍.എസ്.യു.ഐ നല്‍കിയ ഹര്‍ജി മദ്രാസ് ഹൈക്കോടതി വെള്ളിയാഴ്ച പരിഗണിക്കും.</p>
    </article>
  </body>
</html>