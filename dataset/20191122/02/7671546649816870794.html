<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914719"/>
    <meta property="og:site_name" content="Dnevnik"/>
    <meta property="article:published_time" content="2019-11-22T02:05:00+00:00"/>
    <meta property="og:title" content="KOPB: Pomembno je hitro zdravljenje"/>
    <meta property="og:description" content="V Sloveniji je več kot 400 bolnikov, ki se morajo zdraviti s kisikom na domu, vseh bolnikov s KOPB pa od 50.000 do 100.000. Vendar je kronično obstruktivno pljučno bolezen mogoče učinkovito obvladati, zlasti če jo odkrijemo na začetni stopnji."/>
  </head>
  <body>
    <article>
      <h1>KOPB: Pomembno je hitro zdravljenje</h1>
      <address><time datetime="2019-11-22T02:05:00+00:00">22 Nov 2019, 02:05</time> by <a rel="author">Vesna Levičnik</a></address>
      <p>
        <b>V Sloveniji je več kot 400 bolnikov, ki se morajo zdraviti s kisikom na domu, vseh bolnikov s KOPB pa od 50.000 do 100.000. Vendar je kronično obstruktivno pljučno bolezen mogoče učinkovito obvladati, zlasti če jo odkrijemo na začetni stopnji.</b>
      </p>
      <p>Po podatkih Svetovne zdravstvene organizacije je kronična obstruktivna pljučna bolezen (KOPB) že tretji najpogostejši vzrok smrti, v svetu pa se z njo bori kar 300 milijonov bolnikov. Bolezen nastane zaradi vdihovanja dima – v našem okolju najpogosteje zaradi kajenja, lahko tudi zaradi odprtih kurišč, onesnaženja, zadnje raziskave pa tudi kažejo, da k tveganju razvoja KOPB pomembno prispeva slabši razvoj pljuč pred rojstvom in v otroštvu.</p>
      <h3>Od 50.000 do 100.000 bolnikov</h3>
      <p>Najpogosteje bolezen odkrijejo pri odraslih, po 40. letu starosti. Žal pa še vedno pri več kot polovici bolnikov bolezen ostaja neodkrita, čeprav lahko z dostopnim merjenjem pljučne funkcije (spirometrijo) bolezen odkrijemo. Najpogostnejši bolezenski znak pri KOPB je težka sapa (dispneja, naduha). V začetku se pojavlja predvsem med telesnim naporom in zmanjšuje bolnikovo zmožnost običajnih vsakodnevnih opravil. Težka sapa se razvija postopoma, zato ne pritegne bolnikove pozornosti, čeprav je pljučno delovanje takrat že precej oslabljeno. Običajno jo bolniki pripišejo staranju in se počasi začnejo izogibati telesnim naporom, ostajajo doma, se ne družijo z bolj aktivnimi prijatelji. Ko bolezen preide v hudo stopnjo, jim že najobičajnejše aktivnosti, kot sta sedenje in hranjenje, pomenijo izreden napor. Na tej stopnji se morajo bolniki pogosto zdraviti s kisikom na domu, kar pomeni, da je omejeno njihovo gibanje. Takih bolnikov je v Sloveniji več kot 400, vseh bolnikov s KOPB pa od 50.000 do 100.000. Vendar je KOPB mogoče učinkovito obvladati, zlasti če bolezen odkrijemo na začetni stopnji. Bolniki z blažjo stopnjo bolezni pridobijo največ.</p>
      <h3>Zdravljenje z vdihovanjem zdravil</h3>
      <p>Poseben izziv pri zdravljenju je uporaba vdihovalnikov oziroma inhalatorjev, s katerimi bolniki prejemajo zdravila. Z uporabo vdihovalnikov namreč zdravila prispejo neposredno v pljuča, kjer morajo delovati. S tem se izognemo neželenim učinkom, hkrati pa lahko uporabljamo zelo majhne odmerke zdravil, ker se ta ne razporedijo po celem telesu, ampak ostanejo v pljučih.</p>
      <p>Zdravila za KOPB so najbolj učinkovita, če zdravljenje začnemo v zgodnji stopnji bolezni, jemati pa jih je treba vsak dan ne glede na počutje. Bolniki s KOPB lahko največ naredijo zase, če upoštevajo zdravnikova navodila glede jemanja zdravil, prenehajo kaditi, se cepijo proti gripi in ostanejo čim bolj aktivni. Že 15 minut sprehoda na dan lahko naredi pomembno razliko! <b>vl</b></p>
      <related>
        <h4>Preberite sorodne prispevke</h4>
        <a href="https://www.dnevnik.si/kartica/1042914533"/>
      </related>
    </article>
  </body>
</html>