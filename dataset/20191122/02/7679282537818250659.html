<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-maharashtra-crisis-sharad-pawar-and-uddhav-thackrey-met-last-night-know-will-be-the-new-cm-of-maharashtra-2862360.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T02:12:06+00:00"/>
    <meta property="og:title" content="Maharashtra Crisis: शरद पवार से देर रात मिले उद्धव ठाकरे, जानें कौन हो सकता है अगला CM"/>
    <meta property="og:description" content="शिवसेना प्रमुख उद्धव ठाकरे और उनके बेटे आदित्य ठाकरे ने गुरुवार रात यहां राष्ट्रवादी कांग्रेस पार्टी (राकांपा) अध्यक्ष शरद पवार से मुलाकात की। यह मुलाकात दक्षिणी मुंबई स्थित पवार के निवास सिल्वर ओक..."/>
  </head>
  <body>
    <article>
      <h1>Maharashtra Crisis: शरद पवार से देर रात मिले उद्धव ठाकरे, जानें कौन हो सकता है अगला CM</h1>
      <address><time datetime="2019-11-22T02:12:06+00:00">22 Nov 2019, 02:12</time> by <a rel="author">मुंबई, लाइव हिन्दुस्तान</a></address>
      <p>शिवसेना प्रमुख उद्धव ठाकरे और उनके बेटे आदित्य ठाकरे ने गुरुवार रात यहां राष्ट्रवादी कांग्रेस पार्टी (राकांपा) अध्यक्ष शरद पवार से मुलाकात की। यह मुलाकात दक्षिणी मुंबई स्थित पवार के निवास सिल्वर ओक पर हुई। वहीं, माना जा रहा है कि शिवसेना को सीएम पद देने के लिए कांग्रेस-एनसीपी तैयार हैं। ये जिम्मेदारी उद्धव ठाकरे को मिल सकती है। अटकलें हैं कि शिवसेना ने सुभाष देसाई, एकनाथ शिंदे का नाम सुझाया था लेकिन एनसीपी नहीं मानी।</p>
      <p>पवार के नयी दिल्ली से यहां शाम को लौटने के बाद ठाकरे उनसे मिलने पहुंचे। बैठक ऐसे वक्त हुई जब कांग्रेस नेता पृथ्वीराज चव्हाण ने नयी दिल्ली में कहा कि उनकी पार्टी और राकांपा के बीच महाराष्ट्र में सरकार बनाने को लेकर सभी मुद्दों पर पूरी सहमति है और अब वह गठबंधन की संरचना को पूर्णरूप देने के लिए शिवसेना से बातचीत करेंगे। </p>
      <p>
        <b>ये भी पढ़ें: <a href="https://www.livehindustan.com/national/story-maharashtra-crisis-ncp-shiv-sena-share-cm-post-for-50-50-formula-2862305.html">महाराष्ट्र सत्ता संग्राम : एनसीपी से मुख्यमंत्री पद साझा कर सकती है शिवसेना</a></b>
      </p>
      <p>चव्हाण ने कहा कि आगे की बातचीत अब मुंबई में होगी जहाँ कांग्रेस और राकांपा अपने सहयोगी दलों से बात करेंगे। सूत्रों ने बताया कि तीनों दलों द्वारा राज्य में सरकार बनाने की घोषणा शुक्रवार को की जा सकती है। शिवसेना के एक नेता ने कहा कि शुक्रवार को उद्धव ठाकरे पार्टी के विधायकों और वरिष्ठ नेताओं की बैठक को संबोधित करेंगे। </p>
      <p>
        <b>शिवसेना-कांग्रेस विधायकों की बैठक आज</b>
      </p>
      <p>महाराष्ट्र में नई सरकार के गठन को लेकर मुंबई में शुक्रवार शाम चार बजे कांग्रेस विधायकों की बैठक होगी, जिसमें विधायक दल का नेता चुने जाने की संभावना है। इस बैठक में पार्टी के महाराष्ट्र प्रभारी मल्लिकार्जुन खड़गे भी मौजूद रहेंगे। कांग्रेस के सभी विधायक खड़गे से मुलाकात करेंगे और अपनी बात रखेंगे। उधर, शिवसेना ने भी शुक्रवार को अपने सभी विधायकों की बैठक बुलाई है। माना जा रहा है कि शुक्रवार को ही विधायक दल का नेता चुना जा सकता है। </p>
      <p>
        <b>ये भी पढ़ें: <a href="https://www.livehindustan.com/national/story-shiv-sena-plans-to-form-government-in-maharashtra-with-congress-ncp-message-to-mlas-2861068.html">शिवसेना ने कांग्रेस-NCP के साथ महाराष्ट्र में सरकार बनाने का बनाया प्लान, विधायकों को दिया ये संदेश</a></b>
      </p>
    </article>
  </body>
</html>