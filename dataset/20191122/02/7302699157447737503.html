<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/indochina/detail/9620000112074"/>
    <meta property="og:site_name" content="MGR Online"/>
    <meta property="article:published_time" content="2019-11-22T02:30:00+00:00"/>
    <meta property="og:title" content="‘ฮุนเซน’ ไม่สนเสียสิทธิพิเศษการค้า ย้ำเอกราช-อธิปไตยสำคัญกว่าแลกไม่ได้"/>
    <meta property="og:description" content="เอพี - นายกรัฐมนตรีฮุนเซนแห่งกัมพูชาระบุว่า สิ่งสำคัญสำหรับประเทศของเขาคือการคงไว้ซึ่งเอกราชและอธิปไตยของชาติ มากกว่าการคงสิทธิพิเศษทางการค้าที่สหภาพยุโรปขู่ว่าจะเพิกถอน"/>
  </head>
  <body>
    <article>
      <h1>‘ฮุนเซน’ ไม่สนเสียสิทธิพิเศษการค้า ย้ำเอกราช-อธิปไตยสำคัญกว่าแลกไม่ได้</h1>
      <address><time datetime="2019-11-22T02:30:00+00:00">22 Nov 2019, 02:30</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011594801.JPEG"/>
      </figure>
      <p><b>เอพี - นายกรัฐมนตรีฮุนเซนแห่งกัมพูชา ระบุว่า สิ่งสำคัญสำหรับประเทศของเขาคือการคงไว้ซึ่งเอกราชและอธิปไตยของชาติ มากกว่าการคงสิทธิพิเศษทางการค้าที่สหภาพยุโรปขู่ว่าจะเพิกถอน</b><br/><br/>ฮุนเซน กล่าวกับเจ้าหน้าที่รัฐบาลว่า แม้จะสูญเสียสิทธิพิเศษทางการค้า แต่กัมพูชาจะยังสามารถส่งออกผลิตภัณฑ์ของประเทศไปยังสหภาพยุโรปไ้ด้เหมือนก่อนเพียงแต่จะมีกำไรลดลง แต่อย่างไรก็ตาม สหภาพยุโรปจะไม่สามารถข่มขู่หรือตั้งเงื่อนไขกับกัมพูชาได้อีกต่อไป <br/><br/>สหภาพยุโรปประกาศเมื่อต้นปีนี้ว่าจะเริ่มกระบวนการตรวจสอบเพื่อตัดสินใจว่าจะยุติสิทธิพิเศษทางการค้าของกลุ่มที่ให้แก่กัมพูชาหรือไม่ เนื่องจากวิตกกังวลถึงประเด็นปัญหาการละเมิดสิทธิมนุษยชนและสิทธิแรงงานของประเทศ <br/><br/>เมื่อวันที่ 12 พ.ย. สหภาพยุโรปได้มอบรายงานการประเมินเบื้องต้นต่อกัมพูชา และให้เวลา 1 เดือนสำหรับกัมพูชาเพื่อตอบสนองรายงานฉบับดังกล่าว และการตัดสินใจของสหภาพยุโรปว่าจะถอดถอนสิทธิพิเศษทางการค้าหรือไม่นั้นคาดว่าจะเกิดขึ้นในเดือน ก.พ.2563<br/><br/>อุตสาหกรรมเครื่องนุ่งห่มและรองเท้าเป็นภาคส่วนส่งออกรายใหญ่ที่สุดของกัมพูชา มีการจ้างงานแรงงานเกือบ 800,000 คน ในโรงงานสิ่งทอและรองเท้าราว 1,000 แห่ง และในปี 2561 กัมพูชาส่งออกผลิตภัณฑ์ไปยังสหรัฐฯ และยุโรปเป็นมูลค่าเกือบ 10,000 ล้านดอลลาร์<br/><br/>ความเคลื่อนไหวเกี่ยวกับการพิจารณาทบทวนสิทธิพิเศษทางการค้าของกัมพูชาเกิดขึ้นหลังการเลือกตั้งทั่วไปในเดือน ก.ค.2561 ที่พรรคประชาชนกัมพูชาของฮุนเซนชนะทุกที่นั่งในสภา ทำให้สหภาพยุโรปและชาติอื่นๆ กล่าวหาว่าการเลือกตั้งไม่เสรีและไม่เป็นธรรม เนื่องจากพรรคฝ่ายค้านที่น่าเชื่อถือเพียงพรรคเดียวอย่างพรรคกู้ชาติกัมพูชา ถูกยุบพรรคในเดือน พ.ย.2560 โดยศาลสูงที่ถูกมองว่าอยู่ภายใต้อิทธิพลของรัฐบาล<br/><br/>ฮุนเซนกล่าวหาว่าเงื่อนไขที่สหภาพยุโรปต้องการให้รัฐบาลของเขาปฏิบัติตามนั้น ละเมิดกฎหมายกัมพูชา รวมถึงเอกราชและอธิปไตยของประเทศ แม้กัมพูชาไม่ต้องการที่จะเสียสิทธิพิเศษทางการค้า แต่กัมพูชาก็ไม่สามารถยอมรับการแลกเปลี่ยนดังกล่าวได้<br/><br/>“ตอนนี้พวกเขา (สหภาพยุโรป) ข่มขู่เราด้วยการขอให้เราทำสิ่งนั้นสิ่งนี้...แต่เราไม่สามารถแลกเปลี่ยนอธิปไตยของเราเพื่อร้องขอของขวัญจากพวกเขาหรือความเห็นอกเห็นใจของพวกเขา” ฮุนเซน กล่าว<br/><br/>ผู้นำเขมรกล่าวว่า รัฐบาลของเขาได้เตรียมการรับมือต่อสถานการณ์การเสียสิทธิพิเศษทางการค้ามาตั้งแต่เดือน มี.ค. เพราะการเสียสิทธิพิเศษทางการค้าเป็นเรื่องของเวลา เนื่องจากเศรษฐกิจของประเทศที่เติบโตอย่างแข็งแกร่ง จะทำให้ประเทศไม่สามารถอยู่ภายใต้เงื่อนไขของสหภาพยุโรปได้อีกต่อไป.</p>
    </article>
  </body>
</html>