<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/donald-trump-vil-ha-riksrettssak/71848112"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T02:41:56+00:00"/>
    <meta property="og:title" content="Donald Trump vil ha riksrettssak"/>
    <meta property="og:description" content="Donald Trump vil ha riksrettssak i Senatet."/>
  </head>
  <body>
    <article>
      <h1>Donald Trump vil ha riksrettssak</h1>
      <h2>Donald Trump vil ha riksrettssak i Senatet.</h2>
      <address><time datetime="2019-11-22T02:41:56+00:00">22 Nov 2019, 02:41</time> by <a rel="author">Lars Martin Gimse</a></address>
      <p>USAs president, Donald Trump, vil ha en riksrettssak i Senatet.</p>
      <h3>Vil ha Biden-vitnemål</h3>
      <p>Det begrunnes med at presidenten mener at saken på den måten vil få en skikkelig behandling, og at han forventer at presidentkandidat Joe Biden vil være en av kandidatene.</p>
      <p>
        <b>- Trump vil ha en rettssak i Senatet fordi det er det eneste kammeret der han kan forvente rettferdighet og få en rettferdig prosess, heter det i en uttalelse fra presidentens talsmann Hogan Gidley, ifølge <a href="https://www.reuters.com/article/us-usa-trump-impeachment-trial/trump-wants-senate-trial-expects-joe-biden-to-testify-white-house-idUSKBN1XW01S">Reuters.</a></b>
      </p>
      <p>- Vi vil da forvente å høre fra personer som faktisk var vitne til - eller muligens deltok i - korrupsjon, som Adam Schiff, Joe Biden, Hunter Biden og den såkalte varsleren, for å nevne noen.</p>
      <p>Riksrettshøringene i Representantenes hus ble avsluttet torsdag, etter noen dramatiske dager. Nå skal demokratene i løpet av noen dager bestemme seg for hva de vil gjøre.</p>
      <p>Dersom demokratene vil stille Trump for riksrett, er det Senatet som vil avgjøre skyldspørsmålet. Der har republikanerne flertall, i motsetning til i Representantenes hus, og trolig er det derfor Trump ikke frykter det.</p>
      <p>Skulle riksrettssaken bli sendt til Senatet er det også de som må bestemme seg for om det i det hele tatt blir en riksrettssak der.</p>
      <h3>Blir neppe dømt</h3>
      <p>Ifølge <a href="https://www.politico.com/news/2019/11/21/white-house-backs-full-senate-trial-if-house-impeaches-trump-072578">Politico </a>ble flere republikanske topper og tjenestemenn i Det hvite hus torsdag enige om at dersom Representantenes hus bestemmer seg for å reise sak mot Trump, så må det gjennomføres en full rettssak i Senatet.</p>
      <p>
        <b>Med sitt flertall kunne republikanerne ha avvist saken, men det ser det altså ikke ut til at de ønsker.</b>
      </p>
      <p>Det skal uansett veldig mye til for å få Trump dømt. Et to tredjedels flertall må stemme for før presidenten blir dømt og fjernet fra sin stilling.</p>
      <p>Med et republikansk flertall sier det seg selv at det ikke er det mest sannsynlig utfallet, på tross av at demokratene mener de under høringene i Representantenes hus fikk høre vitnemål som er svært skadelige for presidenten.</p>
      <p>Hele saken startet som kjent med den <a href="https://www.dagbladet.no/nyheter/ba-ukrainas-president-om-a-undersoke-biden/71640459">meget omtalte samtalen</a> mellom Trump og Ukrainas nyvalgte president Volodymyr Zelenskyj 25. juli i år. I samtalen skal Trump ha <a href="https://www.dagbladet.no/nyheter/anklages-for-a-presse-ukraina-til-biden-etterforskning/71624121">presset på for å få Zelenskyj til å starte korrupsjonsetterforsking</a> mot hans politisk motstander Joe Bidens sønn, Hunter, som har sittet i styret til et ukrainsk gasselskap.</p>
      <p>Under høringene var det spesielt vitnemålet til USAs EU-ambassadør <a href="https://www.dagbladet.no/nyheter/nokkelvitne-i-strupen-pa-trump/71841679">Gordon Sondland ble av demokratene tatt som en seier.</a></p>
      <p>Under høringen sa Sondland at Trump holdt tilbake militærhjelp til Ukraina og utsatte et toppmøte for å presse fram etterforskning mot Biden-familien.</p>
      <h3>- Visste hva de gjorde</h3>
      <p>Både utenriksminister Mike Pompeo, tidligere sikkerhetsrådgiver John Bolton og andre ledende personer i administrasjonen kjente til strategien overfor Ukraina, sa Sondland.</p>
      <p>
        <b>- De visste hva vi gjorde og hvorfor. Alle var innforstått med opplegget, sa Sondland.</b>
      </p>
      <p>- Det var quid pro quo, altså gi noe for å få noe.</p>
      <p>Med det mente Sondland at Trump skal ha ønsket etterforskning av Biden-familien i bytte mot militærhjelpen og toppmøtet i Det hvite hus.</p>
      <p>Donald Trump selv avviser fullstendig Sondlands påstander, som han hevder han ikke kjenner, og torsdag gikk han til frontalangrep på demokratene, og spesielt etterretningskomiteens leder, Adam Schiff.</p>
      <p>«Løgnene til den korrupte politikeren Adam Schiff vokser for hver dag», skrev Trump, som også oppfordret til å fortsette kampen mot det han omtaler som «menneskelig avskum».</p>
    </article>
  </body>
</html>