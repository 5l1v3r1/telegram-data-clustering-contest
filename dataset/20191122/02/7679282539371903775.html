<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-self-styled-godman-nityanand-ran-away-from-country-2862365.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T02:49:37+00:00"/>
    <meta property="og:title" content="स्वयंभू बाबा नित्यानंद देश छोड़कर भागा, गुजरात पुलिस ने दी जानकारी"/>
    <meta property="og:description" content="गुजरात पुलिस ने गुरुवार को बताया कि स्वयंभू बाबा नित्यानंद देश छोड़कर भाग गया है। नित्यानंद के खिलाफ फौजदारी मामला दर्ज है। मामले में उसके खिलाफ सबूत जुटाने के लिए पुलिस ने उसकी दो महिला अनुयायियों..."/>
  </head>
  <body>
    <article>
      <h1>स्वयंभू बाबा नित्यानंद देश छोड़कर भागा, गुजरात पुलिस ने दी जानकारी</h1>
      <address><time datetime="2019-11-22T02:49:37+00:00">22 Nov 2019, 02:49</time> by <a rel="author">अहमदाबाद, एजेंसी</a></address>
      <p>गुजरात पुलिस ने गुरुवार को बताया कि स्वयंभू बाबा नित्यानंद देश छोड़कर भाग गया है। नित्यानंद के खिलाफ फौजदारी मामला दर्ज है। मामले में उसके खिलाफ सबूत जुटाने के लिए पुलिस ने उसकी दो महिला अनुयायियों को भी गिरफ्तार किया है।</p>
      <p>अहमदाबाद (ग्रामीण) के पुलिस अधीक्षक एसवी असारी ने बताया कि नित्यानंद कर्नाटक में उसके खिलाफ बलात्कार का मामला दर्ज होने के बाद ही देश छोड़कर भाग गया था। गुजरात पुलिस उचित माध्यम के जरिए उसकी हिरासत हासिल करेगी। </p>
      <p>पुलिस ने उसकी दो महिला अनुयायियों- साध्वी प्राण प्रियानंद और प्रियातत्व रिद्धि किरण को भी गिरफ्तार किया था। दोनों पर चार बच्चों को कथित तौर पर अगवा करने और उन्हें एक फ्लैट में बंधक बनाकर रखने का आरोप है। पुलिस नित्यानंद के आश्रम से लापता हुई एक महिला के मामले में भी जांच कर रही है। महिला के पिता जनार्दन शर्मा ने शिकायत दर्ज कराई थी। </p>
      <p>पुलिस ने बुधवार को स्वयंभू बाबा स्वामी नित्यानंद के खिलाफ मामला दर्ज किया था। उन पर  अहमदाबाद में अपना आश्रम योगिनी सर्वज्ञपीठम चलाने के लिए बच्चों को कथित तौर पर अगवा करने और उन्हें बंधक बनाकर अनुयायियों से चंदा जुटाने के आरोप हैं। </p>
      <p>
        <b>सीबीएसई ने नित्यानंद के स्कूल की जमीन मामले में रिपोर्ट मांगी</b>
      </p>
      <p>केंद्रीय माध्यमिक शिक्षा बोर्ड (सीबीएसई) ने अहमदाबाद में स्वयंभू बाबा नित्यानंद के आश्रम के लिए स्कूल की जमीन बिना अनुमति पट्टे पर देने के मामले में गुजरात शिक्षा विभाग से एक रिपोर्ट मांगी है। एक अधिकारी ने बताया कि बोर्ड ने मामले में जांच करने के लिए राज्य शिक्षा विभाग को पत्र लिखा है और राज्य विभाग द्वारा जारी की गई एनओसी की स्थिति से अवगत कराने को कहा है।</p>
    </article>
  </body>
</html>