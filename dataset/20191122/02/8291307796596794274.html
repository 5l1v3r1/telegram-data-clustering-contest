<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediaonetv.in/kerala/2019/11/22/kochi-corporation"/>
    <meta property="og:site_name" content="Media One"/>
    <meta property="article:published_time" content="2019-11-22T02:14:15+00:00"/>
    <meta property="og:title" content="കൌണ്‍സില്‍ അറിയാതെ വിദേശയാത്ര; നിര്‍ണായക ഘട്ടത്തിലും ഉത്തരവാദിത്തമില്ലാതെ കൊച്ചി കോര്‍പറേഷന്‍"/>
    <meta property="og:description" content="ഗുരുതരമായ കൃത്യവിലോപമാണ് കോര്‍പറേഷനില്‍ നടക്കുന്നതെന്നാരോപിച്ച് വിഷയം സര്‍ക്കാരിന്റെ ശ്രദ്ധയില്‍പ്പെടുത്താനൊരുങ്ങുകയാണ് പ്രതിപക്ഷം"/>
  </head>
  <body>
    <article>
      <h1>കൌണ്‍സില്‍ അറിയാതെ വിദേശയാത്ര; നിര്‍ണായക ഘട്ടത്തിലും ഉത്തരവാദിത്തമില്ലാതെ കൊച്ചി കോര്‍പറേഷന്‍</h1>
      <h2>ഗുരുതരമായ കൃത്യവിലോപമാണ് കോര്‍പറേഷനില്‍ നടക്കുന്നതെന്നാരോപിച്ച് വിഷയം സര്‍ക്കാരിന്റെ ശ്രദ്ധയില്‍പ്പെടുത്താനൊരുങ്ങുകയാണ് പ്രതിപക്ഷം</h2>
      <address><time datetime="2019-11-22T02:14:15+00:00">22 Nov 2019, 02:14</time> by <a rel="author" href="https://www.mediaonetv.in/author/542167" target="_blank">Web Desk</a></address>
      <p>കൊച്ചിയിലെ റോഡുകളുടെ ശോചനീയാവസ്ഥക്കെതിരായി ഹൈക്കോടതി നിരന്തരവിമര്‍ശനം നടത്തുമ്പോഴും കൊച്ചി കോര്‍പറേഷനിലെ മേയറും ഉത്തരവാദിത്തപ്പെട്ട പലരും കോര്‍പറേഷനിലില്ല. ഗുരുതരമായ കൃത്യവിലോപമാണ് കോര്‍പറേഷനില്‍ നടക്കുന്നതെന്നാരോപിച്ച് വിഷയം സര്‍ക്കാരിന്റെ ശ്രദ്ധയില്‍പ്പെടുത്താനൊരുങ്ങുകയാണ് പ്രതിപക്ഷം.</p>
      <figure>
        <iframe src="https://www.youtube.com/embed/_bTasiDOgAY" width="640" height="360" data-service="Youtube" scrolling="no"/>
      </figure>
      <p>കൊച്ചി മേയര്‍ സ്വകാര്യ ആവശ്യത്തിന് ഉത്തര്‍പ്രദേശിലേക്ക് പോയി. മേയര്‍ 25ാം തിയതി വരെ സംസ്ഥാനത്തിന് പുറത്താണെന്ന വിവരമാണ് കോര്‍പറേഷനില്‍ നിന്ന് ലഭിക്കുന്നത്. കോര്‍പറേഷന്‍ സെക്രട്ടറിയും സ്ഥിരം സമിതി അധ്യക്ഷരും മേയര്‍പക്ഷത്തെ ഒരു കൌണ്‍സിലറും സ്ഥലത്തില്ല. ക്ഷേമകാര്യസ്ഥിരം സമിതി അധ്യക്ഷന്‍ എ.ബി സാബുവും മരാമത്ത് അധ്യക്ഷന്‍ പി.എം ഹാരിസും കോര്‍പറേഷന്‍ സെക്രട്ടറിയും സ്പെയിനിലാണ്. സ്മാര്‍ട്ട് സിറ്റി സമ്മേളനത്തിന് പോയതാണെന്നാണ് വിവരം. റോഡുകളുടെ അറ്റകുറ്റപ്പണി അടിയന്തരമായി പൂര്‍ത്തീകരിക്കാനുളള ഹൈക്കോടതി ഉത്തരവ് വരുമ്പോള്‍ മരാമത്ത് സ്ഥിരം സമിതി അധ്യക്ഷന്‍ പി.എം ഹാരിസ് സ്പെയിനില്‍ എത്തിയിരുന്നു. പലരുടെയും വിദേശയാത്രകള്‍ കൌണ്‍സില്‍ അറിഞ്ഞിട്ടില്ലെന്ന ആക്ഷേപവും പ്രതിപക്ഷം ഉന്നയിക്കുന്നു.</p>
      <p>റോഡിന്റെ ശോചനീയാവസ്ഥ, വെളളക്കെട്ട് പരിഹരിക്കാനുളള നടപടികള്‍, കനാല്‍ ശുചീകരണം തുടങ്ങി നിരവധി വിഷയങ്ങളില്‍ ഹൈക്കോടതി തന്നെ വിശദീകരണം ആവശ്യപ്പെടുന്ന സാഹചര്യത്തില്‍ നടത്തുന്ന ഇത്തരം യാത്രകള്‍ കൃത്യവിലോപമായി കണക്കാക്കി സര്‍ക്കാരിന്റെ ശ്രദ്ധയില്‍പ്പെടുത്താനൊരുങ്ങുകയാണ് പ്രതിപക്ഷം.</p>
    </article>
  </body>
</html>