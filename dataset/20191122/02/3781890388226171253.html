<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742938"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T02:00:00+00:00"/>
    <meta property="og:title" content="จีนเผยคลิปหักข้อกล่าวหาของอดีตเจ้าหน้าที่กงสุลอังกฤษ"/>
    <meta property="og:description" content="สื่อจีนเผยแผร่คลิปโต้แย้งคำกล่าวของอดีตเจ้าหน้าที่กงสุลสหราชอาณาจักร ซึ่งถูกตำรวจเมืองเซินเจิ้นควบคุมตัวเมื่อเดือนส.ค. ที่ผ่านมา ว่ามีการ 'ซ้อมทรมาน' และ 'ข่มขู่' ให้รับสารภาพว่าซื้อประเวณี"/>
  </head>
  <body>
    <article>
      <h1>จีนเผยคลิปหักข้อกล่าวหาของอดีตเจ้าหน้าที่กงสุลอังกฤษ</h1>
      <address>
        <time datetime="2019-11-22T02:00:00+00:00">22 Nov 2019, 02:00</time>
      </address>
      <p>
        <b>สื่อจีนเผยแผร่คลิปโต้แย้งคำกล่าวของอดีตเจ้าหน้าที่กงสุลสหราชอาณาจักร ซึ่งถูกตำรวจเมืองเซินเจิ้นควบคุมตัวเมื่อเดือนส.ค. ที่ผ่านมา ว่ามีการ "ซ้อมทรมาน" และ "ข่มขู่" ให้รับสารภาพว่าซื้อประเวณี</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 22 พ.ย. ว่าเว็บไซต์ของหนังสือพิมพ์ไชนา เดลี หนึ่งในสื่อกระบอกเสียงของพรรคคอมมิวนิสต์จีน เผยแพร่คลิปเมื่อวันพฤหัสบดี เป็นช่วงเวลาที่ตำรวจเมืองเซินเจิ้นสอบปากคำนายไซมอน เฉิง อดีตเจ้าหน้าที่ฝ่ายนโยบายพาณิชย์ของสถานกงสุลใหญ่สหราชอาณาจักรประจำฮ่องกง ซึ่งถูกควบคุมตัวนาน 15 วัน เมื่อเดือนส.ค. ที่ผ่านมา โดยพนักงานสอบสวนซักถามเฉิงเกี่ยวกับเรื่องการซื้อประเวณี และเฉิงวัย 28 ปี ซึ่งสวมเสื้อยืดสีชมพูและนั่งอยู่บนเก้าอี้ด้วยท่าทีปกติ กล่าวกับตำรวจว่าเขาเจตนาปกปิด "เรื่องน่าขายหน้า" กับครอบครัว แต่ตอนนี้สำนึกผิดและสัญญากับเจ้าหน้าที่ว่าจะไม่ทำเรื่องแบบนี้อีก<br/> </p>
      <figure>
        <iframe data-src="https://twitter.com/ChinaDaily/status/1197552752773255172?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ในเวลาเดียวกัน สำนักงานตำรวจเมืองเซินเจิ้นเผยแพร่คลิปจากกล้องวีดีโอวงจรปิดของ "คลับเฮาส์แห่งหนึ่ง" ซึ่งเฉิงเข้าไปใช้บริการและมีการเดินเข้าออกจากห้องหนึ่งหลายครั้ง แม้ในคลิปทั้งหมดไม่มีคำพูดจากปากของเฉิงโดยตรงเกี่ยวกับการค้าประเวณี อย่างไรก็ตาม รายงานของไชนา เดลี และสื่อจีนหลายแห่งวิจารณ์ว่า ตลอดระยะเวลาในคลิปเฉิงไม่ได้เผชิญกับแรงกดดันจากพนักงานสอบสวน ไม่มีการซ้อมทรมานเพื่อ "ข่มขู่" ให้สารภาพ กระนั้นเจ้าตัวกลับให้สัมภาษณ์กับบีบีซีว่าถูกตำรวจทรมานร่างกายและเค้นสอบข้อมูลเรื่องสถานการณ์ประท้วงในฮ่องกง อีกทั้งยัง "บังคับ" ให้รับสารภาพเรื่องการซื้อประเวณี การให้สัมภาษณ์ของเฉิงต่อสื่อตะวันตก "น่าละอายอย่างยิ่ง"<br/> </p>
      <figure>
        <iframe data-src="https://twitter.com/SCMPNews/status/1197385147655442433?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ขณะที่นายเกิ่ง ส่วง โฆษกกระทรวงการต่างประเทศจีน กล่าวว่าพนักงานสอบสวนปฏิบัติต่อเฉิงบนพื้นฐานของสิทธิมนุษยชนและเสรีภาพ ตลอดจนการรักษาผลประโยชน์ให้กับอีกฝ่ายตามกฎหมายทุกประการ ด้านนายโดมินิก ร้าบ รมว.กระทรวงการต่างประเทศสหราชอาณาจักร กล่าวว่ารัฐบาลเชื่อในคำกล่าวของเฉิงเรื่องการถูกซ้อมทรมาน และ "การเขียนบท" ให้เฉิงกล่าวต่อหน้ากล้อง  และได้เชิญนายหลิว เสี่ยวหมิง เอกอัครราชทูตจีนประจำกรุงลอนดอน ให้เข้าพบเพื่อ "หารือ" เรื่องดังกล่าวด้วย.<br/><br/><b>เครดิตภาพ : GETTY IMAGES</b></p>
    </article>
  </body>
</html>