<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pianetagenoa1893.net/primo-piano/orlandin-spal-genoa-scontro-diretto-semplici-pensa-difesa-quattro/"/>
    <meta property="og:site_name" content="PianetaGenoa1893"/>
    <meta property="article:published_time" content="2019-11-22T08:00:27+00:00"/>
    <meta property="og:title" content="Orlandin (lospallino.com) a PG: «Spal-Genoa, scontro diretto. Semplici pensa alla difesa a quattro»"/>
    <meta property="og:description" content="Pianetagenoa1893.net ha intervistato in esclusiva Alessandro Orlandin, direttore de lospallino.com, in vista di Spal-Genoa. Semplici contro Thiago Motta"/>
  </head>
  <body>
    <article>
      <h1>Orlandin (lospallino.com) a PG: «Spal-Genoa, scontro diretto. Semplici pensa alla difesa a quattro»</h1>
      <h2>«Federico Di Francesco può giocare dal primo minuto» spiega il direttore</h2>
      <address><time datetime="2019-11-22T08:00:27+00:00">22 Nov 2019, 08:00</time> by <a rel="author" href="https://www.pianetagenoa1893.net/" target="_blank">Alessandro Legnazzi</a></address>
      <p><b>Pianetagenoa1893.net</b> ha intervistato in esclusiva <b>Alessandro Orlandin</b>, direttore de lospallino.com, in vista di Spal-Genoa. La sfida del Mazza tra le squadre di Semplici e Thiago Motta chiuderà la tredicesima giornata di Serie A. Entrambe le squadre sono reduci da un doppio <a href="https://live.pianetagenoa1893.net/live-match/napoli-vs-genoa-09-11-2019">0-0</a> in trasferta.</p>
      <p><b>Come arriva la Spal alla partita col Grifone? </b>«<i>Gli uomini di Semplici si sono ricaricati durante la sosta dopo qualche uscita poco brillante sul piano fisico. Contro il Genoa peseranno le assenze degli squalificati Cionek e <a href="https://www.pianetagenoa1893.net/news-rossoblu/ufficiale-tomovic-e-del-genoa/">Tomovic, ex rossoblù</a>. La buona notizia è il rientro di Federico Di Francesco dopo due mesi d’infortunio muscolare, addirittura può partire titolare</i>».</p>
      <p><b>Semplici può passare alla difesa a quattro?</b> «<i>Il sospetto è proprio questo. Ieri la Spal ha svolto un’amichevole a porte chiuse contro un club di Serie D: è un inedito che mi fa pensare a una variante tattica da provare lontano da occhi indiscreti. Il mister dispone solo di due difensori mancini e uno destro: i terzini della difesa a quattro possono essere Sala a destra e uno tra Igor o Reca a sinistra</i>».</p>
      <p><b>E’ una gara decisiva per il destino di mister Semplici?</b> «<i>Salvo disfatte, no. La società ha ribadito più volte la fiducia nel tecnico che gode altresì dell’appoggio dello spogliatoio. La Spal è chiamata a fare punti contro il Genoa e non sbagliare lo scontro diretto perché il calendario di dicembre sarà complicato</i>».</p>
      <p><b>Com’è giudicato il Genoa dai ferraresi? </b>«<i>E’ una squadra che per blasone e per organico non ha nulla a che vedere con le zone basse della classifica sebbene gli ultimi due o tre anni dicano il contrario. Il Grifone è un avversario diretto dotato di ogni mezzo per risalire</i>».</p>
      <p><b>Spal-Genoa scenderanno in campo conoscendo il risultato di tutte le altre partite… </b>«<i>Non amo le gare al lunedì sera, è una collocazione che non incuriosisce il pubblico del calcio. Sono certo, però, che i giocatori di ambo le squadre baderanno poco al punteggio delle avversarie</i>».</p>
      <p>
        <b>Alessandro Legnazzi</b>
      </p>
      <p>
        <b>RIPRODUZIONE DELL’ARTICOLO CONSENTITA SOLO PER ESTRATTO PREVIA CITAZIONE DELLA FONTE: WWW.PIANETAGENOA1893.NET</b>
      </p>
      <related>
        <h4>ARTICOLI COLLEGATI</h4>
        <a href="https://www.pianetagenoa1893.net/primo-piano/chinnici-risolve-il-contratto-col-genoa-e-va-allempoli/"/>
        <a href="https://www.pianetagenoa1893.net/fondazione/rinviata-la-visita-al-museo-del-genoa-di-bolzoni-e-pique/"/>
        <a href="https://www.pianetagenoa1893.net/primo-piano/qui-lerca-il-genoa-si-allena-col-footgolf/"/>
        <a href="https://www.pianetagenoa1893.net/prevendita/ticket-office-proseguono-le-prevendite-per-genoa-torino-di-campionato-e-per-genoa-ascoli-di-coppa-italia/"/>
        <a href="https://www.pianetagenoa1893.net/notizie/ecco-perche-genoa-scelto-muamer-tankovic/"/>
        <a href="https://www.pianetagenoa1893.net/primo-piano/gazzetta-dello-sport-sturaro-il-ritorno-adesso-sono-libero-che-entusiasmo-ce-con-thiago/"/>
      </related>
    </article>
  </body>
</html>