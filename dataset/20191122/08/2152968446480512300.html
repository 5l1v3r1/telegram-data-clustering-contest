<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sofia/2019/11/22/razpra-v-liulin-myj-s-othapan-nos-napadateliat-se-izdirva.430443"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T08:50:00+00:00"/>
    <meta property="og:title" content="Разпра в Люлин: Мъж с отхапан нос, нападателят се издирва"/>
    <meta property="og:description" content="Неизвестният замерил автомобила с яйца, а причината? | Dnes.bg"/>
  </head>
  <body>
    <article>
      <h1>Разпра в Люлин: Мъж с отхапан нос, нападателят се издирва</h1>
      <h2>Неизвестният замерил автомобила с яйца, а причината?</h2>
      <address><time datetime="2019-11-22T08:50:00+00:00">22 Nov 2019, 08:50</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Отново агресия на пътя. Доставчик на храна е пребит жестоко след скандал с пешеходец. Случаят е от столичният квартал "Люлин" пред голяма верига магазини. Пострадалият е с няколко шева на носа, а нападателят все още се издирва.</p>
      <p>Пострадалият е бил на работа. Предстоят му две пластични операции. Липсва 2 см от носа му. "Докато пътувах чух много силен удар по колата. Дадох аварийки, отбих, за да видя какво се случва. Оказа се, че по автомобила е хвърлена кора с яйца. Видях един господин, който ми се пъчеше и го попитах каква е причината да направи това. Тогава започна да ръкомаха и ми посегна. Отвърнах му, стана бой и накрая ме захапа за носа.", разказа пострадалият Андрей Куртев пред Нова тв.</p>
      <p>"Видимо не беше пиян или дрогиран. С тези негови действия обаче мисля, че не беше нормално мислещ човек. Не зная защо този мъж реагира така. Възможно е да има някаква причина. След свадата изкоментира нещо за пешеходна пътека. Може би не съм му направил път, не знам. За мен в 21 век права не се заявяват така ", допълни Куртев.</p>
      <p>Мъжът още е с неизяснен произход. Всичко се случва на много оживено място в столичния квартал. Андрей Куртев описва човека като едър, около 40-годишен, с черно яке и дънки. След инцидента нападнатият не е извикал полиция, а се е отправил към болница, тъй като е имал силна кръвозагуба.</p>
      <p>Предполага се, че нападателят си е закупил от намиращите се в близост магазини яйца и полицията може да провери по камерите и открие самоличността му.</p>
    </article>
  </body>
</html>