<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/22/pri-nehode-traktora-a-osobneho-auta-pri-myjave-sa-zranil-jeden-clovek/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-22T08:17:51+00:00"/>
    <meta property="og:title" content="Pri nehode traktora a osobného auta pri Myjave sa zranil jeden človek"/>
    <meta property="og:description" content="Vo štvrtok 21. novembra zasahovali hasiči v predpoludňajších hodinách pri dopravnej nehode osobného motorového vozidla a traktora, ktorá sa stala na ceste II/581 v katastri mesta Myjava. TASR o tom informoval Marián Petrík z Krajského riaditeľstva Hasičského a záchranného zboru (HaZZ) v Trenčíne. Pri nehode sa zranil jeden človek. Na..."/>
  </head>
  <body>
    <article>
      <h1>Pri nehode traktora a osobného auta pri Myjave sa zranil jeden človek</h1>
      <address><time datetime="2019-11-22T08:17:51+00:00">22 Nov 2019, 08:17</time> by <a rel="author">TASR</a></address>
      <p>
        <b>Vo štvrtok 21. novembra zasahovali hasiči v predpoludňajších hodinách pri dopravnej nehode osobného motorového vozidla a traktora, ktorá sa stala na ceste II/581 v katastri mesta Myjava. TASR o tom informoval Marián Petrík z Krajského riaditeľstva Hasičského a záchranného zboru (HaZZ) v Trenčíne. Pri nehode sa zranil jeden človek.</b>
      </p>
      <p>Na zásah boli vyslaní traja príslušníci HaZZ z Myjavy s jedným zásahovým vozidlom. „Po príchode na miesto udalosti bolo zistené, že v dôsledku dopravnej nehody sa osobný automobil nachádzal mimo vozovky, uviaznutý v plote pod úrovňou cesty. Traktor zostal na vozovke, pričom ju blokoval v celej šírke. V dôsledku dopravnej nehody sa zranila jedna osoba,“ uviedol Petrík.</p>
      <p>Myjavskí hasiči zabezpečili miesto udalosti a súčasne zranenému vodičovi osobného automobilu poskytli predlekársku prvú pomoc a ošetrenie. Po príchode posádky Záchrannej zdravotnej služby (ZZS) bola zranená osoba prevezená na ďalšie ošetrenie do nemocnice.</p>
      <p>„Príslušníci HaZZ vykonali na havarovaných vozidlách požiarno-bezpečnostné opatrenia a prostredníctvom absorpčnej látky zachytili, zneutralizovali a následne odstránili vytečené prevádzkové kvapaliny,“ doplnil Petrík. V dôsledku dopravnej nehody bola cesta v danom úseku uzavretá.</p>
    </article>
  </body>
</html>