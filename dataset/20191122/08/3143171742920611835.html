<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/limosani-lettera-aperta-ai-cattolici-spaesati.html"/>
    <meta property="og:site_name" content="Tempostretto"/>
    <meta property="article:published_time" content="2019-11-22T08:12:44+00:00"/>
    <meta property="og:title" content="Limosani: “Lettera aperta ai cattolici spaesati…”"/>
    <meta property="og:description" content="La riflessione del professor Limosani sull'attuale momento politico"/>
  </head>
  <body>
    <article>
      <h1>Limosani: “Lettera aperta ai cattolici spaesati…”</h1>
      <address><time datetime="2019-11-22T08:12:44+00:00">22 Nov 2019, 08:12</time> by <a rel="author" href="https://www.tempostretto.it/author/autore-esterno" target="_blank">.</a></address>
      <p>
        <i>La riflessione del professor Limosani sull'attuale momento politico</i>
      </p>
      <p>Di seguito l’intervento del prof. Michele Limosani</p>
      <p>Siamo oggi di fronte alla scena di un tempo “incerto” nel quale, sia nelle scelte che riguardano la vita della <i>polis</i> che in quelle personali, non si fa più riferimento a visioni antropologiche in grado di aiutarci a cogliere il mistero dell’uomo, dare un senso alla sua vita e all’appartenenza ad una comunità; riferimenti necessari per porre un argine al dilagare di una pura logica di mercato in cui il denaro gioca un ruolo sempre più centrale nella produzione e distribuzione dei beni materiali. Si vive alla giornata e la nostra vita “<i>appare sempre più il tempo del viandante, di colui che non ha un tetto sicuro</i>” (Martin Buber).</p>
      <p>Nella vita della <i>polis</i>, senza più confini e segnata da estreme diseguaglianze, si va affermando sempre più una filosofia di azione che assegna un ruolo marginale alla partecipazione dei cittadini alle associazioni, ai movimenti, alla vita politica e sociale; partecipazione che, secondo il principio della sussidiarietà, è lo strumento più idoneo a garantire la ricerca e la realizzazione del bene comune.</p>
      <p>Una comunità, ancora, inerme di fronte alla “deriva democratica” che contrappone il leader alla piazza, l’<i>elite</i> al popolo e che lascia tutti noi esposti a sentimenti, passioni ed emozioni, che da sempre agitano il cuore degli uomini, ma che spingono verso la creazione di una società che cancella il singolo individuo e promuove l’anonimato delle folle. “<i>La chiamano democrazia. Ma è una aristocrazia con l’appoggio delle masse</i>”, saremmo tentati di dire con Platone.</p>
      <p>Restiamo, poi, piuttosto impotenti dinnanzi all’uso diffuso di un linguaggio pieno di rancore, livore, irrispettoso, offensivo che sembra essere divenuto ormai regola nella comunicazione pubblica e politica, a scapito del linguaggio della ragione, della dignità, del rispetto.</p>
      <p>Nell’incapacità di trovare il proprio posto nel mondo e di fronte alla complessità delle questioni, noi laici a volte avvertiamo un senso di spaesamento; la paura del futuro prende il sopravvento sulla speranza e ci rifugiamo nei “cenacoli” delle nostre comunità, in un silenzio che lentamente ci rende estranei alle dinamiche della <i>polis</i>. Sempre meno ci rivolgiamo alle coscienze degli uomini per richiamare ad un’umanità vagante il senso profondo del cammino sulla terra; per riaffermare, nell’<i>agorà</i> politica, i valori fondamentali del rispetto e della dignità dell’uomo senza essere trascinati nella lotta delle appartenenze.</p>
      <p>Non basta lenire le ferite degli ultimi se non vogliamo essere scambiati solo per una ONG o un’associazione di volontari; occorre piuttosto ritornare ad ascoltare la voce dei nostri fratelli, sostenere il pubblico confronto, formare una coscienza critica e libera, educare alla ricerca del bene comune; richiamare continuamente i valori fondamentali della persona e della convivenza senza i quali nessuna comunità politica è in grado di sopravvivere. Servono le opere di carità. Ma serve anche il coraggio di tornare ad “<i>annunciare con forza il mistero dell’uomo e cooperar</i><i>e con tutti nella ricerca di soluzioni</i><i> ai principali problemi del nostro tempo</i>” (Gaudium et spes).</p>
      <p>Per questo è urgente avviare una riflessione comune sul tempo che ci è dato di vivere, una riflessione aperta e partecipata a tutta la comunità cristiana che vive sul nostro territorio, indipendentemente dalle appartenenze, dalle sigle e dalle “parrocchie”. Siano tutti interpellati nella chiesa “<i>come Chiesa in una città</i>”, scriveva S.E. Mons. Cannavò (<i>Chiesa e Città nel segno della riconciliazione</i>). Per una riconciliazione che porti pace e gioia nel cuore dei credenti e degli uomini di buona volontà, che camminano insieme e con fiducia animando la danza della vita in tutte le sue stagioni.</p>
      <p>Michele Limosani</p>
    </article>
  </body>
</html>