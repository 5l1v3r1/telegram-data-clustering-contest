<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news/italia/2019/11/22/segre-sono-stanca-ma-non-mi-arrendo-a-chi-odia-il-gesto-di-greggi-137-955511.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-22T08:02:29+00:00"/>
    <meta property="og:title" content="Segre: &quot;Sono stanca, ma non mi arrendo a chi odia. Il gesto di Greggio? Un fiore raro&quot;"/>
    <meta property="og:description" content="Cronaca - Approfondisci su L'Unione Sarda.it"/>
  </head>
  <body>
    <article>
      <h6 class="kicker">le dichiarazioni</h6>
      <h1>Segre: "Sono stanca, ma non mi arrendo a chi odia. Il gesto di Greggio? Un fiore raro"</h1>
      <h2>"Sono pronta a guidare la Commissione anti-odio", le parole della senatrice a vita</h2>
      <address>
        <time datetime="2019-11-22T08:02:29+00:00">22 Nov 2019, 08:02</time>
      </address>
      <p>"La tentazione di abbandonare il campo ogni tanto si affaccia. Se a quasi 90 anni finisci bersagliata da insulti, sotto <a href="https://www.unionesarda.it/articolo/news/italia/2019/11/07/minacce-sul-web-assegnata-la-scorta-a-liliana-segre-137-949773.html">scorta</a>, senza più la vita semplice e riservata di prima, credo sia normale chiedersi 'ma chi me l'ha fatto fare?'. Però dura poco, non sono una che si arrende facilmente".</p>
      <p>Liliana Segre è tornata a parlare degli insulti ricevuti in Rete in un'intervista al "Corriere della Sera".</p>
      <p>La senatrice a vita si è detta stanca per la "troppa esposizione, troppo odio, troppe polemiche, troppa popolarità", ma comunque pronta a guidare la Commissione anti-odio: "Se me la propongono, sono dell'idea di dire sì. Sono stata in dubbio e certo il calendario degli anni non va indietro. Ma io credo in questa Commissione, dunque spero di reggere".</p>
      <p>Commissione che aveva scatenato polemiche, perché la sua istituzione non aveva ottenuto l'unanimità dei voti in Parlamento perché l'intero centrodestra (Lega, Forza Italia, Fratelli d'Italia) aveva scelto di <a href="https://www.unionesarda.it/articolo/politica/2019/10/30/commissione-contro-odio-e-razzismo-il-centrodestra-si-astiene-pd-1-946856.html">astenersi</a>.</p>
      <p>A chi definisce un "bavaglio" la Commissione, Segre risponde che "sembra una barzelletta: 'Qual è il colmo per un'ebrea sefardita? Diventare il capo dell'Inquisizione spagnola'. Ma figuriamoci".</p>
      <p>E poi spiega: "La Commissione che ho proposto non può giudicare né censurare nessuno e non può cambiare le leggi. Si tratta di studiare un fenomeno, di avanzare proposte su un problema per cui tutti, anche gli esponenti dell'opposizione quando parlano a telecamere spente, si dichiarano allarmati".</p>
      <p>A una domanda sull'<a href="https://www.unionesarda.it/articolo/news/italia/2019/11/08/liliana-segre-incontra-matteo-salvini-riserbo-sul-faccia-a-faccia-137-950468.html">incontro</a> col leader leghista Matteo Salvini, la senatrice si è limita a rispondere: "Ci siamo impegnati entrambi alla riservatezza per evitare strumentalizzazioni politiche".</p>
      <p>Infine, è tornata a parlare delle polemiche sul caso Biella, dove la giunta di centrodestra si è rifiutata di conferirle la cittadinanza onoraria.</p>
      <p>Dopo la decisione del Comune, <a href="https://www.unionesarda.it/articolo/news/italia/2019/11/19/biella-niente-cittadinanza-onoraria-alla-segre-la-diamo-a-ezio-gr-137-954587.html">Ezio Greggio</a> ha rifiutato l'onoreficenza.</p>
      <p>"Avere creato imbarazzo a quella giunte mi dispiace. Il caso di Biella è stato però l'occasione di ricevere un fiore raro come il gesto di Greggio, che è molto più di una cittadinanza", ha concluso Segre.</p>
      <p>(Unioneonline/F)</p>
    </article>
  </body>
</html>