<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-congress-workers-protests-in-faridabad-against-inflation-unemployment-economic-slowdown-2862557.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T08:31:33+00:00"/>
    <meta property="og:title" content="मंदी, महंगाई व बेरोजगारी के खिलाफ कांग्रेस ने खोला मोर्चा, फरीदाबाद में किया जोरदार विरोध प्रदर्शन"/>
    <meta property="og:description" content="महंगाई, बेरोजगारी, बेहाल अर्थव्यवस्था, बिगड़ती कानून-व्यवस्था मुद्दे को लेकर हरियाणा कांग्रेस ने प्रदेश की भाजपा सरकार के खिलाफ शुक्रवार को फरीदाबाद के लघु सचिवालय के बाहर विरोध प्रदर्शन किया।..."/>
  </head>
  <body>
    <article>
      <h1>मंदी, महंगाई व बेरोजगारी के खिलाफ कांग्रेस ने खोला मोर्चा, फरीदाबाद में किया जोरदार विरोध प्रदर्शन</h1>
      <address><time datetime="2019-11-22T08:31:33+00:00">22 Nov 2019, 08:31</time> by <a rel="author">फरीदाबाद | कार्यालय संवाददाता</a></address>
      <p>महंगाई, बेरोजगारी, बेहाल अर्थव्यवस्था, बिगड़ती कानून-व्यवस्था मुद्दे को लेकर हरियाणा कांग्रेस ने प्रदेश की भाजपा सरकार के खिलाफ शुक्रवार को फरीदाबाद के लघु सचिवालय के बाहर विरोध प्रदर्शन किया। कांग्रेस की प्रदेश अध्यक्ष कुमारी शैलजा (Kumari Selja) ने इस विरोध प्रदर्शन का नेतृत्व किया। इस मौके पर एनआईटी फरीदाबाद से विधायक नीरज शर्मा, पूर्व विधायक ललित नगर, पूर्व विधायक रघुबीर तेवतिया सहित कांग्रेस के अनेक नेताओ के साथ पार्टी कार्यकर्ताओं की भारी भीड़ मौजूद रही। प्रदर्शन सुबह साढ़े 11 बजे से दोपहर साढ़े बारह तक चला। कानून-व्यवस्था बनाए रखने के लिए लघु सचिवालय के बाहर भारी पुलिस बल मौजूद था।</p>
      <p><b>गठबंधन ज्यादा दिन नहीं चलेगा</b> </p>
      <p>कुमारी शैलजा ने कहा कि विधानसभा चुनाव में जिन पार्टियों ने एक दूसरे का विरोध करके लोगो से वोट मांगे थे, आज गठबंधन करके वो ही पार्टियां सरकार चला रही हैं। उन्होंने कहा कि यह सरकार ज्यादा दिन नहीं चलने वाली है, क्योंकि दोनों ही पार्टियों ने जो वायदे जनता से किए हैं उन्हें वो पूरा नही कर पाएंगी।</p>
      <p>
        <b>किसानों की पराली प्रदूषण का मुख्य कारण नहीं </b>
      </p>
      <p>कुमारी शैलजा ने कहा कि किसानों की पराली वायु प्रदूषण का मुख्य कारण नहीं है। इसके और भी अनेक कारण हैं। सरकार को बाकी कारणों को तलाश कर उनका समाधान करना होगा। केंद्र सरकार ने इस मामले में राज्य सभा में रिपोर्ट दी है, लेकिन वह सही नहीं है। सरकार को इसके लिए ठोस कदम उठाने होंगे। उन्होंने कहा कि ऐसा नहीं है कि किसान जान-बूझकर प्रदूषण कर रहा है। किसानों का भी परिवार है। उनको भी अपने बच्चो की सेहत का खयाल है।</p>
    </article>
  </body>
</html>