<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830105.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T08:02:00+00:00"/>
    <meta property="og:title" content="ترامپ: تحقیق استیضاح تمام است"/>
    <meta property="og:description" content="رئیس‌جمهوری آمریکا در واکنش به سخنان سفیر کشورش در اتحادیه اروپا با بیان اینکه گوردون ساندلند را &quot;خیلی خوب&quot; نمی‌شناسد، تاکید کرد اظهارات او در جلسه علنی کمیته اطلاعاتی مجلس نمایندگان بدین معناست که تحقیقات استیضاح باید به &quot;پایان&quot; برسد."/>
  </head>
  <body>
    <article>
      <h1>ترامپ: تحقیق استیضاح تمام است</h1>
      <address>
        <time datetime="2019-11-22T08:02:00+00:00">22 Nov 2019, 08:02</time>
      </address>
      <p>رئیس‌جمهوری آمریکا در واکنش به سخنان سفیر کشورش در اتحادیه اروپا با بیان اینکه گوردون ساندلند را "خیلی خوب" نمی‌شناسد، تاکید کرد اظهارات او در جلسه علنی کمیته اطلاعاتی مجلس نمایندگان بدین معناست که تحقیقات استیضاح باید به "پایان" برسد.</p>
      <p>به گزارش ایسنا، به نقل از پایگاه خبری هیل، دونالد ترامپ، رئیس‌جمهوری آمریکا مکالمه‌ای که با گوردون ساندلند، سفیر آمریکا در اتحادیه اروپا داشته را از روی برگه‌هایی خواند. طبق آن‌ها، رئیس‌جمهوری ‌آمریکا گفت که بابت درخواست از اوکراین برای تحقیقات "هیچ چیز" از کی‌یف نخواسته است.</p>
      <p>کاخ سفید هم با انتشار بیانیه‌ای اعلام کرد اظهارات ساندلند نشان می‌دهد که رئیس‌جمهوری آمریکا از اوکراین "چیزی نمی‌خواست" و به دفعات به ساندلند گفته بود که "بده بستانی" وجود ندارد.</p>
      <p>سفیر آمریکا در اتحادیه اروپا گفت که به دستور دونالد ترامپ کارزار فشار بر اوکراین برای آغاز تحقیقات علیه پسر جو بایدن را به پیش برده است. ساندلند چهارشنبه (۲۰ نوامبر) در جلسه علنی کمیته اطلاعاتی مجلس نمایندگان تاکید کرد دستور در این زمینه را رودی جولیانی، وکیل شخصی ترامپ، مستقیما به او داده بود. او گفت علاوه بر دونالد ترامپ مایک پامپئو، وزیر امور خارجه و مایک پنس، معان رئیس جمهوری آمریکا هم از فعالیت‌های او و رودی جولیانی آگاه بوده‌اند.</p>
      <p>دونالد ترامپ متهم است که با به تعلیق درآوردن کمک ۴۰۰ میلیون دلاری نظامی به اوکراین، ولودیمیر زلنسکی، رئیس‌جمهوری اوکراین را تحت فشار قرار داده است تا علیه هانتر بایدن، پسر جو بایدن، تحقیقات فساد مالی به راه بیندازد تا به رقیب انتخاباتی احتمالی خود در انتخابات ریاست جمهوری سال ۲۰۲۰ ضربه بزند.</p>
      <p>دونالد ترامپ و رودی جولیانی هرگونه "بده بستان" سیاسی با اوکراین را رد کرده‌اند اما گوردون ساندلند به طور صریح گفت که چنین بده بستانی وجود داشت زیرا برگزاری دیداری رسمی بین ترامپ و زلنسکی در کاخ سفید، مشروط به آغاز علنی تحقیقات در اوکراین بوده است.</p>
      <p>ساندلند همچنین گفت که او و مقامات ارشد دیگر "از دستورهای رئیس‌جمهوری اطاعت کردند" و با رودی جولیانی هماهنگی داشتند. با این حال ساندلند در این جلسه گفت او هرگز مستقیما از رئیس‌جمهوری آمریکا نشنیده بود که کمک نظامی به چنین تحقیقاتی منوط خواهد بود.</p>
      <p>ترامپ با استناد به این بخش از سخنان ساندلند تاکید دارد که تحقیق استیضاح علیه خودش باید به اتمام برسد. او در کاخ سفید به خبرنگاران تاکید کرد: «این بدین معناست که همه چیز تمام است. من هیچ چیز از اوکراین نخواستم. این همان چیزی است که گفته می‌شود من از اوکراین خواستم! هیچ چیز نخواستم و این را چند بار گفته‌ام.»</p>
      <p>آدام شف، رئیس دموکرات کمیته اطلاعاتی مجلس نمایندگان آمریکا، ریاست این جلسات علنی را برعهده دارد. او اما گفت که اظهارت گوردون ساندلند این اتهام را ثابت می‌کند که دونالد ترامپ از قدرتش سوءاستفاده و به "رشوه خواری" مبادرت کرده است.</p>
      <p>هسته‌ اصلی تحقیقات استیضاح به گفت‌وگوی تلفنی ۲۵ ژوئیه بین ترامپ و زلنسکی باز می‌گردد؛ تحقیقاتی که به دنبال کشف این حقیقت است که آیا ترامپ با استفاده از قدرت ریاست جمهوری تلاش کرده دولت اوکراین را به نفع کارزار انتخاباتی خود به کار گیرد یا خیر. ترامپ متهم است که مانع انتقال به موقع یک کمک امنیتی مصوب آمریکا به اوکراین شده تا با تحت فشار قرار دادن اوکراین، دولت کی‌یف را به تحقیق درباره جو بایدن و پسرش وادارد.</p>
      <p>گوردون ساندلند، یکی از حامیان مالی حزب جمهوریخواه بوده که یک میلیون دلار به کمیته برگزاری مراسم سوگند ریاست جمهوری دونالد ترامپ اهدا کرده بود. او تا به حال یکی از متحدان ترامپ بوده است. قانون پیش بینی کرده که رئیس جمهوری، معاون رئیس جمهوری و مقامات کشوری ایالات متحده را می توان پس از استیضاح به خاطر خیانت به کشور، رشوه خواری و سایر جرایم و جنحه های مرتبط با مناصب اصلی دولتی و محکومیت به خاطر این جرایم از سمت هایشان برکنار کرد.</p>
      <p>روند استیضاح باید از مجلس نمایندگان شروع شود و به جریان افتادن آن به رای اکثریت نمایندگان (نصف به علاوه یک) نیاز دارد. در صورت کسب این رای، محاکمه در سنا برگزار خواهد شد. در این مرحله رای دوسوم نمایندگان سنا برای برکناری رئیس جمهور لازم است. در تاریخ ایالات متحده آمریکا هرگز چنین اتفاقی نیفتاده است.</p>
      <p>در واکنش به سخنان ساندلند، مایک پنس، معاون رئیس‌جمهوری آمریکا گفت مکالمه‌ای که این سفیر درباره ارتباط میان کمک نظامی به اوکراین و تحقیقات مدنظر ترامپ بیان کرده است، به یاد نمی‌آورد. ساندلند در بخشی از سخنانش گفت که پیش از نشست اول سپتامبر با مقام‌های اوکراینی با پنس صحبت کرده و به او گفته است که "تاخیر در ارائه این کمک به مساله تحقیقات مرتبط شود."</p>
      <p>اما مایک پنس گفت که چنین صحبت‌هایی را به یاد نمی‌آورد. او تاکید کرد: «به یاد ندارم پیش از دیدار با زلنسکی حرفی با ساندلند زده باشم که با تحقیقات مرتبط باشد.»  </p>
    </article>
  </body>
</html>