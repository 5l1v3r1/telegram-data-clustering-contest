<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-magyarorszag-a-bevandorlas-kerdeseben-nem-fog-engedni/"/>
    <meta property="og:site_name" content="lokál"/>
    <meta property="article:published_time" content="2019-11-22T08:22:19+00:00"/>
    <meta property="og:title" content="Magyarország a bevándorlás kérdésében nem fog engedni!"/>
    <meta property="og:description" content="Magyarország a bevándorlás kérdésében nem fog engedni - jelentette ki a kormányszóvivő az M1 aktuális csatorna csütörtök esti műsorában."/>
  </head>
  <body>
    <article>
      <h1>Magyarország a bevándorlás kérdésében nem fog engedni!</h1>
      <address><time datetime="2019-11-22T08:22:19+00:00">22 Nov 2019, 08:22</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/04/K__AP20190406015-1280x853.jpg"/>
      </figure>
      <p>
        <b>Magyarország a bevándorlás kérdésében nem fog engedni – jelentette ki a kormányszóvivő az M1 aktuális csatorna csütörtök esti műsorában.</b>
      </p>
      <p>Hollik István azt mondta: korábban volt egy-két bíztató jel, hogy az Ursula von der Leyen vezette új Európai Bizottság más politikát képvisel majd, mint az előző.</p>
      <p>Aggasztónak nevezte viszont Donald Tusk, az Európai Néppárt új vezetőjének beszédét, amelyben egyértelműen a bevándorlásellenes politika ellen szólalt fel, kifejezte, hogy problémája van a kerítéssel, a határvédelemmel. Hollik István úgy fogalmazott: “fájdalmas azt látni”, hogy az Európai Néppárt továbbra sem gondolja, hogy elsődleges feladata lenne Európa megvédése.</p>
      <p>Ennek kapcsán megjegyezte, örülnének, ha tagja lenne a néppártnak Matteo Salvini, aki a legnépszerűbb olasz párt vezetője, és a bevándorlás kérdésében egyértelmű álláspontot képvisel, amely azonos a magyar állásponttal.</p>
      <p>A kormányszóvivő kitért arra is, hogy már Trócsányi László biztosi jelölése ellen is “politikai boszorkányüldözés, bosszúhadjárat” folyt.</p>
      <p>A bevándorláspártiak összezártak, és mindent megtettek a magyar jelöltek ellen. A kritikák hátterében az állt, hogy a bevándorlásról “máshogy gondolkodunk, mint ők” – vélekedett Hollik István.</p>
      <p>A kormányszóvivő hozzátette: Várhelyi Olivér ellen is próbálkoztak, de nem jártak sikerrel.</p>
      <p>Az ő kezében jó helyen lesz a bővítés- és szomszédságpolitika – mondta, kiemelve: teljesen egyértelmű, hogy az európai biztonság garanciája a bővítés, a balkáni bővítés.</p>
      <p>Hangsúlyozta, az Európai Unió nem teheti meg, hogy államokkal tárgyal, elvárásokat támaszt, majd “elképesztő otromba módon” bizonyos vezetők azt mondják, “húzzuk be a kéziféket”. Hozzátette: bíznak abban, hogy a következő bizottság más politikát folytat majd, és beindul a bővítés.</p>
      <p>Hollik István kitért a második gazdaságvédelmi akciótervre is. Azt mondta: a munka elkezdődött, a konkrét javaslatokat a Pénzügyminisztérium dolgozza ki. Úgy fogalmazott: “gyülekeznek a viharfelhők”.</p>
      <p>A német gazdaság – Magyarország legfontosabb külkereskedelmi partnere – növekedése tulajdonképpen nullára csökkent. Ez előbb vagy utóbb be fog gyűrűzni Magyarországra is – tette hozzá.</p>
      <p>Mindeközben Magyarország tartani akarja a célt, hogy az uniós növekedés legalább 2 százalékát meghaladó gazdasági növekedést tudjon produkálni – folytatta a kormányszóvivő, kiemelve: a gazdasági növekedés sem önmagáért van, azzal a magyar emberek járnak jól: a bérek növekednek és minden embernek lesz munkája.</p>
      <p>Kérdésre válaszolva azt is elmondta, a kormány továbbra sem támogatja a dugódíjat, de arra kérik a Fővárosi Közgyűlést, hogy mondja el a konkrét terveket, mennyibe kerülne az a budapestieknek. A kormányszóvivő elmondta, a kormányülésen, amelyen Karácsony Gergely is részt vett, az új főpolgármester nem hozta szóba a dugódíjat.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-embercsempesz-bandara-csaptak-le-olaszorszagban/">Embercsempész bandára csaptak le Olaszországban</a>
        </li>
        <li>
          <a href="https://www.lokal.hu/2019-11-ismet-no-a-migransok-szama-a-szerb-magyar-hatar-kozeleben/">Nő a migránsok száma a szerb-magyar határ közelében</a>
        </li>
        <li>
          <a href="https://www.lokal.hu/2019-11-eu-tisztujitas-bar-mindent-megprobaltak-a-magyar-ellenzek-beavatkozasa-szanalmasan-megbukott/">EU-tisztújítás: A magyar ellenzék beavatkozása szánalmasan megbukott</a>
        </li>
        <li>
          <a href="https://www.lokal.hu/2019-11-titkos-megbeszelest-folytatott-soros-gyorgy-es-frans-timmermans/">Titkos megbeszélést folytatott Soros György és Frans Timmermans</a>
        </li>
        <li>
          <a href="https://www.lokal.hu/2019-11-ratamadt-a-rendorokre-egy-idegenrendeszeti-orizetben-levo-szir-ferfi/">Rátámadt a rendőrökre egy idegenrendészeti őrizetben lévő szír férfi</a>
        </li>
      </ul>
    </article>
  </body>
</html>