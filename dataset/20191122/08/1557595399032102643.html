<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/ellada/friki-stin-karpatho-theologos-katigoreitai-oti-viase-ti-syntrofo-toy-otan-toy-zitise-na-chorisoyn/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-22T08:54:00+00:00"/>
    <meta property="og:title" content="Φρίκη στην Κάρπαθο: Θεολόγος κατηγορείται ότι βίασε τη σύντροφό του όταν του ζήτησε να χωρίσουν"/>
    <meta property="og:description" content="Ξεκινά σε λίγες ημέρες, στο Μικτό Ορκωτό Δικαστήριο της Κω, η δίκη ενός θεολόγου ο οποίος κατηγορείται ότι βίασε την πρώην σύντροφό του."/>
  </head>
  <body>
    <article>
      <h1>Φρίκη στην Κάρπαθο: Θεολόγος κατηγορείται ότι βίασε τη σύντροφό του όταν του ζήτησε να χωρίσουν</h1>
      <address><time datetime="2019-11-22T08:54:00+00:00">22 Nov 2019, 08:54</time> by <a rel="author">Ναταλία Τσιλογιάννη</a></address>
      <p>Σύμφωνα με την εφημερίδα «δημοκρατική» ο κατηγορούμενος για τον βιασμό είχε αφεθεί ελεύθερος με τους περιοριστικούς όρους της καταβολής χρηματικής εγγύησης ύψους 10.000 ευρώ, της απαγόρευσης εξόδου του από τη χώρα, της εμφάνισής του την 1η και 15η μέρα κάθε μήνα στο αστυνομικό τμήμα του τόπου κατοικίας του και της απαγόρευσης συναναστροφής και επικοινωνίας με την φερόμενη ως θύμα.</p>
      <p>Η πρώην σύντροφός του, εκπαιδευτικός, κατήγγειλε ότι του ζήτησε να χωρίσουν και εκείνος μη αποδεχόμενος την απόφασή της αυτή, κατέστρωσε σχέδιο για να την παγιδεύσει και να την βιάσει.</p>
      <p>Σύμφωνα με τους ισχυρισμούς της άτυχης γυναίκας, την 11η Μαρτίου 2012, του ζήτησε να διακόψουν και ενώ έδειξε να αποδέχεται την απόφασή της αυτή, της ζήτησε να περάσουν το τελευταίο τους βράδυ μαζί. Της ζήτησε να συνευρεθούν ερωτικά και όπως είπε, αρνήθηκε με αποτέλεσμα να της επιτεθεί και να την βιάσει, για να την εκδικηθεί.</p>
      <p>Οπως αναφέρει η «δημοκρατική», ο ίδιος από την πλευρά του, αρνείται κατηγορηματικά τις καταγγελίες περί βιασμού και κατέθεσε ήδη μήνυση σε βάρος της για τα αδικήματα της εξυβρίσεως, της ψευδούς καταμηνύσεως και της συκοφαντικής δυσφημίσεως.</p>
      <p>Ο κατηγορούμενος, απόφοιτος Θεολογικής Σχολής, υποστήριξε ότι δεν έχει απασχολήσει ποτέ τη δικαιοσύνη, έστω και για πταισματική παράβαση. Ισχυρίστηκε ότι επί 5 και πλέον μήνες διατηρούσε μαζί της ερωτικές σχέσεις και ότι από τις πρώτες κιόλας εβδομάδες της σχέσης τους, του έλεγε ότι έβρισκε βαρετή τη ζωή στην επαρχία, ότι το μέρος την έπνιγε και ότι ήθελε να πάρει την απόφαση να μετοικήσει μαζί της στην Αθήνα, προκειμένου να ζήσουν μόνιμα εκεί.</p>
      <p>Με την πάροδο του χρόνου, όπως ισχυρίστηκε ο κατηγορούμενος, γινόταν συνεχώς εχθρική με τον κόσμο και προσκολιόταν συνεχώς σε εκείνον, πιέζοντάς τον να μετοικήσει μαζί της στην πρωτεύουσα. Όπως υποστήριξε, την 9η Μαρτίου 2012, σε ημερήσια εκδρομή εκπαιδευτικών, μια φίλη της τον προσέγγισε και αφού μιλούσαν όλο το βράδυ στο τέλος τον φίλησε.</p>
      <p>Την επόμενη ημέρα, όπως κατέθεσε, του ζήτησε να την επισκεφθεί στο σπίτι της και εκεί την βρήκε να τελεί υπό την επήρεια αλκοόλ. Μαζί τους ήταν και ένας κοινός τους φίλος και μετά την αποχώρησή του ήλθαν σε συνουσία χωρίς προφύλαξη. Στη συνέχεια της ανέφερε το περιστατικό με τη συνάδελφό της προκειμένου να το μάθει από τον ίδιο και όχι από τρίτους και τότε, όπως λέει, εξεμάνη. Του ζήτησε να φύγουν από το νησί και ακολούθησε μεταξύ τους λογομαχία και την τραυμάτισε ελαφρά στο πρόσωπο. Μετά, όπως λέει, τον μήνυσε για βιασμό. Το δικαστικό συμβούλιο δεν δέχτηκε τους υπερασπιστικούς ισχυρισμούς του, γιατί, κατά την άποψη των δικαστών, δεν επιβεβαιώνονται από τις εργαστηριακές πραγματογνωμοσύνες που διενεργήθηκαν. Ως συνήγορος υπεράσπισης του κατηγορούμενου παρίσταται ο δικηγόρος κ. Μ. Τσέρκης.</p>
    </article>
  </body>
</html>