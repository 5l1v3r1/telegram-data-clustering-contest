<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2581232/sadovij-rozpoviv-na-akij-stadii-perebuvae-proces-vprovadzenna-e-kvitka-u-lvovi"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-22T08:36:00+00:00"/>
    <meta property="og:title" content="Садовий розповів, на якій стадії перебуває процес впровадження е-квитка у Львові"/>
    <meta property="og:description" content="Мер Львова пояснив, чому затримують процес впровадження електронного квитка у громадському транспорті міста"/>
  </head>
  <body>
    <article>
      <h1>Садовий розповів, на якій стадії перебуває процес впровадження е-квитка у Львові</h1>
      <address><time datetime="2019-11-22T08:36:00+00:00">22 Nov 2019, 08:36</time> by <a rel="author">Євгенія Пласконь</a></address>
      <p>
        <i>22 листопада на засіданні виконавчого комітету міський голова Львова Андрій Садовий пояснив громадськості, чому є затримки по процедурі впровадження електронного квитка у Львові. За словами міського голови Львова, орієнтовно за тиждень уже можна очікувати на остаточну позицію Європейського банку реконструкції та розвитку (ЄБРР) щодо переможця тендеру.</i>
      </p>
      <p>Як повідомляє кореспондент сайту 032.ua ще 1 жовтня 2019 року було відомо про два <a href="https://www.032.ua/news/2529586/softserve-moze-vprovaditi-e-kvitok-u-lvovi">консорціуми</a>, які змагаються між собою за можливість впровадження електронного квитка - це естонський Ridango&amp;Datel та чесько-український Mikroelektronika&amp;Softserve.</p>
      <p>"Є змагальний процес між двома компаніями, є позитивний висновок експерта, але є формальні процедури і ми очікуємо впродовж тижня часу фінального рішення. Після цього компанія-переможець достатнього швидко почне реалізацію проекту. Процес затягнувся, тому що є конкуренція і є різниця в пропозиціях компаній у розмірі 2 млн євро", - сказав Андрій Садовий.</p>
      <p>Заступник міського голови Львова з фінансово-економічних питань Геннадій Васьків заявив, що е-квиток, який планують запровадити у нашому місті суттєво відрізняється від тих, які зараз є в інших містах України.</p>
      <p>"Це як є різні машини: є "Таврія", а є "Шкода" чи "Мерседес" - це різні речі. Друге питання, що сьогодні консультанти зробили фінальний висновок, опрацьовані всі документи зі сторони міста й консультантів, і чекаємо на погодження в банку. Тільки банк дасть відповідь, зразу буде фіналізація", - додав Геннадій Васьків.</p>
      <p>Нагадаємо, раніше сайт 032.ua розповідав, що у Львові планують підняти вартість проїзду в <a href="https://www.032.ua/news/2553790/u-lvovi-planuut-pidnati-vartist-proizdu-na-elektrotransporti">електротранспорті</a> міста, а також в міських <a href="https://www.032.ua/news/2568352/meria-opriludnila-proekt-risenna-pro-podorozcanna-proizdu-u-lvivskih-marsrutkah-do-8-grn">автобусах</a> і маршрутках.</p>
    </article>
  </body>
</html>