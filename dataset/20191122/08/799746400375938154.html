<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/22/7103359/"/>
    <meta property="og:site_name" content="Європейська правда"/>
    <meta property="article:published_time" content="2019-11-22T08:34:34+00:00"/>
    <meta property="og:title" content="16 осіб намагались потрапити до Ірландії поромом у вантажівці"/>
    <meta property="og:description" content="На поромі, що прямував з Франції в ірландський порт Рослер, у вантажівці виявили 16 людей, які можуть бути нелегальними мігрантами."/>
  </head>
  <body>
    <article>
      <h1>16 осіб намагались потрапити до Ірландії поромом у вантажівці</h1>
      <address>
        <time datetime="2019-11-22T08:34:34+00:00">22 Nov 2019, 08:34</time>
      </address>
      <p>На поромі, що прямував з Франції в ірландський порт Рослер, у вантажівці виявили 16 людей, які можуть бути нелегальними мігрантами.</p>
      <p>Про це пише "Європейська правда" з посиланням на <a href="https://www.bbc.com/">BBC</a>.</p>
      <p>Ірландські правоохоронці повідомили, що люди  – чоловіки віком від 20 до 40 років – пройшли медичне обстеження та були у доброму стані.  </p>
      <p>Їх вдалося виявити після того, як із причепу вантажівки почувся стукіт. Чоловіків швидко випустили та перемістили у пасажирський відсік порома. Це трапилося 21 листопада.</p>
      <p>Ірландська поліція розслідує потенційне порушення імміграційного законодавства і оцінює імміграційний статус 16 осіб. Вантажівку, причетну до інциденту, заарештовано.</p>
      <p>Нагадаємо, 23 жовтня в індустріальному парку міста Грейс у Британії було виявлено <b><a href="https://www.eurointegration.com.ua/news/2019/10/24/7102243/">39 тіл</a></b> нелегальних мігрантів.</p>
      <p>Спочатку вважалося, що більшість загиблих були громадянами Китаю, проте згодом британська поліція заявила: це — <b><a href="https://www.eurointegration.com.ua/news/2019/11/2/7102551/">громадяни В’єтнаму.</a></b></p>
      <p>Після цього інциденту з різних країн Європи почали надходити повідомлення про виявлення нелегалів у вантажівках, що актуалізувало обговорення проблеми незаконної міграції.</p>
      <related>
        <a href="https://www.eurointegration.com.ua/news/2019/11/7/7102768/"/>
      </related>
    </article>
  </body>
</html>