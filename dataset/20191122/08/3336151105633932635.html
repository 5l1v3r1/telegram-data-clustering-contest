<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/40-milyon-dolara-osmanli-karsiti-dizi-22111914.html"/>
    <meta property="og:site_name" content="OdaTV"/>
    <meta property="article:published_time" content="2019-11-22T08:12:00+00:00"/>
    <meta property="og:title" content="&quot;Osmanlı'nın vahşet dolu tarihi&quot;ni anlatan dizi"/>
    <meta property="og:description" content="Yapımcısının &quot;Osmanlı yönetiminin arkasındaki vahşet dolu tarihi ifşa edeceğini&quot; söylediği yeni bir Arapça dizi, Arap basınında tartışmalara yol açtı."/>
  </head>
  <body>
    <article>
      <h1>"Osmanlı'nın vahşet dolu tarihi"ni anlatan dizi</h1>
      <h2>Yapımcısının "Osmanlı yönetiminin arkasındaki vahşet dolu tarihi ifşa edeceğini" söylediği yeni bir Arapça dizi, Arap basınında tartışmalara yol açtı.</h2>
      <address>
        <time datetime="2019-11-22T08:12:00+00:00">22 Nov 2019, 08:12</time>
      </address>
      <p>Yapımcısının "Osmanlı yönetiminin arkasındaki vahşet dolu tarihi ifşa edeceğini" söylediği yeni bir Arapça dizi, Arap basınında tartışmalara yol açtı.</p>
      <p>"Ateş Krallıkları" adlı dizi Birleşik Arap Emirlikleri (BAE) merkezli ve Suudi Arabistan'ın sahibi olduğu MBC TV'de yayımlanıyor.</p>
      <p>Arap dünyasının en büyük yayın kuruluşlarından olan ve yüzde 60'ının Suudi Arabistan'a ait olduğu MBC geçen yıl, Arap dünyasında büyük popülariteye sahip Türk dizilerini yayınlamaya son verdiklerini duyurmuştu.</p>
      <p>Mısırlı bir yazarın metnini hazırladığı, Arap oyuncuların yer aldığı dizinin başrolünü ise Mısırlı bir aktör üstlendi.</p>
      <p>Dizi Mısır'da Memlükler'in son günlerini ve 16. yüzyılda Osmanlı'nın kontrolüne geçişini anlatıyor.</p>
      <p>BBC Türkçe’nin haberine göre; 40 milyon dolar bütçeli dizi, Suudi Arabistan ve BAE arasındaki medya mücadelesinde yeni bir perde açıyor.</p>
      <figure>
        <img src="https://odatv.com/images2/2019_11/2019_11_22/_109780848_p07vp1d4.jpg"/>
      </figure>
      <p>
        <b>OSMANLI KARŞITI PERSPEKTİF</b>
      </p>
      <p>Dizinin ilk bölümü 17 Kasım'da yayınlandı. Tarihi, Osmanlı karşıtı bir perspektiften ele alan dizinin sloganı ise "Bir imparatorluk kanlı bir hukukla yönetiliyor. Bu onların laneti oldu".</p>
      <p>BAE merkezli haber sitesi Al-Ayn'a konuşan dizinin yazarı Mısırlı Muhammed Süleyman, "Tarihsel anlamda hiçbir hata içermeyen bir hikaye yazmaya çalıştıklarını" söyledi ve Osmanlı döneminin "tarihsel katliamlarla dolu olduğunu" savundu.</p>
      <p>Saudi Gazette, 14 bölümden oluşan ve yapımcılığını BAE merkezli Genomedia Studios'un üslendiği dizinin 2019'da Arap dünyasında yapılan en büyük proje olduğunu belirtiyor.</p>
      <p>Dizide etkileyici görsel efektler, büyük savaş sahneleri, iç içe geçen hikayeler ve karmaşık karakterler yer alıyor.</p>
      <p>Saudi Gazette dizi için "Osmanlıların işlediği suçların örtüldüğü ve tarihin tahrif edildiği bu dönemle ilgili pek çok gerçeği gün yüzüne çıkarıyor" ifadelerini kullandı.</p>
      <p>Dizinin yönetmenliğini ise Girl with a Pearl Earring (İnci Küpeli Kız), Hannibal Rising (Hannibal Doğuyor) ve Emperor (İmparator) filmlerinin yönetmeni İngiliz Peter Webber yapıyor.</p>
      <figure>
        <img src="https://odatv.com/images2/2019_11/2019_11_22/_109780850_p07vpckc.jpg"/>
      </figure>
      <p>
        <b>ARAP BASINI İKİYE BÖLÜNDÜ</b>
      </p>
      <p>Dizi Arap basınını ikiye bölmüş durumda. Bazıları bunun "belgelenmiş tarihi gerçekliği anlattığını" savunurken bazıları da "Türklerin tarihi çarpıtılıyor" diyor.</p>
      <p>Suudi Arabistan, BAE ve Mısır'da iktidar yanlısı medya, övdükleri dizinin "Osmanlıların kanlı tarihini, tiranlığını, tutuculuğunu, suçluluğunu ve Arap tarihini yağmalamalarını ifşa ettiğini" söylüyor.</p>
      <p>BAE gazetesi Al-Abayan'a yazan Hasan Harp "Sanat hâlâ Arapların davalarına hizmet edebiliyor" ifadelerini kullanıyor.</p>
      <p>Mısır gazetesi Al-Watan'a yazan Naşva al-Hufi ise "Türkiye Osmanlı dönemindeki gibi ihanet ve siyasi zorbalık içinde" diyor ve ekliyor:</p>
      <p>"Tarihi gerçekten tekrar okuyup pek çok neslin kafasındaki konseptleri düzeltmemiz lazım."</p>
      <p>Katar merkezli Al Jazeera ise internet sitesindeki haberinde "BAE Türkiye'nin tarihini çarpıtıyor" diyor.</p>
      <p>Arap dünyasına yayın yapan Resala Post'a yazan Muhammed Esad, BAE ve Suudi Arabistan'ın fonladığı dizinin "Müslümanların tarihini çarpıttığını" belirtiyor ve "Bu dizi tarihin yeniden, yanlış bir şekilde üretilmesidir" diye ekliyor.</p>
      <p>
        <b>DİZİ SAVAŞLARI</b>
      </p>
      <p>Körfez ülkeleriyle Türkiye arasında daha önce de dizilerden kaynaklanan gerilimler yaşanmıştı.</p>
      <p>Türk dizileri Arap dünyasında büyük bir popülariteye sahip.</p>
      <p>Fakat Türkiye ile Körfez ülkeleri arasındaki ilişkiler, Türkiye'nin Mısır'da darbeyle iktidara gelen Abdülfettah Sisi'yi tanımaması, Müslüman Kardeşler ile olan ilişkileri ve Körfez ülkelerinin ambargo uyguladığı Katar'ı desteklemesi sonucu kötüleşmişti.</p>
      <p>MBC 2018'de Türk dizilerini yayınlamayı sonlandırdığını açıklamış, Türk basını bunun siyasi bir hamle olduğunu yazmıştı.</p>
      <p>Haziran 2019'da ise iki BAE kanalı, yayınladıkları bir dizinin başrolündeki aktrisin Katar merkezli Al Jazeera'ya katılması üzerine diziyi yayından kaldırmıştı.</p>
      <p>MBC gençleri çekmek için Netflix'e rakip bir platform da hayata geçirmeyi planlıyor.</p>
      <p>
        <b>Odatv.com</b>
      </p>
      <figure>
        <a href="https://www.odakitap.com/umutsuzluk-yakismaz-kitabi-dogan-kuban">
          <img src="https://odatv.com/images/resimler/gorsel(2).jpg"/>
        </a>
      </figure>
      <p><a href="https://twitter.com/share?ref_src=twsrc%5Etfw">Tweet<br/></a><br/>50,920 Bu habere tepkiniz:</p>
      <p> </p>
      <related>
        <h4>İLGİLİ HABERLER</h4>
        <a href="https://odatv.com/osmanli-erotizmi-acik-artirmada-09041859.html"/>
        <a href="https://odatv.com/baska-turkiye-var-2010151200.html"/>
        <a href="https://odatv.com/yeni-turkiye-borcunu-osmanli-gibi-mi-odeyecek-0301151200.html"/>
      </related>
    </article>
  </body>
</html>