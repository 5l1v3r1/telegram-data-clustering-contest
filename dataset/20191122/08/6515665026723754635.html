<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/sport/fudbal/3362125/london-na-nogama-specijalni-na-potezu-murinjo-kupuje-srbina-matic-aplauz-za-mene-u-totenhemu"/>
    <meta property="og:site_name" content="kurir.rs"/>
    <meta property="article:published_time" content="2019-11-22T08:05:00+00:00"/>
    <meta property="og:title" content="LONDON NA NOGAMA SPECIJALNI NA POTEZU: MURINJO KUPUJE SRBINA?! Matić: Aplauz za mene u Totenhemu (FOTO)"/>
    <meta property="og:description" content="Na vest da će biti prvo pojačanje portugalskog trenera u novom klubu, naš reprezentativac reagovao ikonicom aplauza i smajlijem. Ova ideja izaziva veliku polemiku kod navijača Junajteda i Totenhema"/>
  </head>
  <body>
    <article>
      <h6 class="kicker">FRKA</h6>
      <h1>LONDON NA NOGAMA SPECIJALNI NA POTEZU: MURINJO KUPUJE SRBINA?! Matić: Aplauz za mene u Totenhemu (FOTO)</h1>
      <address>
        <time datetime="2019-11-22T08:05:00+00:00">22 Nov 2019, 08:05</time>
      </address>
      <p>
        <b>Na vest da će biti prvo pojačanje portugalskog trenera u novom klubu, naš reprezentativac reagovao ikonicom aplauza i smajlijem. Ova ideja izaziva veliku polemiku kod navijača Junajteda i Totenhema</b>
      </p>
      <p>Ekonom u Totenhemu još nije ni izvezao inicijale „JM“ na trenerci novog menadžera, a engleski mediji su već objavili vest da će Srbin Nemanja Matić biti prvo veliko pojačanje Žozea Murinja u Londonu.</p>
      <figure>
        <img src="https://www.kurir.rs/data/images/2019/11/21/17/2059621_4003--profimedia-profimedia_ff.jpg?ver=1574354641"/>
        <figcaption>
          <cite>foto: Profimedia</cite>
        </figcaption>
      </figure>
      <p>Vođeni istom logikom da ga je iz Benfike vratio u Čelsi, pa da ga je kasnije poveo sa sobom u Mančester junajted, i navijači Totenhema su progutali tu priču, s tim što su na društvenim mrežama u ogromnom procentu kritikovali ili ismevali taj mogući potez klupskog menadžmenta i samog Murinja.</p>
      <p>Naravno, cela transfer kombinacija medija nije mogla da prođe neopaženo kod Matića. Srbin je odlučio da joj da svoj pečat tako što će na Instagramu „lajkovati“ vest šaljivo ilustrovanu slikom zamišljenog Pabla Eskobara dok sedi na klupi, ispod kojeg piše: „Matić čeka januar, Žoze ga može potpisati“.</p>
      <p>Koliko se Matiću dopala ilustracija pokazalo je i to što se oglasio komentarom, ikonicama aplauza i smajlija kojem suze idu od smeha, ali mediji i navijači „operisani“ od humora nisu želeli da vide u svemu tome šalu, već su isticali samo lajk kao Matićevu podršku odlasku iz Mančester junajteda. - Ovaj Matić nema stida - napisao je jedan od navijača „crvenih đavola“. - Daj, čoveče, oladi. Meni je baš smešno, i fudbaleri imaju pravo da se zezaju - odgovorio je drugi i izazvao buru novih komentara.</p>
      <figure>
        <img src="https://www.kurir.rs/data/images/2019/11/21/17/2059625_4001-matic-instragram_ff.jpg?ver=1574354649"/>
        <figcaption>
          <cite>foto: Instagram Printscreen</cite>
        </figcaption>
      </figure>
      <blockquote><b>Kakvo obećanje PRODAO PRIČU BOGATOM GAZDI: VIDEĆETE NOVOG MURINJA<br/></b>Epizoda na Old Trafordu, koliko god značila čast za jednog trenera, ugrozila je harizmu Portugalca. Odjednom su zaboravljeni svi trofeji, pa je tako postao za mnoge zastareo, dekadentan i grozno defanzivan trener, koji troši previše klupskog novca na pojačanja. Osetio je to i sam Murinjo, pa je predsedniku Totenhema Danijelu Leviju obećao taktičkih novosti, zatim je rekao da mu u januaru neće biti potrebna pojačanja i da je oduševljen kako igračkim kadrom tako i potencijalom fudbalera iz fudbalske akademije. Podsećanja radi, baš ti dečaci iz akademije su, nakon 9:2 protiv kadeta Crvene zvezde, doživeli brodolom od istih na krovu voždovačkog „Stadiona“.</blockquote>
      <blockquote><b>Stvarno poseban SAMO U REALU I PORTU NIJE TRENIRAO SRBE<br/></b>Žoze Murinjo je već jednom prilikom istakao svoju naklonost prema srpskim fudbalerima, s kojima se prvi put susreo radeći u Čelsiju sa Matejom Kežmanom, kasnije u Interu s Dejanom Stankovićem, pa sa Nemanjom Matićem i Branislavom Ivanovićem u Čelsiju, odnosno u Mančester junajtedu. Srbe nije imao u Portu i Real Madridu, a najbolji odnos uspostavio je s Matićem, koji mu je posvetio obnovljeni teren na rodnom Ubu, dok se sa Stankovićem redovno čuje.</blockquote>
      <p>Kurir / Dejan Petković</p>
      <p>Foto: Profimedia</p>
      <related>
        <h4>NE PROPUSTITE</h4>
        <a href="https://www.kurir.rs/sport/ostali-sportovi/3362325/umri-bre-da-te-vise-ne-gledam-veselin-vujovic-pukao-na-tajm-autu-o-njegovom-izlivu-besa-bruji-region"/>
        <a href="https://www.kurir.rs/sport/fudbal/3362111/sampionski-zvezda-druga-u-evropi-ispred-liverpula-ajaksa-barse-juvea"/>
        <a href="https://www.kurir.rs/sport/fudbal/3362115/linglong-superliga-u-humskoj-danas-1800-pocinje-17-kolo-otac-savo-ceka-sina-nikolu"/>
        <a href="https://www.kurir.rs/sport/ostali-sportovi/3362105/pocinje-sajam-sporta-u-beogradu-spektakl-svi-sportisti-na-jednom-mestu"/>
      </related>
    </article>
  </body>
</html>