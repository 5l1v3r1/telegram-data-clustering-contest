<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121273/sylwester-marzen-w-zakopanem-tvp-podjela-wazna-decyzje.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-22T08:18:00+00:00"/>
    <meta property="og:title" content="&quot;Sylwester Marzeń&quot; w Zakopanem. TVP podjęła ważną decyzję"/>
    <meta property="og:description" content="&quot;Sylwester Marzeń&quot; organizowany przez Telewizję Polską nie odbędzie się pod Wielką Krokwią, ale tak jak w poprzednich latach, na Równi Krupowej – poinformowało TVP."/>
  </head>
  <body>
    <article>
      <h1>"Sylwester Marzeń" w Zakopanem. TVP podjęła ważną decyzję</h1>
      <address>
        <time datetime="2019-11-22T08:18:00+00:00">22 Nov 2019, 08:18</time>
      </address>
      <h4>"Sylwester Marzeń" organizowany przez Telewizję Polską nie odbędzie się pod Wielką Krokwią, ale tak jak w poprzednich latach, na Równi Krupowej – poinformowało TVP.</h4>
      <p>Telewizja Polska chciała w tym roku przenieść koncert sylwestrowy pod Wielką Krokiew, ale nie spodobało się to m.in. ekologom i redakcji „Tygodnika Podhalańskiego”. Przeciwnicy wskazywali, że impreza w tym miejscu m.in. mogłaby zaszkodzić okolicznym zwierzętom np. niedźwiedziom.</p>
      <p>Wczoraj Telewizja Polska poinformowała, że koncert sylwestrowy odbędzie się jednak na Równi Krupowej. Jak podkreślono, impreza ma „łączyć, a nie dzielić”. – Aby sylwester łączył, by nie wzbudzał negatywnych emocji, a nie dzielił w tym roku wrócimy do lokalizacji na Równi Krupowej – powiedział prezes TVP Jacek Kurski.</p>
      <p>W materiale Marcina Szypszaka cytowane są władze Zakopanego, które w liście do prezesa TVP Jacka Kurskiego uzasadniały, że „temat zmiany lokalizacji wywołał szeroką publiczną dyskusję i posłużył grupie nieprzychylnych osób do wytwarzania negatywnych emocji wokół Sylwestra, dostarczającego dotąd radości i dobrej zabawy góralom, mieszkańcom Zakopanego, Podhala, Telewizji Polskiej i milionom widzów przed telewizorami. Nie pozwólmy nikomu zepsuć naszego wspólnego święta. W tej sytuacji sprawdzona w praktyce lokalizacja wydarzenia na Górnej Równi Krupowej jest rozwiązaniem najlepszym”.</p>
      <footer>/ Źródło: Wiadomości TVP <br/>/ kga</footer>
    </article>
  </body>
</html>