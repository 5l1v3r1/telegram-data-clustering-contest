<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/vote-mismatch-in-347-ls-seats-in-loksabha-election-456.html"/>
    <meta property="og:site_name" content="DoolNews"/>
    <meta property="article:published_time" content="2019-11-22T08:54:00+00:00"/>
    <meta property="og:title" content="ലോക്സഭാ തെരഞ്ഞെടുപ്പ്: 347 മണ്ഡലങ്ങളിലെ വോട്ടുകളുടെ കണക്കില്‍ ക്രമക്കേട് നടന്നതായി സുപ്രീംകോടതിയില്‍ ഹരജി"/>
    <meta property="og:description" content="2019 Loksabha Elections Loksabha Election National News Supream Court VVPAT India ന്യൂദല്‍ഹി: ലോക്സഭാ തെരഞ്ഞെടുപ്പില്‍ 347 മണ്ഡലങ്ങളിലെ വോട്ടുകളുടെ കണക്കില്‍ ക്രമക്കേടുള്"/>
  </head>
  <body>
    <article>
      <h1>ലോക്സഭാ തെരഞ്ഞെടുപ്പ്: 347 മണ്ഡലങ്ങളിലെ വോട്ടുകളുടെ കണക്കില്‍ ക്രമക്കേട് നടന്നതായി സുപ്രീംകോടതിയില്‍ ഹരജി</h1>
      <address><time datetime="2019-11-22T08:54:00+00:00">22 Nov 2019, 08:54</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: ലോക്സഭാ തെരഞ്ഞെടുപ്പില്‍ 347 മണ്ഡലങ്ങളിലെ വോട്ടുകളുടെ കണക്കില്‍ ക്രമക്കേടുള്ളതായി സുപ്രീംകോടതിയില്‍ ഹരജി. അസോസിയേഷന്‍ ഫോര്‍ ഡെമോക്രാറ്റിക് റൈറ്റ്സ് (എ.ഡി.ആര്‍) എന്ന എന്‍.ജി.ഒയാണ് വോട്ടില്‍ ക്രമക്കേടുള്ളതായി ചൂണ്ടിക്കാട്ടി ഹരജി നല്‍കിയിരിക്കുന്നത്. മുതിര്‍ന്ന അഭിഭാഷകന്‍ പ്രശാന്ത് ഭൂഷണ്‍ മുഖേന സമര്‍പ്പിച്ച ഹരജി സുപ്രീംകോടതി വിചാരണക്കെടുത്തിട്ടില്ല.</p>
      <p>തെരഞ്ഞെടുപ്പ് കമ്മീഷന്റെ ആപ്പ് വഴി പ്രഖ്യാപിച്ച കണക്കുകളും കമ്മീഷന്‍ പുറത്തുവിട്ട താല്‍ക്കാലിക ലിസ്റ്റിലെ വിവരങ്ങളും തമ്മില്‍ പൊരുത്തക്കേടുണ്ട്. ആറ് സീറ്റുകളില്‍ ഈ വ്യത്യാസം വിജയിച്ച സ്ഥാനാര്‍ത്ഥികളുടെ ഭൂരിപക്ഷത്തേക്കാള്‍ വലുതാണെന്നും ഹരജിയില്‍ പറയുന്നു.</p>
      <p>ലോക്സഭാ തെരഞ്ഞെടുപ്പില്‍, തെരഞ്ഞെടുപ്പ് കമ്മീഷന്‍ ‘മൈ വോട്ടര്‍ ടേണ്‍ഔട്ട്’ എന്ന മൊബൈല്‍ ആപ്പ് അവതരിപ്പിച്ചിരുന്നു. ഓരോ മണ്ഡലത്തിലെയും വോട്ടിംഗിന്റെ വിവരങ്ങള്‍ തത്സമയം ലഭ്യമാക്കാനായിരുന്നു ആപ്പ് ഉപയോഗപ്പെടുത്തിയിരുന്നത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <related>
        <a href="https://www.doolnews.com/wayanad-sarvajan-school-student-death-school-fitness-123.html?utm_source=doolnews&amp;utm_medium=related"/>
      </related>
      <p>ആദ്യ ആറ് ഘട്ടങ്ങളില്‍ ആപ്പ് വഴി ഓരോ ബൂത്തിലെയും തത്സമയ പോളിംഗ് വിവരങ്ങള്‍ സംഖ്യകളായി പുറത്തുവിട്ടെങ്കിലും അവസാനഘട്ടത്തില്‍ അതൊഴിവാക്കി ശതമാന വിവരങ്ങള്‍ മാത്രമാണ് പ്രസിദ്ധീകരിച്ചതെന്ന് ഹരജിയില്‍ ചൂണ്ടിക്കാട്ടുന്നു.</p>
      <p>ആപ്പ് വഴി കമ്മീഷന്‍ പുറത്തുവിട്ട വോട്ടര്‍മാരുടെ എണ്ണവും അവസാനം പുറത്തുവിട്ട വോട്ടുകളുടെ എണ്ണവും തമ്മില്‍ വ്യത്യാസമുണ്ടെന്നും ഹരജിയില്‍ പറയുന്നു.</p>
      <p>തെരഞ്ഞെടുപ്പ് കമ്മീഷന്റെ വെബ്സൈറ്റിലും ആപ്പിലുമുള്ള 542 മണ്ഡലങ്ങളിലെ വിവരങ്ങള്‍ പരിശോധിച്ചതു പ്രകാരമാണ് 347 സീറ്റുകളില്‍ പൊരുത്തക്കേടുണ്ടെന്നു കണ്ടെത്തിയത്. ഒരു വോട്ട് മുതല്‍ 101,323 വോട്ടുകള്‍ വരെയാണ് വ്യത്യാസമുള്ളത്.</p>
      <p>ആന്ധ്രാപ്രദേശിലെ ഗുണ്ടുര്‍, വിശാഖപട്ടണം, ജമ്മു കശ്മീരിലെ അനന്ത്നാഗ്, ഝാര്‍ഖണ്ഡിലെ ഖുന്തി, ഒഡിഷയിലെ കോരാപുത്ത്, യു.പിയിലെ മച്ച്ലിസഹര്‍ മണ്ഡലങ്ങളില്‍ വിജയിച്ച സ്ഥാനാര്‍ഥികളുടെ ഭൂരിപക്ഷത്തേക്കാള്‍ കൂടുതലാണ് ആപ്പിലെ വിവരങ്ങള്‍.</p>
      <p>മെയ് 23-ന് ഫലപ്രഖ്യാപനം നടത്തിയെങ്കിലും 542 സീറ്റുകളിലെയും അന്തിമവോട്ടുകളുടെ എണ്ണമടങ്ങുന്ന പട്ടിക ജൂണ്‍ ഒന്നിനാണ് കമ്മീഷന് ലഭിക്കുന്നത്. വിശദവിവരങ്ങള്‍ക്കായി വിവരാവകാശ നിയമപ്രകാരം തെരഞ്ഞെടുപ്പ് കമ്മീഷനോട് ആവശ്യപ്പെട്ടെങ്കിലും മറുപടി ലഭിച്ചില്ലെന്ന് ഹരജിക്കാര്‍ പറയുന്നു.</p>
      <related>
        <a href="https://www.doolnews.com/wayanad-collector-and-education-deputy-director-suggested-to-clan-schools-and-training-to-hospitals-on-snake-bite434.html?utm_source=doolnews&amp;utm_medium=related"/>
      </related>
      <p>ക്രമക്കേട് സംബന്ധിച്ച് അന്വേഷണം നടത്താന്‍ തെരഞ്ഞെടുപ്പ് കമ്മീഷനോട് ആവശ്യപ്പെടണമെന്നാണ് ഹരജിക്കാരുടെ ആവശ്യം. ഭാവിയില്‍ കൃത്യമായതും പൂര്‍ണവുമായ വിവരങ്ങള്‍ ലഭ്യമായതിനു ശേഷമല്ലാതെ ഫലപ്രഖ്യാപനം നടത്തരുതെന്ന് നിര്‍ദേശിക്കണമെന്നും ഹരജിയില്‍ പറയുന്നു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>17-ാം ലോക്സഭയിലേക്കുള്ള തെരഞ്ഞെടുപ്പ് ഏഴ് ഘട്ടങ്ങളിലായാണ് നടന്നത്. വോട്ടിംഗ് യന്ത്രത്തില്‍ ക്രമക്കേടില്ലെന്ന് ഉറപ്പാക്കാന്‍ വിവിപാറ്റ് യന്ത്രങ്ങളിലെ 33 ശതമാനം എണ്ണിനോക്കാന്‍ ഉത്തരവിടണമെന്ന് പ്രതിപക്ഷ പാര്‍ട്ടികള്‍ സുപ്രീംകോടതിയോട് അഭ്യര്‍ഥിച്ചിരുന്നെങ്കിലും കോടതി പരിഗണിച്ചിരുന്നില്ല.</p>
      <figure>
        <iframe src="https://www.youtube.com/embed/JTERZRrOduc" width="500" height="281" data-service="Youtube" scrolling="no"/>
      </figure>
    </article>
  </body>
</html>