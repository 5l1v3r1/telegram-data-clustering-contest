<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23506590-der-spiegel-oameni-inofensivi-care-pregatesc-pentru-catastrofa-sau-supravietuitori-neo-nazisti.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-22T08:02:00+00:00"/>
    <meta property="og:title" content="Der Spiegel: Oameni inofensivi care se pregătesc pentru o catastrofă sau supravieţuitori neo-nazişti?"/>
    <meta property="og:description" content="În Germania, grupuri de oameni care se pregătesc de o catastrofă îşi fac rezerve de hrană, muniţii şi se pregătesc să-i ucidă pe migranţi, musulmani şi adepţi ai stângii. Guvernul"/>
  </head>
  <body>
    <article>
      <h1>Der Spiegel: Oameni inofensivi care se pregătesc pentru o catastrofă sau supravieţuitori neo-nazişti?</h1>
      <address><time datetime="2019-11-22T08:02:00+00:00">22 Nov 2019, 08:02</time> by <a rel="author">I.B.</a></address>
      <p><b>În Germania, grupuri de oameni care se pregătesc de o catastrofă îşi fac rezerve de hrană, muniţii şi se pregătesc să-i ucidă pe migranţi, musulmani şi adepţi ai stângii. Guvernul german abia acum începe să înţeleagă ameninţarea de extremă dreapta care se întrezăreşte, scrie <a href="https://www.spiegel.de/international/germany/german-doomsday-preppers-neo-nazi-survivalists-a-1297138.html">Der Spiegel,</a> citat de Rador.<br/></b><br/>La prima vedere, forumul online Survival Group pare destul de inocent. Poate un pic cam ciudat - în definitiv, cine îşi face liste de "pachete de drum" cu toate soluţiile de urgenţă necesare în caz că Germania intră în colaps?<br/><br/>Autorul listei de supravieţuire care se întinde pe şase pagini recomandă "4 tampoane" de tip autoadeziv. În plus, ceva cartofi prăjiţi şi şuncă precum şi "48 de plicuri de ceai" ambalate în vid. Şi, ca să te simţi în siguranţă, o pereche de "mănuşi de protecţie Mil-Tec" şi un pistol cu ultrasunete cu lumină integrată. La fel de important - cinci prezervative care să fie folosite "pe post de pansament rezistent la apă pentru răni" şi o doză cu alcool pentru a fi folosit ca "dezinfectant şi stimulent pentru momentele plictisitoare".<br/><br/>La o analiză mai atentă însă, pe forumul internet unde poate fi găsită strania listă de rezerve pentru situaţii de urgenţă este departe de a fi inofensiv. Membrii Grupului de supravieţuitori nu se pregătesc doar pentru catastrofe naturale sau pene de electricitate. Scenariul pentru care se pregătesc este o confruntare pe viaţă şi moarte, un război civil între germani pe de o parte şi migranţi, musulmani şi alţii, de cealaltă. Sau cum spun membrii grupului, "milioanele de invadatori azilanţi".<br/><br/>"Faptul că se apropie un război între musulmani şi nativi ar trebui să fie acum limpede până şi pentru un idiot", scriu administratorii forumului. Când va veni "Ziua Z", continuă ei, "străinii musulmani îi vor transforma pe germani în carne de kebab", desigur, doar dacă ei nu îşi iau măsuri de precauţie.<br/><br/>Forumul are şi instrucţiuni de stocare de muniţie. Un utilizator sfătuieşte să se facă cereri de obţinere a unor permise de vânătoare sau de aderare la un club de tir pentru a avea acces legal la arme de foc. Alţii au recomandat fabricarea unor arme artizanale, după modelul bărbatului care a încercat să ia cu asalt o sinagogă de Yom Kippur, în localitatea Halle din estul Germaniei, la începutul lunii octombrie. Şi nu uitaţi să "faceţi suficiente rezerve de muniţii", notează administratorii forumului, înainte de a da indicii pentru "calibrul adecvat pentru un colaps sistemic sau un război civil".<br/><b><br/>"Nebuni inofensivi"</b><br/><br/>Grupul supravieţuitorilor nu este de neglijat. Forumul are vreo 3.500 de membri înregistraţi.<br/><br/>Până acum, poliţia germană şi serviciile de informaţii interne au avut mult de furcă pentru a elabora o strategie care să-i vizeze pe oamenii care se pregătesc activ de sfârşitul lumii. Cât timp aceştia nu făceau decât să adune conserve de ravioli în beci şi să construiască bunkere pentru prăbuşirea unui meteorit, ei nu prea intrau în motivele de preocupare pentru stat.<br/><br/>Comportamentul aberant în sine nu este ilegal. Chiar şi guvernul german recomandă păstrarea unei rezerve de urgenţă pentru situaţii de criză. Cu trei ani în urmă, ministrul de interne de atunci, Thomas de Maiziere a spus că oamenii ar trebui să aibă alimente suficiente pentru 10 zile, plus lumânări, lanterne şi 10 litri de apă.<br/><br/>Dar în ultimii ani, grupurile celor care se pregătesc au început să apară pe radarul autorităţilor, motivele lor mergând mult dincolo de simpla stocare de rezerve de urgenţă. În landul nordic Mecklenburg-Pomerania de vest, de pildă, există o reţea de pregătire numită Nordkreuz care include între membrii săi ofiţeri de poliţie şi rezervişti din armata germană.<br/><br/>La mijlocul lunii septembrie, procurorii publici ai landului l-au pus sub acuzare pe unul din membrii grupului care a lucrat mai demult într-o echipă SWAT a poliţiei. Bărbatul a fost acuzat de stocarea ilegală a peste 55.000 de cutii cu muniţie şi o puşcă mitralieră Uzi cu amortizor, pe care şi le-ar fi procurat de la armata germană. O anchetă federală lansată de procurorul general public german este de asemenea în curs împotriva unui alt ofiţer de poliţie şi a unui avocat suspectaţi de complot pentru uciderea unor adepţi ai stângii în "Ziua Z". Acuzaţii neagă că ar fi avut astfel de planuri. "Mult prea mult timp, autorităţile nu au dat importanţă unor grupuri de genul pregătitorilor, considerându-i lunatici inofensivi", spune Konstantin von Notz, politician de la Partidul Verzilor. "Este nevoie să-şi îmbunătăţească de urgenţă aprecierea capabilităţilor lor".<br/><b><br/>Adepţi ai teoriei conspiraţioniste bine înarmaţi</b><br/><br/>Pentru a face lumină, cum este foarte necesar, asupra acestei tendinţe, serviciile de securitate din Germania au pregătit o serie de analize confidenţiale. Rapoartele prezintă o listă cu numeroase confiscări de arme. Unul din cei implicaţi, cetăţean de vază din landul Saxonia-Anhalt, a adunat cantităţi mari de alimente etichetate, un kg de praf de puşcă, o puşcă-mitralieră veche şi numeroase arme fabricate acasă, din care unele erau împrăştiate prin tot apartamentul său, încărcate.<br/><br/>În regiunea germană sudică Allgau, un altul a atras atenţia vecinilor săi prin exerciţiile de tir pe care le făcea în grădina sa. La venirea poliţiei care i-a percheziţionat casa, s-au găsit două pachete pline cu aparate walkie-talkie şi spray-uri împotriva animalelor. Bărbatul a spus că era convins că islamul va năvăli în Germania.<br/><br/>În aproximativ 20 de dosare, funcţionarii de la serviciile de informaţii interne şi poliţia au identificat oameni care se consideră fie "Reichsbürger", fie cetăţeni ai Reich-ului - grupare de extremă dreapta care continuă să recunoască frontierele din 1937 ale Germaniei - fie neonazişti.<br/><br/>Unul din aceştia este membru al mişcării identitare din landul est-german Saxonia. Când le-a arătat poliţiştilor rezervele sale de supravieţuire, el le-a spus că în curând oamenii vor vedea ce i se pregăteşte Germaniei.<br/>Grupurile neonaziste îşi înmulţesc acţiunile care includ sesiuni de antrenament de "pregătire pentru crize". Într-un manual, gruparea de extremă dreapta Der III. Weg (a treia cale) afirmă că oamenii "ar trebui să înceapă cât mai curând să se pregătească", cât timp toate sunt încă "disponibile la liber".<br/><br/>Între timp, autorităţile nu şi-au modificat estimarea privind subcultura celor care se pregătesc de o catastrofă. Aspectul eterogen al acestei tendinţe nu este ostil în sine statului german, spun oficialităţile securităţii - este vorba doar de o mică parte care s-a radicalizat.<br/><br/><b>Adepţi ai supremaţiei albilor, "Black Prepper"</b><br/><br/>O comisie de experţi din landul Mecklenburg-Pomerania de vest a sugerat folosirea termenului "RadiPre" pentru subgrupul adepţilor teoriilor conspirative înclinaţi spre violenţă. Alte sugestii, de felul "Prepper Plus", "Doomers" şi "Black Prepper" au fost respinse.<br/><br/>În vreme ce autorităţile discută terminologia, elementele radicale stochează arsenale şi se organizează în grupuri, multe din ele încă necunoscute oficialităţilor din domeniul securităţii. Discreţia lor poate fi parţial atribuită faptului că ei comunică prin canale găzduite de furnizori de online din străinătate.<br/><br/>Forumul Grupului Survival, de pildă, este găzduit de reţeaua socială VK. Site-ul rusesc este de mult timp un punct de întâlnire al adepţilor germani ai teoriilor conspirative.<br/><br/>Mulţi membri ai grupului folosesc nume false, dar nu toţi. Între aceştia, un consultant din landul Brandenburg, un fierar din regiunea Swabia din Germania, un prelucrător de metale din landul Hesse şi o persoană care pretinde a fi rezervist în armata germană.<br/><br/>Participanţii la forum fac schimb de idei despre cele mai bune modalităţi de dezinfectare a apei de băut şi de recomandări despre apocalipsa apropiată. (...)<br/><br/><b>Cine este "Karl Martell?"</b><br/><br/>Un bărbat, care a etalat mândru o lovitură de precizie cu o puşcă pe forum în 2018, locuieşte într-o casă albă terasată din apropiere de oraşul Darmstadt. Atunci când nu se află pe forumurile extremiste, este coproprietar al unei companii care vinde unelte.<br/><br/>Bărbatul recunoaşte că este membru al Grupului Survival, dar spune că "niciodată nu a participat cu adevărat". La început spune că a fost doar curios, dar apoi a remarcat ce fel de oameni atrage forumul. Pentru el, erau prea radicali. "Cred că sunt cu toţii nazişti", spune el.<br/><br/>Nu este foarte clar cine se află în spatele Grupului Survival. Unul din administratorii forumului îşi spune Karl Martell, după liderul militar german care a învins o armată arabă în anul 732.<br/><br/>O altă pistă duce la o localitate mică din Saxonia care se mândreşte cu o piaţă medievală. Se întunecase marţi când un reporter de la Der Spiegel s-a apropiat de un om mai vârstnic care stătea în balconul său. Părea timid, dar după unele ezitări a răspuns la câteva întrebări. Nu îi spune nimic numele Karl Martell, spune el. Neagă şi el că a postat pe forumuri internet. Dar despre pregătiri? Sigur, spune, este cu totul pentru asta.<br/><br/>O pană de curent este iminentă, spune el, arătând spre casele din jur. În curând, luminile se vor stinge peste tot şi va izbucni o "luptă a tuturor împotriva tuturor". Oamenii nu vor putea nici să mai fiarbă macaroane, spune el, Ei da, şi apa de la toalete nu va mai putea fi trasă.<br/><br/>Apoi, bărbatul se scuză, foarte politicos.</p>
    </article>
  </body>
</html>