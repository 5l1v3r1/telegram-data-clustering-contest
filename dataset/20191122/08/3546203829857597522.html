<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_263405970_Pateshestviyata_na_Le_Poulet_Vkusat_na_magicheskite_Rodopi_"/>
    <meta property="og:site_name" content="webcafé"/>
    <meta property="article:published_time" content="2019-11-22T08:09:00+00:00"/>
    <meta property="og:title" content="Пътешествията на Le Poulet: Вкусът на магическите Родопи"/>
    <meta property="og:description" content="Част четвърта: Пиле с грах и картофи по родопски"/>
  </head>
  <body>
    <article>
      <h1>Пътешествията на Le Poulet: Вкусът на магическите Родопи</h1>
      <address><time datetime="2019-11-22T08:09:00+00:00">22 Nov 2019, 08:09</time> by <a rel="author">Мила Янева</a></address>
      <figure>
        <img src="https://images.webcafe.bg/2019/11/22/lepouletrecepta49/1170x1753.jpg"/>
        <figcaption>Вижте как да приготвите пиле с грах и картофи по родопски.<cite>Снимка: © Мира Дерменджиева</cite></figcaption>
      </figure>
      <figure>
        <img src="https://images.webcafe.bg/2019/11/22/lepouletrecepta41/1170x780.jpg"/>
        <figcaption><b>Начин на приготвяне:</b><br/><br/>1. <b>Пилето се разделя на основните му части. За тази рецепта може да използвате:</b><br/>• Месо от бут с кожа<br/>• Кълките с кожа<br/>• Гърди с кожа<br/>• Крилата</figcaption>
      </figure>
      <figure>
        <img src="https://images.webcafe.bg/2019/11/22/lepouletrecepta42/1170x780.jpg"/>
        <figcaption>2. <b>Подготвяме и нарязваме:</b><br/><br/>• Лука на ситно<br/>• Моркова на малки кубчета<br/>• Картофите на уеджис<br/>• Чесъна оставяме цял<br/>• Пилето оставяме на хубави отделни парчета и осоляваме.</figcaption>
      </figure>
      <figure>
        <img src="https://images.webcafe.bg/2019/11/22/lepouletrecepta43/1170x1755.jpg"/>
        <figcaption>3. Загравяме голям тиган с дебело дъно на максимално, тигана трябва да пуши.<br/>• Добавяме олио или зехтин и даваме хубав, дълбок цвят на пилето;<br/>• Вадим пилето и добавяме картофите;<br/>• След 5 минути добавяме морковите, лука, чесъна и мащерката.</figcaption>
      </figure>
      <figure>
        <img src="https://images.webcafe.bg/2019/11/22/lepouletrecepta44/1170x780.jpg"/>
        <figcaption>4. След още 5 минути добавяме граха, доматите, пилешкия бульон и чубрицата.</figcaption>
      </figure>
      <figure>
        <img src="https://images.webcafe.bg/2019/11/22/lepouletrecepta45/1170x781.jpg"/>
        <figcaption>5. Оставете да къкри на средна температура около 7-8 минути. Прибавете магданоза и овкусете.</figcaption>
      </figure>
      <figure>
        <img src="https://images.webcafe.bg/2019/11/22/lepouletrecepta46/1170x780.jpg"/>
        <figcaption>6. Сложете в съд за печене. Аранжирайте красиво пилето с кожата нагоре, сложете алуминиево фолио и печете на вентилатор на 180 градуса за 30-35 минути.</figcaption>
      </figure>
      <figure>
        <img src="https://images.webcafe.bg/2019/11/22/lepouletrecepta47/1170x781.jpg"/>
        <figcaption>7. Ако искате пилето и картофите да са по-хубави, след като махнете фолиото, сложете фурната на 200 градуса или на функция барбекю, върнете във фурната и запечете горната част още около 10-15 минути. Така ще имате пиле и картофи с по-хубав цвят.</figcaption>
      </figure>
      <figure>
        <img src="https://images.webcafe.bg/2019/11/22/lepouletrecepta48/1170x1755.jpg"/>
        <figcaption>8. <b>Chefs Tip: </b>Гответе красиво. Старайте се всичко да ви е нарязано равномерно и така финалният резултат ще е по-задоволителен. И още един съвет - не хвърляйте костите, след като сте хапнали, стават за бульон.</figcaption>
      </figure>
      <p>Обичате ли пътувания? А вкусна храна? В серия от текстове Webcafe.bg ще ви понесе на пътешествие из най-вкусните кътчета на страната, а верни спътници в пътешествието ни ще бъдат едно приказно пиле и един вълшебен готвач.</p>
      <p>Когато наричаме пилето "приказно", ние всъщност съвсем не използваме метафора. Става дума за френското пиле с марката <a href="http://lepoulet.bg/"><b>Le Poulet</b></a>, отгледано в България.</p>
      <p>Le Poulet наистина е приказно и няма нищо общо с понятието "бройлер". То се отглежда в чист български район - село Баня до язовир Жребчево.</p>
      <p>Расте по доказаните стандарти на френските производители, а френската кухня открай време държи особено много на качеството на всеки продукт в рецептите си, особено когато става дума за месо.</p>
      <p>Заедно с Le Poulet в приключението да издири и приготви специално за нас стари български домашни рецепти с вкуса на приказното френско пиле се впусна шеф Филип Спасов.</p>
      <p>След вкусните рецепти от <a href="https://www.webcafe.bg/lifecafe/web-sol-i-alkohol/id_1951736315_Pateshestviyata_na_Le_Poulet_Vkusat_na_Jeravna"><b>Жеравна</b></a>, <a href="https://www.webcafe.bg/lifecafe/web-sol-i-alkohol/id_354203679_Pateshestviyata_na_Le_Poulet_Vkusno_i_po_kyustendilski"><b>Кюстендил </b></a>и <a href="https://www.webcafe.bg/lifecafe/web-sol-i-alkohol/id_1490958721_Pateshestviyata_na_Le_Poulet_Vkusove_ot_bregovete_na_Dunava"><b>Дунава</b></a>, сега е ред да отправим поглед към Родопите. <br/><br/>Че гозбите са неустоими е ясно, не само защото те се приготвят с местни зеленчуци и подправки, но и заради домашния вкус на Le Poulet. Него няма да сбъркате и в родопската рецепта, която Филип и приказното пиле ви представят днес.</p>
      <p>Ако кулинарните ви асоциации, свързани с Родопите, се изчерпват с пататник, агнешко печено и зрял фасул, сега е времето да ги дообогатим. <br/><br/>Преди да пробвате тази рецепта обаче, е добре да си направите една малка, но незабравима разходка из някое от прекрасните кътчета на Родопите.</p>
      <p>Ей така, заради кристалния въздух, атмосферата, планината, гледките, спиращи дъха, и осезаемата близост до божественото.</p>
      <p>
        <b>Рецептата за пиле с грах и картофи по родопски ви предлагаме тук, а начина на приготвяне - <a href="https://www.webcafe.bg/lifecafe/web-sol-i-alkohol/id_263405970/slide_2_Pateshestviyata_na_Le_Poulet_Vkusat_na_magicheskite_Rodopi_">в галерията под снимките</a>.</b>
      </p>
      <p>
        <b>
          <i>Необходими продукти за 4 порции:</i>
        </b>
      </p>
      <p>Цяло пиле Le Poulet - 1 бр.<br/>Моркови - 150 г<br/>Бял лук - 150 г<br/>Магданоз връзка - 1 бр.<br/>Пилешки бульон - 200 мл<br/>Грах - 400 г<br/>Картофи - 400 г<br/>Домати от консерва (400 г) - 1 бр.<br/>Мащерка - 3 стръка<br/>Чубрица - 1 щипка<br/><br/>За да усетите Родопите, трябва да обиколите поне няколко от емблематичните места, сгушени из облите й планини. Започнете например от <b>Белинташ</b>. Според някои по-романтично настроени източници, това място е площадка за кацане на извънземни. Според други тук е бил религиозен център на траките, в който са се извършвали важни магически ритуали в името на техните богове. Наистина на върха на тези достъпни скали ще видите издълбани в камъните малки и по-големи кладенчета, ползвани вероятно за извършване на различни обреди. Мястото е магично - погледът се рее над билата на планините наоколо, а скалите, престояли на точно тези места хилядолетия, зареждат с особена енергия.</p>
      <p>Подобно е усещането и на <b>Чудните мостове</b>. Сигурно те, както и Кръстова гора, са най-популярните и посещавани забележителности на Родопите. Колкото и пъти да сте били там обаче, винаги ще откривате нещо ново и ще усещате природната сила по различен начин. Чудните мостове всъщност са природни скални мостове, които в момента се извисяват над ромоляща рекичка. Изумително е как времето майсторски ги е изваяло така, както нито един архитект не би могъл.</p>
      <p>Въпреки това обаче именно в Родопите можете да видите и един наистина впечатляващ мост, построен още през 16 век от човешка ръка. Строежът е по заповед на султан Селим I като част от път, който свързва Горнотракийската низина с Беломорска Тракия и Егейско море. Съоръжението се нарича <b>Дяволският мост</b>. Извисява се над река Арда в Кърджалийско и е дълъг петдесет и шест метра. Според легендата негов майстор е някой си Димитър от близкото село Неделино. Единствен той успял да построи моста над бурната река, където някога имало римски мост, пропаднал след столетия използване. Майстор Димитър вдигнал моста едва за 40 дни, но според преданието тайната на този уникален градеж му била споделена от Сатаната. Скоро след завършването на моста майсторът починал, като отнесъл със себе си и знанието за строежа му. Ако обичате легендите и се увличате по предания, елате на моста между 11 и 12 часа през деня, когато снагата и сянката му във водата образуват окръжност. Казват, че точно тогава, ако се вгледате във водите на реката, ще видите образа на Дявола. <br/><br/>Образът на Бога пък е пред сърцето и очите на всеки, който реши да го потърси на <b>Кръстова гора</b> - още една родопска забележителност. Тя е известна като енергийно място, където се сбъдват желания. Затова и покрай аязмото там ще видите окачени наоколо лични вещи, парчета плат и дрехи на хора, които очакват изцеление или божия помощ. Има поверие, че именно тук е заровена частица от Христовия кръст. По алеята с храмовете се стига и до големия кръст, дарен някога от Цар Борис III. Местните хора казват още, че във всяко камъче от това свещено място можете да съзрете образа на кръста.</p>
      <p>Няма как да опознаете Родопите обаче, ако не посетите поне една от нейните пещери. Следи от човешко присъствие можете да видите например в <b>Ягодинската пещера</b>, която е на трето място по дължина у нас и съхранява двайсет и два вида от общо двайсет и осем световноизвестни пещерни образувания. Дължината й е цели десет и половина километра, като има три основни и две междинни нива. Тук е единственото място в Европа, където неолитно жилище, ползвано и като местен керамичен център, е запазено в автентичния си вид.</p>
      <p>Дълга едва един километър, но особено мистериозна, е и пещерата <b>Дяволското гърло</b>. Намира се на основния път Девин-Доспат, по линията на Триградското ждрело. За туристи е прокопан 150 метров изкуствен тунел, който води до т.нар. Бучащата зала. Името й идва от влизащата в пещерата река и водопадът с височина 42 метра (това е най-високият подземен водопад на Балканския полуостров), чийто грохот се чува из залата. Според легендата именно тук Орфей слиза в царството на Хадес, за да търси своята Евридика. Интересна подробност е, че подземната река в Дяволското гърло и днес е една от световните географски мистерии, защото никой не е посмял да я проследи и да разбере докъде води.</p>
      <p>В края на това мистично природно пътешествие, непременно нахранете душата и сетивата си с родопската пилешка яхния, предложена от шеф Спасов и Le Poulet. Заради плътния вкус на картофите, малките свежи акорди на зеления грах, планинските ухания на мащерка и чубрица и истинския вкус на отгледано с любов домашно пиле.</p>
      <figure>
        <img src="https://images.webcafe.bg/2019/11/22/lepouletrecepta4/618x927.jpg"/>
        <figcaption>Пиле с грах и картофи по родопски</figcaption>
      </figure>
      <p>
        <b>Очаквайте следващата седмица и рецептата за бистра пилешка супа по варненски.</b>
      </p>
      <p>
        <i>Фотограф: Мира Дерменджиева<br/>Локация: <a href="https://www.metro.bg/metro-akademia">МЕТРО Академия</a></i>
      </p>
      <related>
        <a href="http://lepoulet.bg/"/>
        <a href="https://www.webcafe.bg/lifecafe/web-sol-i-alkohol/id_1490958721_Pateshestviyata_na_Le_Poulet_Vkusove_ot_bregovete_na_Dunava"/>
      </related>
    </article>
  </body>
</html>