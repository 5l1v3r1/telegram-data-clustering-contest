<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100133/%D8%A7%D8%AD%D8%AA%D9%85%D8%A7%D9%84-%D8%A8%D8%B1%D8%B1%D8%B3%DB%8C-%D8%B7%D8%B1%D8%AD-%D8%AA%D8%B9%DB%8C%DB%8C%D9%86-%D9%85%DA%A9%D8%A7%D9%86-%D8%A8%D8%B1%D8%A7%DB%8C-%D8%A8%D8%B1%DA%AF%D8%B2%D8%A7%D8%B1%DB%8C-%D8%AA%D8%AC%D9%85%D8%A7%D8%AA-%D8%AF%D8%B1-%D8%AC%D9%84%D8%B3%D9%87-%D9%87%D9%81%D8%AA%D9%87-%D8%A2%DB%8C%D9%86%D8%AF%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-22T08:52:55+00:00"/>
    <meta property="og:title" content="احتمال بررسی طرح تعیین مکان برای برگزاری تجمات در جلسه هفته آینده مجلس"/>
    <meta property="og:description" content="یک عضو کمیسیون شوراها و امور داخلی کشور با ابراز امیدواری از این که اولویت بررسی طرح تعیین تکلیف مکانی برای برگزاری تجمعات در دستور کار هفته آینده مجلس قرار گیرد، گفت: اگر مکان خاص برای برگزاری تجمعات وجود داشت به راحتی می توانستیم بین کسانی که خواسته به حق دارند با آشوب گران تفکیک قائل شویم."/>
  </head>
  <body>
    <article>
      <h6 class="kicker">ابوترابی خبر داد</h6>
      <h1>احتمال بررسی طرح تعیین مکان برای برگزاری تجمات در جلسه هفته آینده مجلس</h1>
      <address><time datetime="2019-11-22T08:52:55+00:00">22 Nov 2019, 08:52</time> by <a rel="author">منیرسادات سیدرضا</a></address>
      <p>یک عضو کمیسیون شوراها و امور داخلی کشور با ابراز امیدواری از این که اولویت بررسی طرح تعیین تکلیف مکانی برای برگزاری تجمعات در دستور کار هفته آینده مجلس قرار گیرد، گفت: اگر مکان خاص برای برگزاری تجمعات وجود داشت به راحتی می توانستیم بین کسانی که خواسته به حق دارند با آشوب گران تفکیک قائل شویم.</p>
      <p>ابوالفضل ابوترابی در گفت‌وگو با ایسنا، درباره طرح مجلس برای ایجاد مکانی جهت برگزاری تجمعات گفت: بنده و آقای مازنی دو طرح برای اصلاح بندی از قانون اساسی ارائه کردیم که به موجب آن افراد امکان برگزاری تجمع داشته باشند مشروط بر آن که تجمع مسلحانه نبوده و مخل امنیت عمومی نباشد. سه مصوبه از سوی شورای شهر تهران، وزارت کشور و شورای عالی امنیت ملی در این باره ارائه شد لذا این 5 طرح  در کمیسیون شورا بررسی و با هم ادغام شد.</p>
      <p>وی ادامه داد: خروجی این طرح‌ها مصوبه کمیسیون شوراها بود که اکنون در نوبت بررسی صحن قرار گرفته که به دلیل طرح‌هایی که در صف بررسی صحنه قرار دارد بعید است به این دوره مجلس برسد مگر این که با اتفاقات رخ داده در روزهای اخیر بتوانیم در هفته آینده اولویت بررسی این طرح را جلو انداخته و در این دوره تعیین تکلیف کنیم.</p>
      <p>این عضو کمیسیون شورا در توضیح جزئیات این طرح گفت: طبق این طرح  کسانی که می‌خواهند تجمع قانونی داشته باشند و نمی‌خواهند با آشوبگران همسو باشند می‌توانند در محل خاص حضور پیدا کرده و اعتراض و انتقادشان را به گوش مسئولان برسانند این کاری است که در همه دنیا انجام می‌شود و طبق اصل قانون اساسی است.</p>
      <p>وی افزود: پیشنهاد بنده این بود که مجل تجمع در تهران جلوی مجلس باشد که کمیسیون شوراها با آن مخالفت کرد در نهایت مصوب شد که محل  تجمع بنا به تشخیص شورای تامین استان‌ها اعلام شود.</p>
      <p>ابوترابی در پایان گفت: قطعا در اعتراضات اخیر اگر مکان خاصی برای تجمع وجود داشت به راحتی می‌توانستیم بین افرادی که طبق خواسته قانونی‌شان می‌خواستند تجمع کرده تا صدایشان را به گوش مسئولان برسانند باکسانی که از این بستر آشوب گری کرده و سوار موج شدند تفکیک قائل شویم به هرحال امیدواریم اولویت بررسی این طرح را هفته آینده در دستور کار قرار دهیم.</p>
      <p>انتهای پیام</p>
    </article>
  </body>
</html>