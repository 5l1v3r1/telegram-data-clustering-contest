<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://internapoli.it/colpo-al-clan-orlando-di-marano-sgominata-rete-di-fiancheggiatori-6-arresti/"/>
    <meta property="og:site_name" content="InterNapoli.it"/>
    <meta property="article:published_time" content="2019-11-22T08:08:11+00:00"/>
    <meta property="og:title" content="Colpo al clan Orlando di Marano, sgominata rete di fiancheggiatori: 6 arresti"/>
    <meta property="og:description" content="Colpo al clan Orlando di Marano, sgominata rete di fiancheggiatori: 6 arresti"/>
  </head>
  <body>
    <article>
      <h1>Colpo al clan Orlando di Marano, sgominata rete di fiancheggiatori: 6 arresti</h1>
      <address><time datetime="2019-11-22T08:08:11+00:00">22 Nov 2019, 08:08</time> by <a rel="author" href="https://internapoli.it/author/sdidonato/" target="_blank">Saverio Di Donato</a></address>
      <p>I carabinieri del Nucleo Investigativo di Castello di Cisterna, a Marano di Napoli, Voghera, Tolmezzo e L’Aquila, hanno dato esecuzione ad un’ordinanza di custodia cautelare emessa dal GIP del Tribunale di Napoli, su richiesta della Direzione Distrettuale Antimafia della Procura partenopea, nei confronti di 6 indagati, ritenuti responsabili, a vario titolo, di associazione di tipo mafioso e favoreggiamento personale, aggravati dalle finalità mafiose, oltre che, per uno di loro, inosservanza delle prescrizione imposte dalla misura di prevenzione della sorveglianza speciale con obbligo di soggiorno. Tra i destinatari della misura detentiva figura Antonio Orlando, detto “Mazzolino” il capo dell’omonimo clan operante su Marano di Napoli (NA) e comuni limitrofi, attualmente detenuto e ritenuto responsabile dei reati di falsa attestazione o dichiarazione a un P.U. sulla identità o su qualità personali proprie o di altri e possesso e fabbricazione di documenti di identificazione falsi, aggravati dalle finalità mafiose, arrestato dallo stesso Nucleo in data 27.11.2018, dopo 15 anni di latitanza.</p>
      <p>L’indagine, condotta dal Nucleo Investigativo di Castello di Cisterna e coordinata dal P.M. della D.D.A. di Napoli, dr.ssa Maria Di Mauro, e dal Procuratore Aggiunto della D.D.A. partenopea, dr. Giuseppe Borrelli, ha consentito di individuare la rete dei soggetti che hanno favorito la latitanza del predetto Antonio Orlando e di svelare, al contempo, l’assetto organizzativo del clan “Orlando”.<br/>Gli investigatori hanno accertato come gli indagati avessero fornito assistenza all’allora latitante, locando un immobile a Mugnano di Napoli, occupandosi di tutte le relative  incombenze, evitando così di far esporre direttamente l’Orlando, mettendogli a disposizione, inoltre, veicoli a lui non riconducibili per favorirne gli spostamenti.<br/>Si è documentato inoltre come uno degli indagati avesse consegnato ad Antonio Orlando i propri documenti (tra i quali carta di identità e patente di guida) sui quali era stata apposta la fotografia del latitante affinché questi potesse girare liberamente e condurre veicoli. Inoltre, altri indagati hanno stipulato per conto di Orlando contratti per la fornitura del gas, dell’energia elettrica e addirittura per la sottoscrizione di un contratto Sky.<br/>Tra gli arrestati figurano anche l’apicale Esposito Luigi, alias “Gigino e Celeste” che, appena scarcerato nell’estate 2017 dopo anni di detenzione, si è rimesso al vertice del clan e RUSSO Sabatino già vicino ai clan giuglianesi, entrambi già arrestati circa due mesi fa perché ritenuti responsabili di estorsione aggravata dai metodi e dalle finalità mafiose.<br/>A questi ultimi è stato contestato il reato di associazione di tipo mafioso: Esposito Luigi con il ruolo di promotore e dirigente del sodalizio avendo coordinando le varie illecite attività sul territorio, Russo Sabatino quale organizzatore, avendo avuto inoltre il compito di gestire la latitanza di Antonio Orlando, curandone la logistica e provvedendo ad ogni sua esigenza, dai viveri alle cure mediche, recandosi presso il covo del latitante anche per ricevere disposizioni da riportare ai vertici del clan.</p>
      <related>
        <h4>ARTICOLI CORRELATI</h4>
        <a href="https://internapoli.it/orlando-documenti-latitanza/"/>
        <a href="https://internapoli.it/pennino-di-nuzzo-hashish/"/>
        <a href="https://internapoli.it/dramma-a-marano-muore-alla-guida-dellauto-in-via-casalanno/"/>
        <a href="https://internapoli.it/pennino-di-nuzzo-colpo-al-clan-polverino-catturati-in-spagna-due-esponenti-della-cosca-di-marano/"/>
        <a href="https://internapoli.it/di-lauro-nuvoletta/"/>
        <a href="https://internapoli.it/marano-verme-nella-pasta-al-sugo-al-terzo-circolo-i-carabinieri-contattano-lasl/"/>
        <a href="https://internapoli.it/marano-la-commovente-dedica-della-vb-per-il-prof-granata-non-dimenticheremo-mai-la-sua-beautiful-mind/"/>
        <a href="https://internapoli.it/presi-dai-carabinieri-di-marano-i-cannibali-delle-auto-sono-di-pianura-e-rione-traiano/"/>
        <a href="https://internapoli.it/maltempo-alberi-caduti-tra-marano-chiaiano-e-il-vomero-ci-sono-strade-interrotte/"/>
        <a href="https://internapoli.it/fa-un-incidente-dopo-aver-violato-i-domiciliari-35enne-di-marano-acciuffato-dopo-inseguimento/"/>
        <a href="https://internapoli.it/marano-dice-addio-a-gioacchino-perrotta-addio-al-maestro-pasticciere/"/>
        <a href="https://internapoli.it/mappa-rapine-asse-mediano-e-circumvallazione/"/>
      </related>
    </article>
  </body>
</html>