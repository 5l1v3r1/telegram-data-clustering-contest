<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/d-lobacevske-ir-m-griskonis-aktyvaus-gyvenimo-pagrindu-moko-ir-5-mete-dukra.8e62f8eb-0d00-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-22T08:19:00+00:00"/>
    <meta property="og:title" content="D. Lobačevskė ir M. Griškonis aktyvaus gyvenimo pagrindų moko ir 5-metę dukrą"/>
    <meta property="og:description" content="Ką reiškia augti dviejų olimpiečių šeimoje papasakoti galėtų 5-metė bėgikės Dianos Lobačevskės ir irkluotojo Mindaugo Griškonio dukra Atėnė. Ji jau sėdėjo tėčio valtyje, o su mama kasmet vyksta į bėgimo stovyklą Portugalijoje. Be to, mergaitė jau žino ir kiek jėgų tėveliams kainuoja pasiekti užsibrėžtus tikslus."/>
  </head>
  <body>
    <article>
      <h1>D. Lobačevskė ir M. Griškonis aktyvaus gyvenimo pagrindų moko ir 5-metę dukrą</h1>
      <address><time datetime="2019-11-22T08:19:00+00:00">22 Nov 2019, 08:19</time> by <a rel="author">Žmonės.lt</a></address>
      <p>
        <b>Ką reiškia augti dviejų olimpiečių šeimoje papasakoti galėtų 5-metė bėgikės Dianos Lobačevskės ir irkluotojo Mindaugo Griškonio dukra Atėnė. Ji jau sėdėjo tėčio valtyje, o su mama kasmet vyksta į bėgimo stovyklą Portugalijoje. Be to, mergaitė jau žino ir kiek jėgų tėveliams kainuoja pasiekti užsibrėžtus tikslus.</b>
      </p>
      <p>„Esame labai aktyvi šeima. Nepamenu, ar yra buvę, kad laisvą dieną praleistume gulėdami prie televizoriaus. Net jei esame namie ir tvarkomės, įtraukiame ir Atėnę.</p>
      <p>Pavyzdžiui, jei grėbiame lapus aplink namą, žinau, kad jai tokia veikla greitai atsibos, todėl liepiu apibėgti penkis ratus į vieną pusę, tada tiek pat į kitą pusę. Būtent žaidimo forma vaiką ir užkabina sportas ir judėjimas“, – sakė D. Lobačevskė.</p>
      <p>
        <b>Tėvai – pavyzdys</b>
      </p>
      <p>D. Lobačevskė su dukra dalyvauja Lietuvos mažųjų žaidynių organizuojamoje kampanijoje #AktyviŠeima, kuria siekiama paskatinti tėvus nuo mažens rūpintis vaikų fiziniu aktyvumu ir laisvalaikį leisti kartu aktyviai.</p>
      <p>„Vaikų aktyvumu ir sveikata reikia rūpintis nuo pat pradžių, nelaukiant kol vaikui sukaks 10 metų. Žinoma, tai neturi būti profesionalus sportas, tokio amžiaus vaikams ir negalima užsiimti tik viena sporto šaka, jie turi išbandyti kuo daugiau, kuo įvairiau judėti ir patirti džiaugsmą.</p>
      <figure>
        <img src="https://www.zmones.lt/photo/cc5ee451-0d00-11ea-9fe0-aa000054c883/1200x750s/lietuvos-mazuju-zaidynes-organizatoriu-nuotr-5dd79a0eba2700-86924360.jpeg"/>
        <figcaption>Lietuvos mažųjų žaidynės / Organizatorių nuotr.</figcaption>
      </figure>
      <p>Pastebiu, kad vis daugėja vaikų nutukimo atvejų. Taip yra ne tik dėl mažo fizinio aktyvumo, bet ir dėl nesubalansuotos mitybos. Mūsų, tėvelių, pareiga tuo rūpintis. Tačiau, žinoma, pirmiausia patys turime būti tinkamu pavyzdžiu. Jei patys valgysime traškučius, o vaikus mokysime kitaip ir neduosime – koks iš mūsų pavyzdys?“ – retoriškai klausė bėgikė.</p>
      <p>D. Lobačevskės ir M. Griškonio šeima stengiasi kuo daugiau judėti ir kai tik gali – automobilį iškeisti į ėjimą pėsčiomis.</p>
      <p>„Stengiamės ne tik į parduotuvę eiti pėsčiomis, bet ir po vakarienės visada išeiti pasivaikščioti. Jeigu laisvalaikiu einame į miestą ar parką Atėnė visada pasiima dviratį arba paspirtuką, nes jai taip įdomiau“, – pasakojo olimpietė.</p>
      <p>
        <b>Keliauja kartu</b>
      </p>
      <p>5-metė mergaitė darželyje šoka, dainuoja, lanko keramikos pamokas, o namuose aktyviai domisi, kuo užsiima tėvai. Pavyzdžiui, olimpinis ir pasaulio čempionato prizininkas, Europos čempionas M. Griškonis su dukra namie atlieka įvairius pratimus, o kartais įsisodina į valtį ir pamoko irkluoti.</p>
      <p>Tuo tarpu maratonininkė D. Lobačevskė dukrą žiemą kasmet kartu vežasi į bėgimo stovyklas užsienyje.</p>
      <figure>
        <img src="https://www.zmones.lt/photo/6e15391d-94c6-11e8-9f90-aa000054c883/1200x750sp373320/dianos-lobacevskes-ir-mindaugo-griskonio-seima-tapo-modeliais-5b2a0a4ca6766.jpg"/>
        <figcaption>Dianos Lobačevskės ir Mindaugo Griškonio šeima tapo modeliais / Dariaus Kučio nuotr.</figcaption>
      </figure>
      <p>„Ji su manimi keliauja nuo pusės metų amžiaus. Kaip paukščiai skrenda į šiltus kraštus, taip mes žiemą dažniausiai pabėgame į Portugaliją, – juokėsi D. Lobačevskė, – Stovyklose ji daug vaikšto, bėgioja, mano treneris dažnai jai parodo kokių nors pratimų, o ji su malonumu atlieka.“</p>
      <p>Tuo tarpu, kai sportininkei ateina laikas ilsėtis, Atėnė niekada netriukšmauja ir netrukdo. Mergaitė jau puikiai žino ir kiek jėgų tėveliams kainuoja pasiekti užsibrėžtus tikslus.</p>
      <p>„Ji mato tėtuko pritrintas rankas ir mano pūsles ant kojų. Mato, kai būname pavargę ir be nuotaikos. Visada ateina, paglosto, paguodžia“, – pasakojo D. Lobačevskė.</p>
      <p>
        <b>Dalyvaus Mažųjų žaidynėse</b>
      </p>
      <p>Olimpiečiai iš dukros neketina „lipdyti“  profesionalios atletės, tačiau džiaugiasi, kad sportas nuo mažens mergaitei teikia džiaugsmo ir ji auga aktyvi, sveika bei ištverminga.</p>
      <p>„Atėnė nuo mažens turi stiprią imuninę sistemą, todėl mažai serga. Be to, pastebiu, kad po fizinės veiklos dukra geriau valgo ir miega, būna ramesnė. Tokio amžiaus vaikams būtina turėti kur išlieti energiją“, – patikino D. Lobačevskė.</p>
      <figure>
        <img src="https://www.zmones.lt/photo/cfa632a1-94bf-11e8-9f90-aa000054c883/1200x750s/pamokos-apie-sveika-mityba-akimirka-58035db923a9d.jpg"/>
        <figcaption>Diana Lobačevskė su šeima / Renginio nuotr.</figcaption>
      </figure>
      <p>Atėnės darželis šiais metais ketina dalyvauti Lietuvos mažųjų žaidynėse – didžiausiame šalyje ikimokyklinio amžiaus vaikams skirtame sporto projekte. Projektu siekiama didinti vaikų fizinį aktyvumą ir nuo mažens ugdyti įprotį sportuoti bei pozityvų požiūrį į aktyvią gyvenseną.</p>
      <p>Žaidynių pagrindas – skirtingų estafečių varžybos. Specialios užduotys yra skirtos visapusiškam vaikų fizinių savybių lavinimui. Žaidynių dalyviai bėgioja, šuoliuoja, laipioja, mėto, treniruoja pusiausvyrą ir žaidžia žaidimus, lavinančius skirtingus judesius.</p>
      <p>Visos projekto veiklos žaidynių dalyviams yra nemokamos. Dalyvių registracija vyksta iki gruodžio 13 dienos.</p>
    </article>
  </body>
</html>