<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/mi_uvazhno_stezhimo_za_situatsiyeyu__stoltenberg_pro_diyi_rosiyi_u_chornomu_mori_n1237709"/>
    <meta property="og:site_name" content="24 Канал"/>
    <meta property="article:published_time" content="2019-11-22T08:32:00+00:00"/>
    <meta property="og:title" content="Ми уважно стежимо за ситуацією, – Столтенберг про дії Росії у Чорному морі"/>
    <meta property="og:description" content="Після візиту до України Північноатлантичної ради на чолі з генеральним секретарем НАТО Єнсом Столтенбергом, вітчизняні експерти й представники медіа детально аналізували заяви, які лунали з вуст представників української влади та високоповажних гостей з Брюсселя. В Альянсі вкотре висловили свою незмінну підтримку Україні. Та погодилися і надалі посилювати двосторонню співпрацю."/>
  </head>
  <body>
    <article>
      <h1>Ми уважно стежимо за ситуацією, – Столтенберг про дії Росії у Чорному морі</h1>
      <address><time datetime="2019-11-22T08:32:00+00:00">22 Nov 2019, 08:32</time> by <a rel="author" href="https://24tv.ua/karolina_korol_tag7171/" target="_blank">Кароліна Король</a></address>
      <p>
        <b>Після візиту до України Північноатлантичної ради на чолі з генеральним секретарем НАТО Єнсом Столтенбергом, вітчизняні експерти й представники медіа детально аналізували заяви, які лунали з вуст представників української влади та високоповажних гостей з Брюсселя. В Альянсі вкотре висловили свою незмінну підтримку Україні. Та погодилися і надалі посилювати двосторонню співпрацю.</b>
      </p>
      <p>Військові кораблі НАТО поблизу Одеси. Чотири мінні тральники Альянсу прибули сюди на тиждень із дружнім візитом. Судна здійснюють патрулювання у Чорному морі. Два з чотирьох кораблів належать Болгарії та Румунії. Для цих країн НАТО безпека у Чорноморському регіоні важлива так само, як і для України.</p>
      <blockquote>Важливо! <a href="https://24tv.ua/yak_zupiniti_rosiyu_svitovi_eksperti_podililisya_dosvidom_z_ukrayinoyu_n1234138">Як зупинити Росію: світові експерти поділилися досвідом з Україною</a></blockquote>
      <p>Безпека у Чорному морі – одна з ключових тем візиту делегації НАТО до України. Адже стабільна ситуація в регіоні – один з головних пріоритетів Альянсу. Ще у квітні на саміті НАТО у Вашингтоні затвердили пакет заходів посилення безпеки в Чорному морі. Це і зміцнення українських Військово-морських сил, і спільні навчання. А також посилення розвідки та здійснення патрулювання кораблями Альянсу.</p>
      <aside>У квітні міністри закордонних справ НАТО узгодили пакет додаткових заходів. Ми вирішили сконцентрувати зусилля на посиленні підготовки особового складу ВМС і берегової охорони. Ми збільшили військово-морську присутність за допомогою візитів і навчань,<cite>– сказав генеральний секретар НАТО Єнс Столтенберг.</cite></aside>
      <p>Ці заходи Столтенберг пообіцяв посилити. Він запевнив, що НАТО активніше підтримуватиме військово-морські сили України. Альянс зацікавлений у розширенні своєї присутності в регіоні, аби дати відсіч зазіханнями Росії. У серпні Федерація надіслала до Криму спеціальні безпілотники для розвідки та патрулювання окупованого півострова. Це дозволить агресору контролювати частину акваторії.</p>
      <aside>У відповідь на незаконні дії Росії НАТО посилює свою присутність в Чорному морі. Більшою кількістю кораблів і літаків. І ми активізуємо наше співробітництво з партнерами у цьому регіоні – Україною і Грузією. Ми уважно стежимо за ситуацією,<cite>– підкреслив Столтенберг.</cite></aside>
      <figure>
        <img src="https://24tv.ua/resources/photos/news/620_DIR/201911/1237709_10185359.jpg?201911003124"/>
        <figcaption>Військові кораблі країн НАТО</figcaption>
      </figure>
      <p>Нині НАТО допомагає Україні покращити системи командування та управління, а також вдосконалювати логістику. А відтепер ще залучатиме українських військових для стажування на кораблях Альянсу. Крім того, днями на патрулювання заступили два катери типу "Айленд". Їх передали Україні Сполучені Штати. Кораблі "Слов'янськ" і "Старобільськ" офіційно підняли стяги у військовій гавані одеського порту. Столтенберг наголосив, що надалі НАТО буде проводити ще більше заходів у Чорному морі разом з Україною.</p>
      <p>Свою підтримку Україні висловила й комісія Україна – НАТО. На засіданні були присутні усі 29 послів країн-членів Альянсу та представник Північної Македонії. Ця держава вже незабаром має долучитися до організації Північноатлантичного договору.</p>
      <figure>
        <img src="https://24tv.ua/resources/photos/news/620_DIR/201911/1237709_10185405.jpeg?201911003534"/>
        <figcaption>Засідання комісії Україна – НАТО у Києві</figcaption>
      </figure>
      <p>У НАТО твердять: <b>Україна не лише отримує допомогу, але і сама сприяє встановленню безпеки. </b>Адже ділиться з партнерами унікальним бойовим досвідом протидії гібридним загрозам. Північноатлантична рада зобов'язалася і надалі надавати Україні практичну підтримку. У Брюсселі пообіцяли виділити ще понад 40 мільйонів євро на допомогу. Кошти спрямують на вдосконалення систем командування і керування, кібербезпеки та медичної реабілітації. Обіцяють у НАТО й оновити Комплексний пакет допомоги для України.</p>
      <aside>Україна дуже важливий партнер. Ви робите внески в наші місії в Афганістані та Косові, навіть попри серйозні загрози, які стоять перед вами вдома. Наші війська регулярно тренуються разом. Це демонструє рішучу відданість України міжнародній безпеці,<cite>– заявив Єнс.</cite></aside>
      <blockquote><b>Комплексний пакет допомоги</b> – це практична підтримка у сорока галузях, вісім цільових фондів та п'ять спеціальних програм. Ці заходи для зміцнення безпеки в Україні ухвалили ще у липні 2016 року на засіданні комісії Україна – НАТО у Варшаві. Відтоді ця допомога вже принесла дієві результати.</blockquote>
      <p>Від початку бойових дій на сході України Північноатлантичний альянс започаткував 6 спеціальних трастових фондів надання допомоги. Серед них і вдосконалення системи кібербезпеки, командування та управління, логістики та стандартизації. НАТО надає Україні комплексну допомогу у модернізації безпекових структур. А також в удосконаленні сумісності української армії з військом Альянсу.</p>
      <aside>Трастові фонди Україна – НАТО відіграють визначну роль у зміцненні обороноздатності України. І з часу заснування цих трастових фондів ми бачимо вагомі досягнення. Ми, наприклад, надали Україні найновітніше оснащення для кіберзахисту. Воно допомагає захищати українську кібер-інфраструктуру та розслідувати кіберінциденти. Також багато було зроблено для медичної реабілітації,<cite>– зазначив голова представництва НАТО в Україні Александер Вінніков.</cite></aside>
      <p>Реабілітація військових – вагома складова допомоги НАТО. Трастовий фон з медичної реабілітації покликаний забезпечити швидкий доступ військовослужбовців до послуг. Він гарантує українським воякам психологічну реабілітацію, а також допомогу вітчизняним медичним закладам. Завдяки цьому фонду українські армійці проходять лікування в Болгарії, Литві та Німеччині. Загалом допомогу від програми вже отримали понад півтисячі вояків та дев'яносто родин військових.</p>
      <p>Про те, як посилити співпрацю з НАТО у військово-політичних реаліях – дивіться у програмі.</p>
      <p><a href="https://24tv.ua/yak_vidrodzhuyetsya_toretsk_u_zvilnenomu_vid_boyovikiv_misti_stvorili_velikiy_mural__foto_n1237228">Як відроджується Торецьк: у звільненому від бойовиків місті створили великий мурал – фото </a>сьогодні 1945</p>
      <anchor name="comAnch"/>
    </article>
  </body>
</html>