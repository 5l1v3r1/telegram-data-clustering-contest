<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/domaci/praha-jako-jedno-z-nejlepsich-mist-pro-zivot-za-sebou-nechala-pariz-londyn-nebo-sydney-1364443"/>
    <meta property="og:site_name" content="E15.cz"/>
    <meta property="article:published_time" content="2019-11-22T08:15:00+00:00"/>
    <meta property="og:title" content="Praha jako jedno z nejlepších míst pro život. Za sebou nechala Paříž, Londýn nebo Sydney"/>
    <meta property="og:description" content="Konzultační společnost D&amp;L Partners na základě nového indexu PICSA zařadila Prahu na třinácté místo v žebříčku kvality života ve světových městech. Společnost vybírala z celkem 113 míst. V žebříčku bere v potaz různá kritéria, mezi která patří kromě hrubého národního produktu také třeba dostupnost bydlení a lékařské péče či přístup ke vzdělávání. Zvláštní důraz je přitom kladen na společenskou a ekonomickou spravedlnost."/>
  </head>
  <body>
    <article>
      <h1>Praha jako jedno z nejlepších míst pro život. Za sebou nechala Paříž, Londýn nebo Sydney</h1>
      <address><time datetime="2019-11-22T08:15:00+00:00">22 Nov 2019, 08:15</time> by <a rel="author">ČTK, fry</a></address>
      <p>
        <b>Konzultační společnost D&amp;L Partners na základě nového<a href="https://www.picsaindex.com/wp-content/uploads/2019/11/Creating-an-Inclusive-Prosperity-Cities-Index-final-PICSA-report_Nov2019.pdf"> indexu PICSA</a> zařadila Prahu na třinácté místo v žebříčku kvality života ve světových městech. Společnost vybírala z celkem 113 míst. V žebříčku bere v potaz různá kritéria, mezi která patří kromě hrubého národního produktu také třeba dostupnost bydlení a lékařské péče či přístup ke vzdělávání. Zvláštní důraz je přitom kladen na společenskou a ekonomickou spravedlnost.</b>
      </p>
      <p>Na prvním místě žebříčku se umístil Curych následovaný Vídní. Tato dvě města se přitom umísťují na čelních pozicích podobných průzkumů dlouhodobě.</p>
      <p>Praha získala výjimečně dobré postavení v žebříčku především díky vysoké míře bezpečnosti a počtu lékařů. České hlavní město má podle D&amp;L Partners jednu z nejhustších sítí ordinací na celém světě.</p>
      <related>
        <a href="https://www.e15.cz/domaci/praha-tape-s-umenim-v-ulicich-i-presto-ze-na-nej-vyclenila-pres-sto-milionu-1364422"/>
      </related>
      <p>Žebříčku dominují evropská města, která obsadila 15 pozic z první dvacítky. K nim se připojila čtyři města ze severní Ameriky a pouze jediné asijské, a to Tchaj-pej.</p>
      <p>Nepříliš dobře se v žebříčku umístilo deset nejbohatších světových měst. Londýn obsadil 33. příčku, New York až 38. místo. Podle autorů žebříčku tento výsledek naznačuje, že nejbohatší města nemusí být z určitého pohledu považována za nejúspěšnější.</p>
      <related>
        <a href="https://www.e15.cz/magazin/vyznamna-prazska-namesti-se-meni-podivejte-se-jake-dalsi-upravy-je-cekaji-1364362"/>
      </related>
      <p>Index rozděluje města z rozvinutých a rozvíjejících se zemí. V této druhé kategorii zemí se nejlépe umístil Petrohrad na 50. místě následovaný Bukureští na 53. místě a Moskvou na 59. místě.</p>
      <p>Na posledním místě se v žebříčku umístila Káhira. Posledních několik desítek míst celkově obsadila města z Asie, Afriky a jižní Ameriky, v nichž podle autorů panuje velká chudoba a nerovnost. Z rozvinutých města se na nejhorší místě umístila metropole Kuvajt, jež obsadila celkovou 77. příčku.</p>
      <related>
        <a href="https://www.e15.cz/promeny-v-case/pred-a-po-prohlednete-si-chystanou-promenu-smichovskeho-nadrazi-1364338"/>
      </related>
      <p>Kvalitu života ve městech posuzovala společnost D&amp;L Partners na základě třech pilířů. První z nich se týkal výše příjmů, včetně toho, jaké v městech panují nerovnosti a jaké mají obyvatelé příležitosti například v přístupu ke vzdělání. Druhý pilíř se zabývá tím, jak se mohou různé skupiny obyvatelstva podílet na chodu společnosti. Třetí pilíř pak měří kvalitu infrastruktury, dostupnost bydlení či dostatek pracovních příležitostí.</p>
      <p>Cílem žebříčku, jehož sestavení firmě zadaly úřady španělského regionu Baskicko, je poskytnout vedením měst zpětnou vazbu a pomoci jim zlepšovat svou správu. Dvacet nejlepších měst dnes na akci v budově Gugenheimova muzea v Bilbau obdrželo na základě svého umístění slavnostní pečeť PICSA.</p>
      <related>
        <h4>Související články</h4>
        <a href="https://www.e15.cz/byznys/doprava-a-logistika/ridici-v-praze-travi-skoro-sest-dni-za-rok-v-zacpach-jinde-jsou-na-tom-mnohem-hur-1356348"/>
        <a href="https://www.e15.cz/domaci/souboj-starostu-proc-jsou-korenovy-ricany-k-ziti-nejlepsi-a-chlubnova-orlova-nejhorsi-1361519"/>
        <a href="https://www.e15.cz/nazory/glosa-petra-peska-kvalitni-nerovny-zivot-1362499"/>
        <a href="https://www.e15.cz/byznys/obchod-a-sluzby/ruska-pizza-vezme-utokem-evropu-asii-i-afriku-retezec-dodo-planuje-tisic-pobocek-za-pet-let-1363262"/>
        <a href="https://www.e15.cz/zahranicni/nova-hedvabna-stezka-bude-transparentnejsi-rekl-cinsky-prezident-si-tin-pching-1358352"/>
      </related>
    </article>
  </body>
</html>