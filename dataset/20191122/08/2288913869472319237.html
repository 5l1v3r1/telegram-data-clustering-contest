<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191122_04730413"/>
    <meta property="og:site_name" content="De Standaard"/>
    <meta property="article:published_time" content="2019-11-22T08:50:00+00:00"/>
    <meta property="og:title" content="‘The Greek freak’ pakt in NBA alweer uit met indrukwekkende cijfers"/>
    <meta property="og:description" content="Giannis Antetokounmpo was donderdagavond andermaal de sterkhouder van Milwaukee tegen Portland. Het Griekse fenomeen tekende met 24 punten, 19 rebounds en ..."/>
  </head>
  <body>
    <article>
      <h1>‘The Greek freak’ pakt in NBA alweer uit met indrukwekkende cijfers</h1>
      <address>
        <time datetime="2019-11-22T08:50:00+00:00">22 Nov 2019, 08:50</time>
      </address>
      <p>
        <b>Giannis Antetokounmpo was donderdagavond andermaal de sterkhouder van Milwaukee tegen Portland. Het Griekse fenomeen tekende met 24 punten, 19 rebounds en 15 assists voor zijn tweede triple-double van het seizoen. De Bucks haalden het met 137-129 en zijn nu alleen leider in de Eastern Conference.</b>
      </p>
      <p>De 24-jarige Antetokounmpo, vorig seizoen verkozen tot beste speler (MVP) in de NBA, moest de titel van beste schutter in zijn team wel aan Eric Bledsoe laten. Die was goed voor 30 punten. In het verliezende kamp was CJ McCollum uitstekend op dreef. De 28-jarige shooting guard maakte 37 punten voor de Trail Blazers, meer dan het dubbele van Carmelo Anthony (18 ptn).</p>
      <figure>
        <iframe data-src="https://twitter.com/NBA/status/1197724008625713152?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Dankzij de overwinnig voert Milwaukee (12 zeges, 3 nederlagen) nu alleen het klassement aan in het oosten, voor Boston (10-3). Portland (5-11) blijft onderin bengelen in de Western Conference.</p>
      <p>
        <b>Nipte zege New Orleans</b>
      </p>
      <p>In de tweede wedstrijd van de avond behaalde New Orleans een nipte 121-124 zege bij Phoenix. Brandon Ingram maakte 15 van zijn 28 punten in het beslissende vierde kwart. Samen met JJ Redick (26 ptn) bezorgde hij de Pelicans hun zesde zege van het seizoen (tegen negen nederlagen). Voor Phoenix was het de zevende verliesmatch in veertien wedstrijden. (belga)</p>
    </article>
  </body>
</html>