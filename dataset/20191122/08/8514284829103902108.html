<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/ahirtvhirei/diszpolgarok-alltak-ki-az-atletikai-vb-mellett-2490707"/>
    <meta property="og:site_name" content="hírTV"/>
    <meta property="article:published_time" content="2019-11-22T08:38:00+00:00"/>
    <meta property="og:title" content="Díszpolgárok álltak ki az atlétikai vb mellett"/>
    <meta property="og:description" content="Budapest tavaly kapta meg a ­2023-as vb rendezésének a jogát, az ellenzék és Karácsony Gergely az önkormányzati választás kampányában támadta a beruházást, stadionstopot hirdetett."/>
  </head>
  <body>
    <article>
      <h1>Díszpolgárok álltak ki az atlétikai vb mellett</h1>
      <address><time datetime="2019-11-22T08:38:00+00:00">22 Nov 2019, 08:38</time> by <a rel="author">Magyar Nemzet</a></address>
      <h4>Miklósa Erika operaénekes, Kemény Dénes, a magyar férfi-vízilabdaválogatott korábbi szövetségi kapitánya és Merkely Béla professzor levelet írt Karácsony Gergely főpolgármesternek, amelyben arra kérik, hogy támogassa a 2023-as atlétikai világbajnokság megrendezését - olvasható a Magyar Nemzeten.</h4>
      <p>„Magánszemélyként, civilként és Budapest felelős díszpolgáraiként mondtunk véleményt a tervezett atlétikai sport- és szabadidős parkról. Mellette vagyunk, és azt gondoljuk, talán a fővárosi döntés előtt érdemes róla még beszélni” – írta Miklósa Erika tegnap Facebook-oldalán. A levélben leszögezik, hogy az atlétikai világbajnokság a világ egyik legnézettebb, legnagyobb presztízsű nemzetközi sporteseménye, így a vb előtt és alatt Budapestre figyel majd a világ. „Ha megvalósul e beruházás, az számos további infrastrukturális és közlekedési fejlesztést von maga után, Budapest egy újabb része válhat méltóvá egy európai világvároshoz, amelynek előnyeiből minden budapesti polgár részesülhet” – zárul a levél.</p>
      <p>– Ha Budapest nem támogatja a ­2023-as atlétikai vb-t , akkor a kormánynak azt kell megvizsgálnia, hogy vidéken megrendezhető-e az esemény, ha nem, akkor pedig le kell mondani – közölte tegnap Gulyás Gergely. A Miniszterelnökséget vezető miniszter a Momentum által az atlétikai stadion felépítése ellen kilátásba helyezett népszavazás kapcsán azt mondta: a kezdeményezőket valószínűleg nem érdeklik a tények, novemberben, de legkésőbb decemberben dönteni kell, egy nyolc-tíz-tizenkét hónapos előkészítést igénylő országos népszavazásra már nincs idő. – Az atlétikai vb jó üzlet Budapestnek, egy nagy, 44 hektáros zöldberuházás, amivel mindenki jól jár – szögezte le. Hozzátette: egy választási kampányban lehet hülyeségeket beszélni, de utána a megválasztott döntéshozóknak szembesülniük kellene a valósággal.</p>
      <p>Budapest tavaly kapta meg a ­2023-as vb rendezésének a jogát, az ellenzék és Karácsony Gergely az önkormányzati választás kampányában támadta a beruházást, stadionstopot hirdetett. Karácsony főpolgármesterként a Fővárosi Közgyűlés november 27-i üléséig kért haladékot a vb-vel kapcsolatos döntéshez. Hétfőn a Magyar Atlétikai Szövetség pozitívnak és előremutatónak értékelte a találkozót a főpolgármesterrel.</p>
      <p>
        <a href="https://magyarnemzet.hu/belfold/diszpolgarok-alltak-ki-az-atletikai-vb-mellett-7517120/">Magyar Nemzet</a>
      </p>
    </article>
  </body>
</html>