<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/wayanad-collector-and-education-deputy-director-suggested-to-clan-schools-and-training-to-hospitals-on-snake-bite434.html"/>
    <meta property="og:site_name" content="DoolNews"/>
    <meta property="article:published_time" content="2019-11-22T08:13:00+00:00"/>
    <meta property="og:title" content="വയനാട്ടിലെ സ്‌കൂളുകള്‍ അടിയന്തിരമായി വൃത്തിയാക്കാന്‍ നിര്‍ദേശം; ആശുപത്രികള്‍ക്ക് പരിശീലനം നല്‍കണം; വിദ്യാര്‍ത്ഥി പാമ്പുകടിയേറ്റു മരിച്ച സംഭവത്തില്‍ കര്‍ശന നടപടികള്‍"/>
    <meta property="og:description" content="KERALA NEWS Snake Poison Wayanad Kerala ബത്തേരി: പാമ്പുകടിയേറ്റു വിദ്യാര്‍ത്ഥി മരിച്ച സംഭവത്തില്‍ വയനാട്ടിലെ സ്‌കൂളുകളില്‍ കര്‍ശന നടപടികളുമായി പൊതു വിദ്യാഭ്യാസ ഉപഡയറക്ടറു"/>
  </head>
  <body>
    <article>
      <h1>വയനാട്ടിലെ സ്‌കൂളുകള്‍ അടിയന്തിരമായി വൃത്തിയാക്കാന്‍ നിര്‍ദേശം; ആശുപത്രികള്‍ക്ക് പരിശീലനം നല്‍കണം; വിദ്യാര്‍ത്ഥി പാമ്പുകടിയേറ്റു മരിച്ച സംഭവത്തില്‍ കര്‍ശന നടപടികള്‍</h1>
      <address><time datetime="2019-11-22T08:13:00+00:00">22 Nov 2019, 08:13</time> by <a rel="author">ന്യൂസ് ഡെസ്‌ക്</a></address>
      <p>ബത്തേരി: പാമ്പുകടിയേറ്റു വിദ്യാര്‍ത്ഥി മരിച്ച സംഭവത്തില്‍ വയനാട്ടിലെ സ്‌കൂളുകളില്‍ കര്‍ശന നടപടികളുമായി പൊതു വിദ്യാഭ്യാസ ഉപഡയറക്ടറും വയനാട് ജില്ലാ കലക്ടറും.</p>
      <p>ജില്ലാ കലക്ടര്‍, പൊലീസ് മേധാവി, വിദ്യാഭ്യാസ ഉപഡയറക്ടര്‍ എന്നിവര്‍ അന്വേഷണം നടത്തണമെന്നും 15 ദിവസത്തിനകം റിപ്പോര്‍ട്ട് നല്‍കണമെന്നും ബാലവാകശ കമ്മീഷന്‍ ഉത്തരവിട്ടിരുന്നു. ഇതിനെ തുടര്‍ന്നാണ് നടപടി. ബാലാവകാശ കമ്മീഷനും മനുഷ്യാവകാശ കമ്മീഷനും സംഭവത്തില്‍ സ്വമേധയാ കേസെടുത്തിട്ടുണ്ട്.</p>
      <p>ഇന്നുതന്നെ എല്ലാ സ്‌കൂളുകളിലും ഹെഡ്മാസ്റ്ററുടെ നേതൃത്വത്തില്‍ പ്രത്യേക പരിശോധന നടത്തണമെന്നാണ് പൊതു വിദ്യാഭ്യാസ ഉപഡയറക്ടറുടെ നിര്‍ദേശം.</p>
      <related>
        <a href="https://www.doolnews.com/rahul-gandhi-letter-to-pinarayi-vijayan-159.html?utm_source=doolnews&amp;utm_medium=related"/>
      </related>
      <p>സ്‌കൂളും പരിസരവും വൃത്തിയാക്കുക, ശുചിമുറിയിലേക്ക് പോകുന്ന വഴി, ശുചിമുറി, കളിസ്ഥലം തുടങ്ങിയ ഇടങ്ങളില്‍ പാമ്പോ ഏതെങ്കിലും തരത്തിലുള്ള ഇഴ ജന്തുക്കളോ ഉണ്ടെങ്കില്‍ അവയെ തുരത്താനുമുള്ള സുരക്ഷാ നടപടികള്‍ സ്വീകരിക്കണമെന്നും പൊതു വിദ്യാഭ്യാസ ഉപഡയറക്ടറുടെ ഉത്തരവില്‍ പറയുന്നു.</p>
      <p>പ്രധാനാധ്യാപകന്റെ നേതൃത്വത്തിലാവണം ശുചീകരണ പ്രവര്‍ത്തനങ്ങള്‍ നടത്തേണ്ടതെന്നും പ്രധാനാധ്യാപകന്റെ നിര്‍ദേശം സ്വീകരിക്കാത്ത അധ്യാപകര്‍ക്കെതിരെ കര്‍ശന നടപടി സ്വീകരിക്കണമെന്നും ഉത്തരവില്‍ വ്യക്തമാക്കുന്നു.</p>
      <p>എല്ലാ മാസവും ഇത്തരത്തില്‍ സ്‌കൂളും പരിസരവും പരിശോധിക്കണമെന്നും അതിന്റെ റിപ്പോര്‍ട്ട് ഉപഡയറക്ടര്‍ക്ക് സമര്‍പ്പിക്കണമെന്നും കര്‍ശന നിര്‍ദേശമുണ്ട്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>വയനാട്ടിലെ സ്‌കൂളുകളിലെ സുരക്ഷ നേരിട്ട് പരിശോധിക്കണമെന്നാണ് പഞ്ചായത്ത് സെക്രട്ടറിമാര്‍ക്ക് കലക്ടര്‍ നല്‍കിയ നിര്‍ദേശം.<br/>എല്ലാ പഞ്ചായത്ത് സെക്രട്ടറിമാരും അതത് പഞ്ചായത്തുകള്‍ക്ക് കീഴിലുള്ള സ്‌കൂളുകളില്‍ പോയി പരിശോധനയ്ക്ക് നേതൃത്വം നല്‍കണമെന്നാണ് കലക്ടറുടെ ഉത്തരവില്‍ പറയുന്നത്.</p>
      <related>
        <a href="https://www.doolnews.com/activist-medha-patkar-gets-passport-office-notice-on-pending-cases123.html?utm_source=doolnews&amp;utm_medium=related"/>
      </related>
      <p>പാമ്പുകടിയേറ്റാല്‍ പ്രാഥമികമായി എന്തു ചെയ്യണമെന്ന് സര്‍ക്കാര്‍, സ്വകാര്യ ആശുപത്രികള്‍ക്ക് വനംവകുപ്പ് ഉദ്യോഗസ്ഥര്‍ പരിശീലനം നല്‍കണമെന്നും കലക്ടറുടെ ഉത്തരവില്‍ പറയുന്നു.</p>
      <p>പരിശീലനത്തിന് ജില്ലാ മെഡിക്കല്‍ ഓഫീസര്‍ ആയിരിക്കണം നേതൃത്വം നല്‍കേണ്ടത്. എന്നാല്‍ പരിശീലനം അവഗണിക്കുന്ന സ്ഥാപനങ്ങള്‍ക്കെതിരെ നടപടി സ്വീകരിക്കുമെന്നും കലക്ടറുടെ ഉത്തരവില്‍ വ്യക്തമാക്കുന്നു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ബുധനാഴ്ച വൈകീട്ട് മൂന്നരയോടെയാണ് ഷെഹ്‌ല ഷെറിന്‍ പാമ്പുകടിയേറ്റ് മരിച്ചത്. കുട്ടിയെ ആശുപത്രിയിലെത്തിക്കാന്‍ വൈകിയതും ക്ലാസ് മുറികള്‍ വേണ്ടവിധത്തില്‍ പരിപാലിക്കാത്തതുമാണ് വിദ്യാര്‍ഥിയുടെ മരണത്തിന് കാരണമായതെന്ന് സ്‌കൂളിലെ മറ്റു വിദ്യാര്‍ഥികള്‍ പറഞ്ഞിരുന്നു.</p>
      <figure>
        <iframe src="https://www.youtube.com/embed/6-3OZOGMG2U" width="560" height="315" data-service="Youtube" scrolling="no"/>
      </figure>
    </article>
  </body>
</html>