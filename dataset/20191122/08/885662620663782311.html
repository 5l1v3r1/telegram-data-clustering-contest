<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/real-estate/125685/funds-etoimazontai-na-ependysoyn-stin-ergatiki-katoikia"/>
    <meta property="og:site_name" content="Insider"/>
    <meta property="article:published_time" content="2019-11-22T08:00:00+00:00"/>
    <meta property="og:title" content="Funds ετοιμάζονται να επενδύσουν στην «εργατική κατοικία»"/>
    <meta property="og:description" content="Fund ισραηλινών συμφερόντων ετοιμάζεται να αγοράσει χαρτοφυλάκιο 5.000 διαμερισμάτων για να ανακαινίσει και να τα νοικιάσει με μίσθωμα 350 με 400 ευρώ το καθένα."/>
  </head>
  <body>
    <article>
      <h1>Funds ετοιμάζονται να επενδύσουν στην «εργατική κατοικία»</h1>
      <h2>Fund ισραηλινών συμφερόντων ετοιμάζεται να αγοράσει χαρτοφυλάκιο 5.000 διαμερισμάτων για να ανακαινίσει και να τα νοικιάσει με μίσθωμα 350 με 400 ευρώ το καθένα.</h2>
      <address><time datetime="2019-11-22T08:00:00+00:00">22 Nov 2019, 08:00</time> by <a rel="author">Κώστας Κετσιετζής</a></address>
      <p>Επενδυτικές ευκαιρίες από την έλλειψη ποιοτικής και οικονομικής κατοικίας για νέους εργαζόμενους στην Ελλάδα εντοπίζουν διεθνή funds, τα οποία ετοιμάζονται να προχωρήσουν σε μαζικές αγορές διαμερισμάτων κυρίως στο κέντρο της Αθήνας με στόχο να τα ανακαινίσουν και να τα ενοικιάσουν σε λογικές για τα επίπεδα των μισθών τιμές.</p>
      <p>Σύμφωνα με πληροφορίες fund ισραηλινών συμφερόντων ετοιμάζεται να αγοράσει χαρτοφυλάκιο 5.000 διαμερισμάτων, τα οποία σχεδιάζει αφού τα ανακαινίσει ελαφρά και τα εξοπλίσει με ηλεκτρικές συσκευές να τα νοικιάσει σε τιμές κοντά στα 350 με 400 ευρώ τον μήνα. Το χαρτοφυλάκιο αυτό στη συνέχεια θα τιτλοποιηθεί με τη μορφή <b>ABS </b>(Asset Backed Security) επιτρέποντας έτσι στο fund να αντλήσει επιπλέον κεφάλαια για νέες επενδύσεις.</p>
      <p>Με τα ενοίκια να καταγράφουν αύξηση άνω του 25% τη τελευταία διετία το να βρει ένα νέο ζευγάρι εργαζομένων κατοικία σε τιμή που να συμβαδίζει με τους μισθούς έχει γίνει πραγματικός άθλος. Ταυτόχρονα, η παροχή δανείων από τις τράπεζες παραμένει περιορισμένη, ενώ ανύπαρκτα είναι τα προγράμματα του ΟΕΚ. «Όλα αυτά δημιουργούν ένα μεγάλο κενό στην αγορά, που ορισμένοι επενδυτές είναι διατεθειμένοι να το καλύψουν», σημειώνει στο <b>insider.gr </b>υψηλόβαθμο στέλεχος ελληνικής εταιρείας asset management.</p>
      <p>Σύμφωνα με παράγοντες της αγοράς ακινήτων, αυτές οι πρωτοβουλίες μπορούν να δώσουν απάντηση στο ερώτημα του τι θα γίνουν τα δεκάδες χιλιάδες μικρά διαμερίσματα που βρίσκονται υποθηκευμένα σε μη εξυπηρετούμενα τραπεζικά δάνεια αλλά και στο στοκ των ακινήτων που έχουν στην κατοχή τους οι τράπεζες (<b>Real Estate Owned </b>–REO). Μόλις την προηγούμενη χρονιά οι τράπεζες απέκτησαν μέσω πλειστηριασμών πάνω από 4.000 ακίνητα, ενώ φέτος αυτός ο αριθμός θα είναι διπλάσιος. Ακόμη, πολλές χιλιάδες ακίνητα βρίσκονται στην κατοχή των τραπεζών και από κατασχέσεις. Τα καλύτερα απ’ αυτά τα ακίνητα μπορούν να πωληθούν είτε μεμονωμένα, είτε σε μικρά πακέτα, όμως ο μεγάλος όγκος που αφορά μικρής αξίας και εμπορευσιμότητας διαμερίσματα δύσκολα θα τραβήξουν το ενδιαφέρον «παραδοσιακών» επενδυτών.</p>
      <h3>Επιθετική πολιτική</h3>
      <p>Πηγές που γνωρίζουν τις σκέψεις των εν λόγω επενδυτών αναφέρουν ότι στόχος τους είναι να κινηθούν ιδιαίτερα επιθετικά στο κομμάτι των ενοικίων στοχεύοντας κυρίως σε νέους εργαζόμενους και οικογένειες που θα μπορούν να αποπληρώνουν τα «λογικά» ενοίκια που θα συμφωνηθούν. Δεδομένου ότι τα ακίνητα θα τιτλοποιηθούν βασικό μέλημα είναι να υπάρχουν σοβαροί ενοικιαστές που θα πληρώνουν με συνέπεια. Εξάλλου, με τις χαμηλές τιμές που αναμένεται να αλλάξουν χέρια αυτά τα διαμερίσματα ένα ενοίκιο της τάξης των 350-400 ευρώ, μπορεί να σημαίνει απόδοση ακόμη και 8% για τα funds.</p>
      <p>Έτσι αν αυτά τα επενδυτικά σχέδια προχωρήσουν, δεν αποκλείεται να δούμε και μια αποκλιμάκωση των ενοικίων ειδικά στο κέντρο της Αθήνας, τα οποία έχουν φθάσει σε μικρό χρονικό διάστημα σε δυσθεώρητα για την εποχή επίπεδα.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/124646/pomida-katalisteysi-ton-ekmisthoton-akiniton-30-ton-ypohreotikon-dapanon"/>
        <a href="https://www.insider.gr/epiheiriseis/real-estate/124472/allaxan-heria-gia-45-ekat-proin-odeon-star-city-kai-proin-ktirio"/>
        <a href="https://www.insider.gr/epiheiriseis/124059/21-metra-dinoyn-anasa-stin-oikodomi-kai-toys-kataskeyastes"/>
      </related>
    </article>
  </body>
</html>