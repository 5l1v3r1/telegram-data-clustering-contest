<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Koalicja-Obywatelska/191129786-Jaskowiak-Kidawa-Blonska-to-polityk-formatu-prezydenckiego.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-22T08:33:55+00:00"/>
    <meta property="og:title" content="Jaśkowiak: Kidawa-Błońska to polityk formatu prezydenckiego"/>
    <meta property="og:description" content="- To kwestia walki o lepszy kraj, lepsze państwo - mówił w rozmowie z Jackiem Nizinkiewiczem w #RZECZoPOLITYCE prezydent Poznania, Jacek Jaśkowiak komentując swoją decyzję o starcie w prawyborach prezydenckich organizowanych przez PO."/>
  </head>
  <body>
    <article>
      <h1>Jaśkowiak: Kidawa-Błońska to polityk formatu prezydenckiego</h1>
      <address><time datetime="2019-11-22T08:33:55+00:00">22 Nov 2019, 08:33</time> by <a rel="author">arb</a></address>
      <p>
        <b>- To kwestia walki o lepszy kraj, lepsze państwo - mówił w rozmowie z Jackiem Nizinkiewiczem w #RZECZoPOLITYCE prezydent Poznania, Jacek Jaśkowiak komentując swoją decyzję o starcie w prawyborach prezydenckich organizowanych przez PO.</b>
      </p>
      <p>- To jest przyszłość nie tylko Polski, to jest przyszłość też naszych miast - mówił o wyborach prezydenckich <a href="https://www.rp.pl/article/20191121/KRAJ/311219880">Jaśkowiak.</a></p>
      <p>- Widzimy jak miasta cierpią, widzimy te zmiany, które musimy wprowadzać w budżecie po piątce Kaczyńskiego - dodał.</p>
      <p>Na pytanie, czy nie obawia się, że w przypadku wygrania wyborów prezydenckich przez niego, PiS wprowadzi do Poznania swojego komisarza (taką obawę wyrażał prezydent Warszawy Rafał Trzaskowski, który w ten sposób uzasadniał fakt, że nie startuje w prawyborach prezydenckich w PO), Jaśkowiak odparł, że "nie obawia się, bo ten komisarz byłby na bardzo krótko".</p>
      <p>- Po drugie nie sądzę, by rząd PiS chciałby rozpocząć z nowo wybranym prezydentem Polski od razu działania, które byłyby zwarciem - dodał. </p>
      <p>Jaśkowiak zapewnił, że nie zgłosił się do prawyborów dlatego, iż otrzymał telefon od Grzegorza Schetyny (przed zgłoszeniem się Jaśkowiaka jedyną kandydatką była Małgorzata Kidawa-Błońska co groziło kompromitacją idei prawyborów). Dodał jednak, że ze Schetyną "regularnie się spotyka, rozmawia z nim o Polsce". - W dzień, gdy (Donald) Tusk ogłosił, że nie będzie kandydował byłem na spotkaniu u Schetyny, rozmawialiśmy o wyborach - mówiąc o tym, że to będą bardzo trudne wybory, bo PiS użyje wszystkich metod, aby je wygrać. Rozmawialiśmy o tym, jak ważny to będzie urząd i jak ważna będzie powaga tego urzędu, i jak niezależnośź i bezpartyjność prezydenta będzie miała wpływ na sytuację opozycji na przyszłość - mówił.</p>
      <p>Jak przyznał "wtedy zaczął intensywnie myśleć o starcie w prawyborach". - Ale decyzję podjąłem tak naprawdę w ostatnich dniach - dodał. - Na pewno istotne było przemówienie Tuska, który mówił, że nie będzie kandydować, bo liczyło się państwo. Zacząłem się zastanawiać na ile moja niezależność, dobre relacje z Lewicą, ruchami obywatelskimi, na ile to może mieć wpływ na decyzję ewentualnych wyborców - dodał. </p>
      <p>Jaśkowiak podkreślił, że w czasie kampanii prawyborczej będzie przekonywał, iż ma większe szanse wygrania z Andrzejem Dudą niż Małgorzata Kidawa-Błońska. O swojej rywalce powiedział jednak, że "jest osobą formatu prezydenckiego, z dużym doświadczeniem, koncyliacyjną, z dużą klasą".</p>
      <p>Dlaczego w takim razie startuje w prawyborach? - Uważam, że dzisiaj musimy się zająć ważnymi tematami i wybór odpowiedniego kandydata jest ważnym momentem i to świadczy o powadze sytuacji - wyjaśnił.</p>
      <p>Jaśkowiak pytany o to czy weźmie urlop na czas prawyborów powiedział, że jest to "kwestia techniczna". - Na pewno nie wchodzi w rachubę wzięcie sześciu miesięcy urlopu - zaznaczył.</p>
    </article>
  </body>
</html>