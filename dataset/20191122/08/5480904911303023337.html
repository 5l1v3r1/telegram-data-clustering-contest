<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cinsky-prezident-dohodu-s-usa-chceme-strach-z-nich-ale-nemame/1823934?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T08:11:00+00:00"/>
    <meta property="og:title" content="Čínský prezident: Dohodu s USA chceme, strach z nich ale nemáme"/>
    <meta property="og:description" content="Peking - Čína se chce se Spojenými státy dohodnout na první fázi obchodní smlouvy a aktivně se snaží vyhnout obchodní válce. Pokud ale bude třeba, je připravena k odvetě, řekl dnes na mezinárodním ekonomickém fóru v Pekingu čínský prezident Si Ťin-pching."/>
  </head>
  <body>
    <article>
      <h1>Čínský prezident: Dohodu s USA chceme, strach z nich ale nemáme</h1>
      <address><time datetime="2019-11-22T08:11:00+00:00">22 Nov 2019, 08:11</time> by <a rel="author" href="http://www.ctk.cz/" target="_blank">ČTK</a></address>
      <p>Peking - Čína se chce se Spojenými státy dohodnout na první fázi obchodní smlouvy a aktivně se snaží vyhnout obchodní válce. Pokud ale bude třeba, je připravena k odvetě, řekl dnes na mezinárodním ekonomickém fóru v Pekingu čínský prezident Si Ťin-pching.</p>
      <p>"Pokud bude třeba, budeme se bránit, ale aktivně pracujeme na tom, abychom se obchodní válce vyhnuli. Tuto obchodní válku jsme nezačali a není to něco, co chceme," prohlásil Si v pekingské Velké síni lidu. Zopakoval, že k dohodě s Washingtonem je nutný "vzájemný respekt a rovnost".</p>
      <p>Spojené státy a Čína spolu už od loňského roku vedou obchodní válku, ve které na sebe vzájemně uvalují cla. Zároveň ale jednají o obchodní dohodě. Peking navrhuje, aby Si a jeho americký protějšek Donald Trump podepsali její první část počátkem prosince.</p>
      <p>Dalším důležitým datem ve sporu obou největších světových ekonomik, který ohrožuje globální hospodářství, se podle pozorovatelů může stát 15. prosinec. K tomuto datu mají v USA vstoupit v platnost další cla na čínské zboží v celkové roční hodnotě 156 miliard dolarů (3,6 bilionu Kč). Podle agentury Reuters se budou vztahovat mimo jiné na elektroniku a na vánoční ozdoby.</p>
    </article>
  </body>
</html>