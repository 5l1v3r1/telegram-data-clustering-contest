<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904690/roda-geeft-de-la-vega-trap-na-die-afspraak-is-in-strijd-met-de-fifa-regelgeving-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-22T08:55:00+00:00"/>
    <meta property="og:title" content="Roda geeft De la Vega trap na: 'Die afspraak is in strijd met de FIFA-regelgeving'"/>
    <meta property="og:description" content="Bij Roda JC is de rust wedergekeerd na een tumultueuze periode. De club uit Kerkrade nam afscheid van Mauricio Garcia de la Vega, de Mexicaanse kandidaat-investeerder, en is daarna in handen gekomen van betrouwbare investeerders. Ook is Herman Huirne aangesteld als statutair algemeen directeur. Hij heeft de opdracht om Roda definitief in rustig vaarwater te krijgen en moet dat doen door de laatste connecties met De la Vega weg te werken. &quot;Meneer De la Vega heeft op naam van Roda JC een lening in Duitsland afgesloten ter grootte van €150.000&quot;, legt hij uit op de site van de Koempelclub. &quot;Deze is door Roda JC reeds terugbetaald.&quot;"/>
  </head>
  <body>
    <article>
      <h1>Roda geeft De la Vega trap na: 'Die afspraak is in strijd met de FIFA-regelgeving'</h1>
      <address>
        <time datetime="2019-11-22T08:55:00+00:00">22 Nov 2019, 08:55</time>
      </address>
      <p>
        <b>Bij Roda JC is de rust wedergekeerd na een tumultueuze periode. De club uit Kerkrade nam afscheid van Mauricio Garcia de la Vega, de Mexicaanse kandidaat-investeerder, en is daarna in handen gekomen van betrouwbare investeerders.</b>
      </p>
      <p>Ook is Herman Huirne aangesteld als statutair algemeen directeur. Hij heeft de opdracht om Roda definitief in rustig vaarwater te krijgen en moet dat doen door de laatste connecties met De la Vega weg te werken. "Meneer De la Vega heeft op naam van Roda JC een lening in Duitsland afgesloten ter grootte van €150.000", legt hij uit op <a href="https://www.rodajckerkrade.nl/nieuwsbericht/21-11-2019/in-de-diepte-herman-huirne">de site van de Koempelclub</a>. "Deze is door Roda JC reeds terugbetaald."</p>
      <p>"Daarnaast heeft Dhr. De la Vega bij zijn vertrek afgesproken dat hij een percentage ontvangt over enkele eventuele verkopen van spelers", gaat hij verder. "Deze afspraak is echter in strijd met de FIFA-regelgeving en heeft voor mij dus geen bindend karakter."</p>
      <p>Ook hoopt Huirne dat Roda onder de puntenstraf en de geldboete uitkomt die de KNVB eerder oplegde. "De Licentiecommissie van de KNVB heeft de club inderdaad bestraft met 3 punten in mindering én een geldboete van €12.500 wegens het handelen in strijd met de licentieregels."</p>
      <p>Oorzaak van de straf was de Mexicaanse investeerder. "Meneer De la Vega heeft zichzelf bij de KNVB ingeschreven als Algemeen Directeur én bestuurder van de Stichting FSU. Dat mag niet volgens de licentieregels. Tevens had hij zichzelf moeten laten toetsen bij de KNVB, alvorens hij zich mocht inschrijven als Algemeen Directeur. Roda JC is in beroep gegaan tegen deze straf."</p>
    </article>
  </body>
</html>