<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aajtak.intoday.in/story/most-engaging-video-sharing-platforms-tiktok-earning-revenues-facilitate-tut-1-1139589.html"/>
    <meta property="og:site_name" content="aajtak.intoday.in"/>
    <meta property="article:published_time" content="2019-11-22T08:29:49+00:00"/>
    <meta property="og:title" content="TikTok पर बनाते हैं वीडियो तो कमा सकते हैं करोड़ों, ये है फंडा"/>
    <meta property="og:description" content="वीडियो शेयरिंग प्‍लेटफॉर्म टिकटॉक ऐप के जरिए अब आप कमाई भी कर सकते हैं. इसके लिए कई कंपनियां या ब्रांड टिकटॉक यूजर्स से संपर्क कर रही हैं."/>
  </head>
  <body>
    <article>
      <h1>TikTok पर बनाते हैं वीडियो तो कमा सकते हैं करोड़ों, ये है फंडा</h1>
      <h2>वीडियो शेयरिंग प्‍लेटफॉर्म टिकटॉक ऐप के जरिए अब आप कमाई भी कर सकते हैं. इसके लिए कई कंपनियां या ब्रांड टिकटॉक यूजर्स से संपर्क कर रही हैं.</h2>
      <address>
        <time datetime="2019-11-22T08:29:49+00:00">22 Nov 2019, 08:29</time>
      </address>
      <ul>
        <li>टिकटॉक तीसरा सबसे अधिक डाउनलोड किया जाने वाला गैर-गेमिंग ऐप</li>
        <li>भारत में सबसे अधिक लोग टिकटॉक ऐप का करते हैं इस्‍तेमाल</li>
      </ul>
      <p>सोशल मीडिया पर टिकटॉक ऐप का क्रेज बढ़ता ही जा रहा है. दरअसल, इस ऐप के जरिए लोगों को पॉपुलैरिटी तो मिल रही है, इसके साथ ही यह एंटरटेनमेंट का एक अच्‍छा प्‍लेटफॉर्म भी बन चुका है. यही वजह है कि लोग टिकटॉक ऐप को पसंद कर रहे हैं. हालांकि अब इस ऐप से टिकटॉक यूजर्स को कमाई के भी मौके मिलने लगे हैं. <b>आइए जानते हैं कि आखिर कैसे..   </b></p>
      <p>दरअसल, कई बड़ी कंपनियां या ब्रांड अब टिकटॉक प्‍लेटफॉर्म से जुड़कर यूजर्स को कमाने का मौका दे रही हैं. हाल ही में मोबाइल फोन ब्रांड itel ने TikTok पर एक सोशल मीडिया अभियान शुरू किया था. इसे जबरदस्‍त सफलता मिली है. इस अभियान के तहत टिकटॉक यूजर्स को जरूरी टैग का उपयोग करते हुए itel के लिए बनाए गए सॉन्‍ग पर परफॉर्म कर वीडियो अपलोड करना था. इसके बदले में itel ने यूजर्स को भुगतान भी किया है. इसी तरह Amazfit, Moov और Bingo जैसी कंपनियां या ब्रांड अलग-अलग अभियान के तहत यूजर्स को कमाई करने का मौका दे रही हैं.</p>
      <p>
        <b>जरूरी है ये शर्त</b>
      </p>
      <p>हालांकि कमाई के लिए टिकटॉक यूजर के फॉलोअर्स की संख्‍या ज्‍यादा से ज्‍यादा होना जरूरी है. इसके बाद ही कोई भी कंपनी अपने ब्रांड के प्रचार के लिए टिकटॉक यूजर्स से संपर्क करती हैं. कंपनियां टिकटॉक यूजर्स से अपने ब्रांड के लिए परफॉर्म कर वीडियो अपलोड करने को कह रही हैं. इसके बदले में ये कंपनियां टिकटॉक यूजर्स को अच्‍छी खासी रकम भुगतान कर रही हैं. वहीं अगर आप एक प्रभावशाली व्यक्ति हैं, तो भी आपको प्राथमिकता मिलेगी.</p>
      <p>माइंडशिफ्ट इंटरएक्टिव के सीईओ जफर रईस की मानें तो टिकटॉक पर जिस यूजर के 1 लाख से अधिक फॉलोअर्स हैं वो ज्‍यादा प्रभावी हो सकते हैं. इसके अलावा कंपनियां उन यूजर्स की भी तलाश करते हैं जो अपने ब्रांड का खुद प्रचार करते हैं. बता दें कि TikTok ऐप भारत में सबसे ज्‍यादा पसंद किया जा रहा है.</p>
      <p>
        <b>भारत में सबसे अधिक लोग टिकटॉक ऐप यूजर्स</b>
      </p>
      <p>हाल के आंकड़े बताते हैं कि इस ऐप के दुनियाभर में 1.5 अरब यूजर्स से अधिक यूजर हैं. जबकि इस सूची में भारत शीर्ष स्थान पर है. मतलब यह कि भारत में सबसे अधिक लोग टिकटॉक ऐप का इस्‍तेमाल करते हैं.  साल 2019 में लोगों ने इसके इस्तेमाल में तेजी दिखाई, इस साल 27.76 करोड़ लोगों ने इसे डाउनलोड किया.</p>
      <p>यह विश्व में सभी डाउनलोड के आंकड़ों का 45 प्रतिशत है. इस सूची में चीन 4.55 करोड़ डाउनलोड के साथ दूसरे स्थान पर है, जो कि आंकड़ों का 7.4 प्रतिशत है. इसके अलावा 3.76 करोड़ डाउनलोड के साथ अमेरिका तीसरे स्थान पर है, जो इस साल के आंकड़ों का 6 प्रतिशत है.</p>
      <p>आंकड़ों की मानें तो टिकटॉक वर्तमान में वर्ष का तीसरा सबसे अधिक डाउनलोड किया जाने वाला गैर-गेमिंग ऐप है. इस सूची में पहले स्थान पर वॉट्सऐप 70.74 करोड़ इंस्टॉल के साथ शीर्ष पर है तो वहीं फेसबुक मैसेंजर 63.62 करोड़ इंस्टॉल के साथ दूसरे स्थान पर है. जबकि टिकटॉक को 61.4 करोड़ इंस्टॉल किया गया है. इसी सूची में 58.7 करोड़ डाउनलोड के साथ फेसबुक चौथे और 37.62 करोड़ डाउनलोड के साथ इंस्टाग्राम पांचवें स्थान पर है.</p>
      <figure>
        <video src="https://aajtak-pdelivery.akamaized.net/aajtak/video/2019_11/22_nov_19_tik_tok_girl_ajay_spl_1024_512.mp4"/>
      </figure>
      <related>
        <h4>संबंधि‍त ख़बरें</h4>
        <a href="http://aajtak.intoday.in/story/tik-tok-download-reaches-1-5-bn-download-mark-new-feature-is-coming-ttec-1-1138293.html"/>
        <a href="http://aajtak.intoday.in/story/tik-tok-developer-bytedance-launches-smartisan-jianguo-pro-3-ttec-1-1134410.html"/>
        <a href="http://aajtak.intoday.in/story/sonali-phogat-bjp-candidate-haryana-adampur-assembly-election-full-profile-yoga-prayer-tik-tok-videos-1-1127110.html"/>
        <a href="http://aajtak.intoday.in/story/haryana-assembly-election-2019-sonali-phogat-tik-tok-bjp-kuldeep-bishnoi-1-1126706.html"/>
      </related>
    </article>
  </body>
</html>