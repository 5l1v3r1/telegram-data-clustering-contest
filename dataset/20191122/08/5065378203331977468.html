<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/ekklhsia/story/1031481/mitropolitis-fthiotidas-symeon-thelo-na-milao-stis-kardies-sas-enas-neos-igetis-gennietai"/>
    <meta property="og:site_name" content="Newsbomb"/>
    <meta property="article:published_time" content="2019-11-22T08:40:56+00:00"/>
    <meta property="og:title" content="Μητροπολίτης Φθιώτιδας Συμεών: «Θέλω να μιλάω στις καρδιές σας» - Ένας νέος ηγέτης... γεννιέται"/>
    <meta property="og:description" content="Ένας νέος Ποιμενάρχης που μιλάει στις καρδιές των ανθρώπων μόλις «γεννήθηκε» - Ο λόγος για τον νέο Μητροπολίτη Φθιώτιδας κ. Συμεών που ενθρονίστηκε στις 16 Νοεμβρίου παρουσία του Αρχιεπισκόπου Ιερώνυμου"/>
  </head>
  <body>
    <article>
      <h1>Μητροπολίτης Φθιώτιδας Συμεών: «Θέλω να μιλάω στις καρδιές σας» - Ένας νέος ηγέτης... γεννιέται</h1>
      <h2>Ένας νέος Ποιμενάρχης που μιλάει στις καρδιές των ανθρώπων μόλις «γεννήθηκε» - Ο λόγος για τον νέο Μητροπολίτη Φθιώτιδας κ. Συμεών που ενθρονίστηκε στις 16 Νοεμβρίου παρουσία του Αρχιεπισκόπου Ιερώνυμου</h2>
      <address><time datetime="2019-11-22T08:40:56+00:00">22 Nov 2019, 08:40</time> by <a rel="author">Newsroom</a></address>
      <p>Η εικόνα του, λίγο πριν την ενθρόνισή του στην Μητρόπολη Φθιώτιδας έκανε πολλούς να συγκινηθούν. Ο νέος Ποιμενάρχης αναχωρώντας από την πλατεία Πάρκου για τον Μητροπολιτικό ναό συνάντησε έναν νεαρό σε αναπηρικό αμαξίδιο, ο οποίος ανεβαίνει το δικό του Γολγοθά.</p>
      <p>Ο κύριος Συμεών σταμάτησε τον ευλόγησε, τον αγκάλιασε και στη συνέχεια έσκυψε και φίλησε το χέρι του νεαρού, λέγοντάς του:<b><i> «Θα παλέψεις κι άλλο και θα σηκωθείς όρθιος. Θα θυμηθείς….».</i></b></p>
      <p>Η κίνησή του αυτή δείχνει το μεγαλείο του ήθους και την ταπεινότητά του.</p>
      <figure>
        <iframe src="https://www.youtube.com/embed/Jcj16jyYXvY" width="560" height="315" data-service="Youtube" scrolling="no"/>
      </figure>
      <p>Η ενθρόνισή του μητροπολίτης Φθιώτιδος Συμεών στον Ιερό Μητροπολιτικό Ναό Ευαγγελισμού της Θεοτόκου Λαμίας, παρουσία του Αρχιεπισκόπου Αθηνών και πάσης Ελλάδος Ιερωνύμου στις 16 Νοεμβρίου ήταν ένα σημαντικό γεγονός όχι μόνο για την Φθιώτιδα, αλλά για ολόκληρη την Εκκλησία αφού κατά κοινή ομολογία πρόκειται για έναν σπουδαίο ιεράρχη κι έναν αληθινό άνθρωπο.</p>
      <p>Στην πλατεία Πάρκου, στο κέντρο της πόλης, υποδέχθηκαν επισήμως τον νέο ποιμενάρχη τους ο δήμαρχος Ευθύμιος Καραΐσκος, οι τοπικές αρχές, κληρικοί και φορείς της Λαμίας.</p>
      <p>Ο κ. Καραϊσκος έκανε ιδιαίτερη αναφορά στον εκλιπόντα ιεράρχη μακαριστό Νικόλαο και στις προσδοκίες του λαού της Φθιώτιδας από το νέο ιεράρχη. Στην αντιφώνησή του ο νέος μητροπολίτης θυμήθηκε την πρώτη του επαφή με την πόλη της Λαμίας όταν υπηρέτησε τη στρατιωτική του θητεία και κάλεσε όλους τους κατοίκους να ανοίξουν τις καρδιές τους «γιατί σε αυτές θέλω να μιλήσω πλέον», όπως είπε.</p>
      <p>Ακολούθως, με πομπή και τη συνοδεία στρατιωτικού αγήματος και της φιλαρμονικής κατευθύνθηκαν στον ναό, όπου ο αρχιγραμματέας της Ιεράς Συνόδου της Εκκλησίας της Ελλάδος επίσκοπος Ωρεών Φιλόθεος ανέγνωσε την εγκύκλιο της Ιεράς Συνόδου και το Προεδρικό Διάταγμα κι αμέσως μετά τελέσθηκε η ενθρόνιση.</p>
      <figure>
        <img src="https://nb.bbend.net/media/news/2019/11/22/1031481/dsc03206_252863_179181_type13262.jpg"/>
      </figure>
      <p>Ο μητροπολίτης Δημητριάδος και Αλμυρού Ιγνάτιος, ως τοποτηρητής της Μητροπόλεως Φθιώτιδος, καλωσόρισε τον νέο μητροπολίτη κι αμέσως μετά απηύθυνε χαιρετισμό ο υπουργός Οικονομικών, Χρήστος Σταϊκούρας, ως εκπρόσωπος της Κυβέρνησης. Στη συνέχεια, χαιρετισμό απηύθυναν η υπουργός Παιδείας και Θρησκευμάτων, Νίκη Κεραμέως, ο περιφερειάρχης Στερεάς Ελλάδος, Φάνης Σπανός, και ο γενικός αρχιερατικός επίτροπος πρωτοπρεσβύτερος Νεόφυτος Ραφαηλίδης, ως εκπρόσωπος του Κλήρου.</p>
      <p><b>Στον επιβατήριο λόγο του, ο μητροπολίτης Φθιώτιδος, μεταξύ άλλων, επισήμανε ότι δεν επιθυμεί να είναι λόγος προγραμματικός ούτε λόγος καταστατικός ούτε προτίθεται να χαράξει οιασδήποτε μορφής γραμμές</b> και στοχεύσεις ή να αναπτύξει θεολογική πραγματεία και τόνισε πως <b><i>«αυτός ο λόγος σήμερα είναι λόγος καρδιάς. Κατάθεση καρδιάς. Δημόσια εξομολόγηση».</i></b></p>
      <p>Μάλιστα, απευθύνθηκε προς τον Αρχιεπίσκοπο, αλλά και προς όλους τους παρευρισκόμενους, και τους κάλεσε να ανοίξουν την καρδιά τους <i>«γιατί σε αυτήν προσβλέπω, αυτήν επιποθώ, σε αυτήν θέλω να μιλήσω σήμερα. Σε αυτήν, άλλωστε, πρόκειται να ιερουργώ τον λόγον της αληθείας, το ευαγγέλιον της δικαιοσύνης, το χαρμόσυνο μήνυμα της σωτηρίας»</i>, ανέφερε.</p>
      <p><b>Στη συνέχεια, σημείωσε:</b> <i>«Ανοίξτε την καρδιά σας, αγαπημένα μου παιδιά της Φθιωτικής γης. <b>Απευθύνομαι σε όλους σας, διότι σας μιλάει σήμερα όχι διάνοια μήτε η σκέψη ούτε οι ρομαντικοί οραματισμοί του νέου επισκόπου και μητροπολίτου σας, αλλά σας μιλάει η καρδιά μου.</b></i></p>
      <p><i>Και μέσα στην καρδιά μου είστε ήδη και θα είστε για πάντα όλοι σας. Κι εσείς που είστε παρόντες σήμερα και όσοι είστε απόντες. Όλοι ανεξαιρέτως, οποιασδήποτε προελεύσεως, οποιαδήποτε υπαρξιακής τοποθετήσεως, οποιασδήποτε ιδιαιτερότητας, εφόσον αναπνέετε το οξυγόνο και βαδίζετε στην γη και ατενίζετε τον ουρανό μέσα στα κανονικά όρια, ‘’εν ορίοις”, της τοπικής μας Εκκλησίας της Φθιώτιδος είστε όλοι σας μέσα στην αγκαλιά της καρδιάς μου.</i> Είτε μετέχετε ενεργά στη μυστηριακή ζωή της <i>Εκκλησίας μας είτε όχι. Στην καρδιά μου ήδη είστε και για πάντα θα είστε. </i><br/><i>Είτε αισθάνεστε την Εκκλησία μας στοργική και τρυφερή μητέρα είτε όχι ακόμη. Πάλι στην καρδιά μου ήδη είστε και για πάντα θα είστε. Είτε έχετε προσέλθει νηπιόθεν στο ‘Αγιο Βάπτισμα της Εκκλησίας μας ή είστε ακόμη κατηχούμενα μέλη της Εκκλησίας μας. Πάλι στην καρδιά μου ήδη είστε και για πάντα θα είστε. Είτε αποδέχεσθε την πρόταση ζωής που κομίζει η Εκκλησία μας είτε βρίσκεστε σε αναζήτηση νοήματος σε άλλα μονοπάτια. Και πάλι στην καρδιά μου ήδη είστε και για πάντα θα είστε.</i></p>
      <p>
        <i>Και αν ακόμη αμφισβητείτε τα πάντα, και αν ακόμη αρνείσθε να δεχθείτε το οτιδήποτε, και αν ακόμη αισθάνεστε απογοήτευση από όλους και όλα, και αν ακόμη θέλετε να γκρεμίσετε και να ανατρέψετε τα πάντα, η θέση σας στην καρδιά μου είναι και θα είναι όχι απλώς δεδομένη, αλλά τολμώ να πω και σκανδαλιστικά προνομιακή. <b>Δεν έρχομαι στη ζωή σας για να είμαι ένα άψυχο και άσαρκο σύμβολο μιας θεσμικής εξουσίας</b>, που μέσα από τις διατυπώσεις μιας εξωτερικής εθιμοτυπίας ή τυπικής τελετουργίας θα επιβάλλομαι στανικά στον ορίζοντα της ζωής σας. Έρχομαι για να διακονήσω το είναι σας ως πατέρας και ποιμένας της καρδιάς σας. ‘’Ου γαρ ήλθον διακονήθηναι, αλλά διακονήσαι”. <b>Δεν ήλθα για να με διακονήσετε, αλλά για να σας διακονήσω. Θέλω να είμαι ο δεσπότης της καρδιάς σας</b>, ο επίσκοπος και μητροπολίτης της καρδιάς σας, όπως υπήρξα και σε άλλες επάλξεις της μέχρι τώρα εκκλησιαστικής μου διακονίας, ο Συμεών της καρδιάς των αδελφών μου».</i>
      </p>
      <figure>
        <img src="https://nb.bbend.net/media/news/2019/11/22/1031481/DSC03250.jpg"/>
      </figure>
      <p>Ο μητροπολίτης Φθιώτιδος θέλησε, επίσης, να εξομολογηθεί, όπως είπε, ενώπιον Εκκλησίας ότι <i>«δεν με ενδιαφέρουν ούτε πλειονοψηφίες ούτε μειονοψηφίες. Με ενδιαφέρουν οι πάντες. Ο κάθε ένας, η κάθε μία και όλοι μαζί. Από το θυσιαστήριο της καρδιάς μου δεν θα λείπει κανένας, διότι κανένας δεν απουσιάζει και δεν θα απουσιάζει από το Ιερό Θυσιαστήριο, από την Αγία Τράπεζα» και πρόσθεσε ότι «έρχομαι για τους πτωχούς, τους αδύνατους, τους πονεμένους, τους θλιμμένους, τους καταφρονεμένους αυτού του κόσμου. Έρχομαι διατιθέμενος να υποστώ δοκιμασίες, ύβρεις, λοιδορίες, συκοφαντίες ακόμη και διωγμούς για την αγάπη σας».</i></p>
      <p>Σε άλλο σημείο του λόγου του, υπογράμμισε ότι <i>«δεν θα σας ζητήσω να έρθετε εσείς σε εμένα, αλλά από σήμερα ξεκινώ και έρχομαι εγώ σε σας. Πόρτα πόρτα, σπίτι σπίτι, στις πόλεις και στα χωριά μας, παντού, στους δρόμους, στα σχολεία, στα γήπεδα, στις πλατείες, στα καφενεία, στα χωράφια, στις στάνες, στα εργοστάσια, σπιθαμή προς σπιθαμή θα οργώσω τη μητρόπολή μας»</i> και συμπλήρωσε πως:</p>
      <p>«<i>ως συμβολική έκφραση αυτής της διαθέσεώς μου και των προθέσεών μου σας ανακοινώνω ότι την προσεχή Κυριακή, 24 Νοεμβρίου, την πρώτη μου Κυριακή μετά την ενθρονιστήριά μου αυριανή Θεία Λειτουργία, θα τελέσω την πρώτη μου κυριακάτικη Θεία Λειτουργία σε ένα από τα μικρά ορεινά χωριά της Μητροπόλεως μας.</i></p>
      <p>
        <i>Θα λειτουργήσω στο Νικολίτσι της ορεινής Δυτικής Φθιώτιδας στον Ναό της Κοιμήσεως Θεοτόκου, στο χωριό που απέχει μερικές δεκάδες χιλιόμετρα από την έδρα της Μητροπόλεως μας και που αυτήν την ώρα έχει μονάχα ένα κάτοικο. Γι’ αυτόν τον ένα, για τον κάθε ένα, γι’ αυτόν τον φύλακα του χωριού και για τον κάθε θεματοφύλακά της ιστορίας του τόπου μας θα λειτουργήσω εκεί την επόμενη Κυριακή. Να τον ευλογήσω, να τον ασπασθώ και να του πω και να του φανερώσω ότι η Εκκλησία μας είναι η μάνα όλων και ότι ο επίσκοπός του είναι γι’ αυτόν πατέρας, αδελφός, φίλος, οικείος.</i>
      </p>
      <p><i><b>Έρχομαι για να χτυπήσω τις πόρτες των καρδιών όλων σας. Ανοίξτε μου! Δεν έρχομαι να εισβάλλω με βία</b>. Έρχομαι για να σας γνωρίσω, έρχομαι για να μου δώσετε τα ονόματα σας, τόσο για τα επίγεια βιβλία των αρχιερατικών μου προσευχών όσο και για τα ουράνια βιβλία της Βασιλείας των εσχάτων, έρχομαι για να σας ακούσω, για να μοιραστείτε μαζί μου τις χαρές και τις λύπες σας, για να χαρούμε μαζί και να κλάψουμε μαζί, ‘’χαίρειν μετά χαιρόντων και κλαίειν μετά των κλαιόντων”»</i>.</p>
      <figure>
        <img src="https://nb.bbend.net/media/news/2019/11/22/1031481/DSC03206.jpg"/>
      </figure>
      <p>Αισθάνθηκε, άλλωστε, την ανάγκη να διαβεβαιώσει τους πιστούς ότι «<i><b>για μένα δεν υπάρχουν χρώματα και αποχρώσεις. Το δικό μου χρώμα είναι ένα και μοναδικό: το χρώμα της Φθιώτιδος.</b> Και η δημοκρατική ετυμηγορία των πολιτών της Φθιώτιδος, στη διαμόρφωση της οποίας δεν πρόκειται ουδέποτε να αναμειχθώ καταχρώμενος της θέσεως μου, θα απολαμβάνει πάντα της τιμής και του σεβασμού μου».</i></p>
      <p>Τέλος, τόνισε ότι <i>«κατασπάζομαι με αγάπη όλο μα όλο τον ευλογημένο λαό μας. Τον ευλογημένο λαό της Φθιώτιδας, τα άξια τέκνα της ένδοξης Ρούμελης. Δοξάζω και ευγνωμονώ τον Θεό, που εμπιστεύεται στα χέρια μου ένα λαό εργατικό και δραστήριο, ευσεβή και τίμιο, αυθεντικό και γνήσιο, παραδοσιακό και συνάμα φιλοπρόοδο, ένα λαό φιλόπατρι, πολιτισμένο, ευγενή, φιλόξενο και ανοιχτό. Σας κατασπάζομαι όλους, μικρούς και μεγάλους, νέους και γέροντες, μικρά παιδιά και ηλικιωμένους. Σας ευλογώ και σας κατασπάζομαι όλους. Απευθύνω, όμως, σήμερα και ένα ειδικό προσκλητήριο, ιδιαίτερα στους νέους ανθρώπους, στην ευλογημένη νεολαία μας, αλλά και σε κάθε ανήσυχο άνθρωπο που θέλει να ενεργοποιήσει τις δυνατότητές του, τα τάλαντά του, τα χαρίσματά του, τον έστω και ελάχιστο ελεύθερο χρόνο του στο έργο της Εκκλησίας μας. Καλώ σε δημιουργικό διάλογο όλη την κοινωνία, γιατί μονάχα με τον ειλικρινή διάλογο, με την αμοιβαία κατανόηση και με το τίμιο άνοιγμα του ενός προς τον άλλο μπορούμε να κάνουμε πολλά για την αγάπη του Χριστού και για την αγάπη των αδελφών μας. Ελάτε να δημιουργήσουμε μαζί ένα κίνημα εθελοντισμού, αγάπης και προσφοράς. Να βάλουμε όλοι μπροστά τα ουσιώδη που μας ενώνουν και να αφήσουμε στην άκρη αυτά τα αναλώσιμα, τα φθαρτά και τα μάταια, που μας διαιρούν και μας χωρίζουν. Η τοπική μας Εκκλησία και ο επίσκοπός σας θα είναι το ορατό σημείο της ενότητας, η νησίδα συνάντησης κάθε ετερότητας».</i></p>
      <p>
        <b>Δείτε το βίντεο από την ομιλία του</b>
      </p>
      <figure>
        <iframe src="https://www.youtube.com/embed/LrRh7wOWO-E" width="560" height="315" data-service="Youtube" scrolling="no"/>
      </figure>
      <p>Το παρών έδωσαν αρκετοί αρχιερείς, υπουργοί, βουλευτές, η πρέσβης Καλής Θελήσεως της Unesco, Μαριάννα Βαρδινογιάννη, πρέσβεις, πρόεδροι και διοικητές Οργανισμών, εκπρόσωποι των Σωμάτων Ασφαλείας και των Ενόπλων Δυνάμεων, τοπικών φορέων και συλλόγων, κληρικοί και πλήθος πιστών.</p>
      <p>
        <b>Πηγή: lamiareport.gr</b>
      </p>
      <figure>
        <img src="https://nb.bbend.net/media/news/2019/11/22/1031481/DSC03199.jpg"/>
      </figure>
      <p>
        <b>ΒΙΟΓΡΑΦΙΚΟ ΣΕΒΑΣΜΙΩΤΑΤΟΥ ΜΗΤΡΟΠΟΛΙΤΟΥ ΦΘΙΩΤΙΔΟΣ κ. ΣΥΜΕΩΝ</b>
      </p>
      <p>Ο Σεβασμιώτατος Μητροπολίτης Φθιώτιδος κ. Συμεών (κατά κόσμο Ιωάννης Βολιώτης) γεννήθηκε στην Κοζάνη στις 9 Μαίου 1977.</p>
      <p>Κατάγεται εκ πατρός από τα Ασπρόγεια Ν. Φλώρινας, απόγονος αγωνιστών του ένδοξου Μακεδονικού Αγώνα, και εκ μητρός από την Καστοριά, όπου και μεγάλωσε.</p>
      <p>Από το 1995 έως το 2002 έλαβε διαδοχικά τα πτυχία του Τμήματος Νομικής και του Τμήματος Θεολογίας του Αριστοτελείου Πανεπιστημίου Θεσσαλονίκης και μεταπτυχιακό δίπλωμα ειδίκευσης στον Τομέα Ιστορίας, Φιλοσοφίας και Κοινωνιολογίας του Δικαίου της Νομικής Σχολής στο γνωστικό αντικείμενο εκκλησιαστικό δίκαιο.</p>
      <p>Κατέχει επίσης πτυχία γλωσσομάθειας για την αγγλική και για την γερμανική γλώσσα, τιμητικά διπλώματα στην βυζαντινή και εκκλησιαστική μουσική, καθώς και το Ευρωπαϊκό Δίπλωμα Κατάρτισης στους Υπολογιστές - ECDL.</p>
      <p>Υπηρέτησε πλήρη στρατιωτική θητεία ως έφεδρος υπαξιωματικός στο Σώμα Υλικού Πολέμου.</p>
      <p>Πνευματικό ανάστημα του μακαριστού Μητροπολίτου Καστορίας κυρού Γρηγορίου του Γ´ εντάχθηκε στον Ιερό Κλήρο το 2001 και μέχρι το 2011 εγκαταβίωσε ως μοναχός στην Ιερά Μονή Αγίων Αναργύρων Μελισσοτόπου της Ιεράς Μητροπόλεως Καστορίας.</p>
      <p>Το 2011 εντάχθηκε στο δυναμικό της Ιεράς Αρχιεπισκοπής Αθηνών, στην Ιερά Μονή Ασωμάτων Πετράκη, και χειροτονήθηκε Διάκονος και Πρεσβύτερος από τον Σεβασμιώτατο Μητροπολίτη Καστορίας κ. Σεραφείμ και από τον Μακαριώτατο Αρχιεπίσκοπο Αθηνών και πάσης Ελλάδος κ. Ιερώνυμο και έλαβε το 2012 το οφφίκιο του Αρχιμανδρίτη και χειροθετήθηκε Πνευματικός.</p>
      <p>Το 2011 διορίσθηκε από τον Μακαριώτατο Αρχιεπίσκοπο Αθηνών και πάσης Ελλάδος κ. Ιερώνυμο Διευθυντής του Ιδιαιτέρου Γραφείου της Ιεράς Πρωτοσυγκελλίας και μέχρι το 2014 υπηρέτησε ως Γενικός Αρχιερατικός Επίτροπος της Ιεράς Αρχιεπισκοπής Αθηνών.</p>
      <p>Από το 2014 έως το 2019 και με απόφαση της Ιεράς Συνόδου της Εκκλησίας της Ελλάδος διετέλεσε Πρωτοσύγκελλος και Γενικός Διεθυντής όλων των Υπηρεσιών της Ιεράς Αρχιεπισκοπής Αθηνών.</p>
      <p>Από το 2011 έως το 2018 υπηρέτησε ως εφημέριος και Προιστάμενος στον Ιερό Ναό Αγίου Φανουρίου Ιλίου και ταυτοχρόνως στον Ιερό Ναό Αγίας Τριάδος οδού Φιλελλήνων.</p>
      <p>Στις 7 Φεβρουαρίου 2018, κατόπιν προτάσεως του Μακαριωτάτου Αρχιεπισκόπου Αθηνών και πάσης Ελλάδος κ. Ιερωνύμου Β΄, εξελέγη υπό της Σεπτής Ιεραρχίας της Εκκλησίας της Ελλάδος Βοηθός Επίσκοπος της Ιεράς Αρχιεπισκοπής Αθηνών (του άρθρου 13 του Ν. 1951/1991) υπό τον τίτλο της πάλαι ποτέ διαλαμψάσης ιστορικής Επισκοπής Θεσπιών.</p>
      <p>Η εις επίσκοπον χειροτονία του ετελέσθη υπό του Μακαριωτάτου Αρχιεπισκόπου Αθηνών και πάσης Ελλάδος κ. Ιερωνύμου Β΄ συλλειτουργούντων και συμπροσευχομένων 36 Αγίων Αρχιερέων στον Ιερό Καθεδρικό Ναό των Αθηνών «Ο ΕΥΑΓΓΕΛΙΣΜΟΣ ΤΗΣ ΘΕΟΤΟΚΟΥ» την Κυριακή 11 Φεβρουαρίου 2018.</p>
      <p>Ως νόμιμος αναπληρωτής του Μακαριωτάτου Αρχιεπισκόπου προήδρευσε και μετείχε ως μέλος σε πλήθος συλλογικών διοικητικών οργάνων διαφόρων εκκλησιαστικών Νομικών Προσώπων Δημοσίου και Ιδιωτικού Δικαίου και Φιλανθρωπικών Οργανισμών με σημαντικότερο το Μητροπολιτικό Συμβούλιο της Ιεράς Αρχιεπισκοπής Αθηνών.<br/>Με απόφαση του Μακαριωτάτου Αρχιεπισκόπου εξακολουθεί να προεδρεύει ως αναπληρωτής του στο Φιλανθρωπικό Ίδρυμα «Προστασία Μητρικών Έργων Σταμάτη και Ελένης Βαφειαδάκη», ενώ συγχρόνως κατέχει την θέση του Αντιπροέδρου και Γενικού Διευθυντή στην Αστική Μη Κερδοσκοπική Εταιρεία «Εκκλησιαστική Μέριμνα».</p>
      <p>Έχει εκφωνήσει περίπου 3000 ομιλίες σε Ναούς και εκδηλώσεις της Ιεράς Αρχιεπισκοπής Αθηνών και άλλων Ιερών Μητροπόλεων, έχει συμμετάσχει σε διάφορες επιτροπές, ενώ έχει συνοδεύσει τον Μακαριώτατο Αρχιεπίσκοπο Αθηνών και πάσης Ελλάδος κ. Ιερώνυμο σε διάφορες αποστολές στην Ελλάδα και στο εξωτερικό.</p>
      <p>Έχει λάβει ποικίλες τιμητικές διακρίσεις από κρατικούς, αυτοδιοικητικούς και ιδιωτικούς φορείς.</p>
    </article>
  </body>
</html>