<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/trump-cere-apple-sa-contribuie-la-dezvoltarea-retelelor-5g-in-statele-unite-1922404922002019110819177104"/>
    <meta property="og:site_name" content="News.ro"/>
    <meta property="article:published_time" content="2019-11-22T08:49:00+00:00"/>
    <meta property="og:title" content="Trump cere Apple să contribuie la dezvoltarea reţelelor 5G în Statele Unite"/>
    <meta property="og:description" content="Preşedintele american Donald Trump i-a cerut joi directorului general al Apple, Tim Cook, să contribuie la dezvoltarea infrastructurii de telecomunicşii pentru reţelele 5G din Statele Unite, transmite Reuters."/>
  </head>
  <body>
    <article>
      <h1>Trump cere Apple să contribuie la dezvoltarea reţelelor 5G în Statele Unite</h1>
      <address><time datetime="2019-11-22T08:49:00+00:00">22 Nov 2019, 08:49</time> by <a rel="author">Anca Dumitrescu</a></address>
      <p>
        <b>Preşedintele american Donald Trump i-a cerut joi directorului general al Apple, Tim Cook, să contribuie la dezvoltarea infrastructurii de telecomunicşii pentru reţelele 5G din Statele Unite, transmite Reuters.</b>
      </p>
      <p>”Au tot ce trebuie – bani, tehnologie, viziune&amp;Cook”, a scris Trump pe Twitter, fără să elaboreze în ce mod se aşteaptă să contribuie producătorul de iPhone-uri.</p>
      <p>Nu se cunoaşte ca Apple să fi făcut vreo investiţie în infrastructura de telecomunicaţii 5G şi nu a lansat încă un dispozitiv 5G.</p>
      <p>Compania nu a răspuns imediat unei solicitări pentru comentarii.</p>
      <p>Trump s-a întâlnit cu Tim Cook miercuri, în timpul unei vizite la viitorul campus al Apple din Texas, acesta fiind cel mai recent semn al relaţiei apropiate dintre doi dintre cei mai puternici oameni din America.</p>
      <p>Nu este prima oară când Trump s-a folosit de contul de Twitter pentru a i se adresa lui Cook. Într-unul dintre cele mai recente tweet-uri, Trump, care foloseşte un iPhone de serviciu, s-a plâns de eliminarea butonului home de pe unele modele de iPhone, pentru că obligă utilizatorii să deblocheze ecranul cu o mişcare de jos în sus, în loc să apese pe un buton.</p>
      <p>Trump a declarat anterior că Statele Unite intenţionează să desfăşoare rapid servicii 5G şi intenţionează să coopereze cu ”naţiuni care gândesc la fel”, pentru a promova securitatea viitoarelor reţele 5G.</p>
      <p>Reţelele 5G vor oferi viteze de transmitere a datelor de 50-100 de ori mai rapidă faţă de actualele reţele 4G şi vor forma o infrastructură majoră pentru o serie de industrii.</p>
      <p>Operatorii de telefonie mobilă trebuie să îşi actualizeze reţelele la nivelul 5G, fabricate de Huawei Technologies şi ZTE, Ericsson şi Nokia Oyj.</p>
      <p>Statele Unite au presat alte ţări să nu permită Huawei acces la viitoarele reţele 5G, acuzând că echipamentele companiei chineze pot fi folosite de Beijing pentru spionaj.</p>
      <p>Congresul a discutat o lege pentru autorizarea unor fonduri de până la 1 miliard de dolari destinate furnizorilor wireless mici sau din mediul rural pentru înlocuirea echipamentelor de reţele de la companii precum Huawei.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>