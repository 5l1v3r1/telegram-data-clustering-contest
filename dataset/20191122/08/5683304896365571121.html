<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/22/maharashtra-congress-ncp-meeting-today.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-22T08:06:00+00:00"/>
    <meta property="og:title" content="മഹാരാഷ്ട്ര: ചെറുസഖ്യ കക്ഷികളുമായി കോൺഗ്രസ്–എൻസിപി ചർച്ച ഇന്ന്"/>
    <meta property="og:description" content="മുംബൈ ∙ നേർക്കുനേർ പോരാടിയ ശിവസേനയോട് സഖ്യം ചേരാൻ കോൺഗ്രസും എൻസിപിയും തയാറെടുക്കുമ്പോൾ മഹാരാഷ്ട്രയിലെ രാഷ്ട്രീയ നാടകത്തിന്റെ ക്ലൈമാക്സ് ഇന്നു.Maharashtra. NCP. Congress.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>മഹാരാഷ്ട്ര: ചെറുസഖ്യ കക്ഷികളുമായി കോൺഗ്രസ്–എൻസിപി ചർച്ച ഇന്ന്</h1>
      <address><time datetime="2019-11-22T08:06:00+00:00">22 Nov 2019, 08:06</time> by <a rel="author">മനോരമ ലേഖകൻ</a></address>
      <p>മുംബൈ ∙ നേർക്കുനേർ പോരാടിയ ശിവസേനയോട് സഖ്യം ചേരാൻ കോൺഗ്രസും എൻസിപിയും തയാറെടുക്കുമ്പോൾ മഹാരാഷ്ട്രയിലെ രാഷ്ട്രീയ നാടകത്തിന്റെ ക്ലൈമാക്സ് ഇന്നു കാണാനാകുമെന്ന പ്രതീക്ഷയിലാണ് ജനം. ഒന്നിനു പിന്നാലെ മറ്റൊന്നായി നടക്കുന്ന യോഗങ്ങൾ സുഖമായി പര്യവസാനിച്ചാൽ മൂന്നു പാർട്ടികളും കൈകോർത്തുപിടിച്ചു നിൽക്കുന്ന രംഗമമായിരിക്കും അവസാനരംഗം. അതല്ല, മുഖ്യമന്ത്രിപദം പങ്കുവയ്ക്കൽ, മന്ത്രിപദങ്ങളുടെയും വകുപ്പുകളുടെയും വീതംവയ്പ് എന്നിവ സംബന്ധിച്ച ചർച്ചകളിൽ ഒത്തുതീർപ്പുണ്ടായില്ലെങ്കിൽ നാടകം തുടരും. </p>
      <p>കോൺഗ്രസ് നിയമസഭാ കക്ഷി യോഗത്തിനും ചർച്ചകൾക്കുമായി മുതിർന്ന നേതാക്കളായ അഹമ്മദ് പട്ടേൽ, മല്ലികാർജുൻ ഖർഗെ,  കെ.സി.വേണുഗോപാൽ എന്നിവരും മുംബൈയിലുണ്ടാകുമെന്നു പാർട്ടിവൃത്തങ്ങൾ പറഞ്ഞു. ശിവസേന ബന്ധം, സർക്കാർ രൂപീകരണം എന്നിവ സംബന്ധിച്ച ചർച്ചകളിൽ കോൺഗ്രസും എൻസിപിയും ഇതുവരെ തങ്ങളെ ഉൾപ്പെടുത്തിയില്ലെന്ന പരാതി ചെറു സഖ്യകക്ഷികളായ സ്വാഭിമാനി ഷേത്കാരി സംഘടന, പെസന്റ്സ് ആൻഡ് വർക്കേഴ്സ് പാർട്ടി, സമാജ്‌വാദി പാർട്ടി എന്നിവയ്ക്കുണ്ട്. അതേത്തുടർന്നാണ് ശിവസേനയുമായുള്ള ചർച്ചയ്ക്കു മുൻപ് ചെറുസഖ്യകക്ഷികളെ കാണുന്നത്. </p>
      <p>മൂന്നു പാർട്ടികൾക്കും സർക്കാരിൽ പങ്കാളിത്തം നൽകണമെന്ന ചിന്ത നിലവിൽ കോൺഗ്രസ്-എൻസിപിക്കകത്തുണ്ട്. മഹാ വികാസ് അഘാഡി എന്ന ആശയത്തെ അത് കൂടുതൽ ബലപ്പെടുത്തുമെന്ന് ഇവർ കണക്കാക്കുന്നു. ചെറുസഖ്യകക്ഷികളുമായി സംസാരിക്കാതെ ഒരു തീരുമാനവും എടുക്കില്ലെന്ന് താൻ അവരെ അറിയിച്ചിട്ടുണ്ടെന്ന് കോൺഗ്രസ് നേതാവ് പൃഥ്വിരാജ് ചവാൻ പറഞ്ഞു. ഏതാനും സീറ്റുകളിൽ സിപിഎമ്മിനെ കോൺഗ്രസും എൻസിപിയും പിന്തുണച്ചിരുന്നു. മഹാ വികാസ് അഘാഡിയിൽ ചേരുന്നതു സംബന്ധിച്ച് സിപിഎമ്മിന്റെ നിലപാടും ഇന്ന് വ്യക്തമായേക്കും. </p>
      <p>സഞ്ജയ് റാവുത്ത് അല്ലാതെ ശിവസേന ക്യാംപിൽ നിന്ന് പ്രമുഖ നേതാക്കളാരും ഇതുവരെ പ്രതികരിച്ചിട്ടില്ല. തങ്ങളുടെ സർക്കാർ നിലവിൽ വരുമെന്ന് ഏതാനും ദിവസം മുൻപ് അവകാശപ്പെട്ടതല്ലാതെ ബിജെപി ക്യാംപിൽ നിന്ന് വലിയ പ്രതികരണങ്ങളൊന്നും ഉയരുന്നില്ല. ചെറിയ വിട്ടുവീഴ്ച് ചെയ്തിരുന്നെങ്കിൽ േസനയെ കൈവിടാതെ സർക്കാർ രൂപീകരിക്കാമായിരുന്നു എന്ന മട്ടിൽ ബിജെപിയിൽ വിമത സ്വരങ്ങൾ ഉയർന്നു തുടങ്ങിയിട്ടുമുണ്ട്. </p>
      <p>
        <b>കുതിരക്കച്ചവടത്തിനു വന്നാൽ തല അടിച്ചു പൊട്ടിക്കും: സേന എംഎൽഎ</b>
      </p>
      <p>ശിവസേന എംഎൽഎമാരെ പിളർത്താൻ നോക്കുന്നവരുടെ തല തകർക്കുമെന്ന് മുതിർന്ന സേന എംഎൽഎ അബ്ദുൽ സത്താർ. എംഎൽഎമാരെ വിലയ്ക്കെടുക്കുന്ന രീതി ജനാധിപത്യത്തിനു നിരക്കാത്തതാണ്. ജനപ്രതിനിധികളെ വിലയ്ക്കു വാങ്ങാൻ ഇത് ചില്ലറ വ്യാപാരകേന്ദ്രമല്ല. സേന എംഎൽഎമാരെ തട്ടിയെടുക്കാൻ ബിജെപിക്കു കഴിയില്ല. അഥവാ, ആരെങ്കിലും ശ്രമിച്ചാൽ അവരുടെ തല അടിച്ചുപൊട്ടിക്കും. അടിയേറ്റവർക്ക് ആശുപത്രിയിൽ ചികിൽസൗ സൗകര്യം ലഭ്യമാക്കാൻ പ്രത്യേക ക്രമീകരണവും ഒരുക്കും  - അബ്ദുൽ സാത്താർ പറഞ്ഞു. മറാഠ്‍വാഡയിലെ ഒൗറംഗബാദ് ജില്ലയിൽ നിന്നുള്ള എംഎൽഎയാണ് അബ്ദുൽ സത്താർ. കഴിഞ്ഞ തിരഞ്ഞെടുപ്പിനു മുൻപ് കോൺഗ്രസിൽ നിന്നാണ് ശിവസേനയിൽ ചേർന്നത്. അശോക് ചവാൻ സർക്കാരിൽ മന്ത്രിയായിരുന്നു.</p>
      <p>
        <b>സർക്കാർ രൂപീകരണം വേഗത്തിലാക്കാൻ യപത്‍മൽ സേന എംപിയുടെ അഭ്യർഥന</b>
      </p>
      <p>മഹാരാഷ്ട്രയിൽ എത്രയും പെട്ടെന്ന് സർക്കാരുണ്ടാക്കാൻ സോണിയ ഗാന്ധിയോടും ശരദ്പവാറിനോടും ശിവസേന എംപിയുടെ അഭ്യർഥന. ലോക്സഭയിൽ ശൂന്യവേളയിൽ യപത്‍മലിൽ നിന്നുള്ള ശിവസേന എംപി ഭാവന ഗാവ്‍ലിയാണ് മഹാരാഷ്ട്രയിൽ സർക്കാരില്ലാത്തതിനാൽ ഉള്ള ബുദ്ധിമുട്ടുകൾ വിവരിക്കവേ ഈ അഭ്യർഥന നടത്തിയത്. പ്രകൃതിക്ഷോഭം മൂലം കൃഷി നശിച്ച കർഷകർക്ക് നഷ്ടപരിഹാരം കിട്ടാത്തതിനെക്കുറിച്ചു വിവരിക്കുകയായിരുന്നു അവർ. സംസ്ഥാനത്ത് സർക്കാരില്ലാത്തത് കർഷകരെ ദോഷകരമായി ബാധിക്കുന്നുണ്ട്. ജനങ്ങളെ രക്ഷിക്കാൻ ഒരു സർക്കാരുണ്ടാക്കാൻ സോണിയ ഗാന്ധിയും ശരദ്പവാറും ഇടപെടണമെന്ന് ഭാവന ഗാവ്‍ലി അഭ്യർഥിച്ചപ്പോൾ ബിജെപി ബെഞ്ചുകളിൽ നിന്ന് ചിലർ പ്രതിഷേധിച്ചു. അതു ഗൗനിക്കാതെ ഭാവന പ്രസംഗം പൂർത്തിയാക്കി. </p>
      <p>
        <b>സേനാസഖ്യം കോൺഗ്രസിന്റെ നാശത്തിന്: സഞ്ജയ് നിരുപം</b>
      </p>
      <p>ശിവസേനയുമായുള്ള കൂട്ടുകെട്ട് മഹാരാഷ്ട്രയിൽ കോൺഗ്രസിന്റെ നാശത്തിനുള്ളതാണെന്ന് കോൺഗ്രസ് മുംബൈ ഘടകം (എംആർസിസി) മുൻ അധ്യക്ഷൻ സഞ്ജയ് നിരുപം. മൂന്നാമത്തെ കക്ഷിയായി ശിവസേനയ്ക്കൊപ്പം ചേരുമ്പോൾ കോൺഗ്രസിനെ അവർ വിലയ്ക്കു വാങ്ങുന്നതിനു തുല്യമാണ്.  നേരത്തെ, യുപിയിൽ ബിഎസ്പിയുമായി സഖ്യമുണ്ടാക്കിയ കോൺഗ്രസിന് ഉള്ള അടിത്തറ പോലും പിന്നീട് നഷ്ടമാവുകയായിരുന്നു. അതിനു സമാനമായ സ്ഥിതിയാണ് മഹാരാഷ്ട്രയിലും ഉണ്ടാകാൻ പോകുന്നതെന്നും സഞ്ജയ് നിരുപം പറഞ്ഞു. ശിവസേനയിൽ നിന്നു കോൺഗ്രസിലെത്തിയ നേതാവാണ് സഞ്ജയ് നിരുപം. മുംബൈ കോൺഗ്രസിന്റെ ഉത്തരേന്ത്യൻ മുഖമായി  അദ്ദേഹം അറിയപ്പെടുന്നു. എംആർസിസി അധ്യക്ഷസ്ഥാനത്തു നിന്ന് ഒഴിവാക്കപ്പെട്ട ശേഷം വിമത സ്വരമുയർത്തുന്ന നിരുപം നിയമസഭാ തിരഞ്ഞെടുപ്പു പ്രചാരണ വേളയിൽ സജീവമായിരുന്നില്ല.</p>
      <p>
        <b>ഉദ്ധവിനെതിരെ വഞ്ചനാകുറ്റം: പൊലീസിന് വോട്ടറുടെ പരാതി</b>
      </p>
      <p>ഹിന്ദുത്വ അജൻഡയിൽ വോട്ടു തേടിയ ശേഷം സഖ്യകക്ഷിയായ ബിജെപിക്കൊപ്പം ചേർന്നു സർക്കാർ രൂപീകരിക്കാത്തതിനെതിരെ ഒൗറംഗബാദ് ജില്ലയിൽ ശിവസേന അധ്യക്ഷൻ ഉദ്ധവ് താക്കറെയ്ക്കും മറ്റു രണ്ടു സേന നേതാക്കൾക്കുമെതിരെ പൊലീസിൽ പരാതി. </p>
      <p>മുംബൈയിൽ നിന്ന് 325 കിലോമീറ്റർ അകലെ ബെഗംപുരയിലെ പൊലീസ് സ്റ്റേഷനിലാണ് ബിജെപി പ്രവർത്തകൻ രത്‌നാകർ ചൗരെ വഞ്ചനക്കുറ്റം ആരോപിച്ചു പരാതി നൽകിയിരിക്കുന്നത്. പരാതി സ്പെഷൽ ബ്രാഞ്ചിനു കൈമാറിയതായി പൊലീസ് അറിയിച്ചു. </p>
      <p>ഒൗറംഗബാദ് സെൻട്ര‍് മണ്ഡലത്തിലെ വോട്ടറായ താൻ ഉദ്ധവും സേന എംപി ചന്ദ്രകാന്ത് ഖൈറെയും പുതിയതായി തിരഞ്ഞെടുക്കപ്പെട്ട എംഎൽഎ പ്രദീപ് ജയ്‌വാളും ഹിന്ദുത്വ അജൻഡയിൽ വോട്ട് അഭ്യർഥിച്ചതിനെത്തുടർന്നാണ് ബിജെപി-സേന സഖ്യത്തിനു വോട്ട് ചെയ്തത്. </p>
      <p>സഖ്യം അധികാരത്തിൽ വരാൻ വേണ്ടിയാണു തങ്ങളുടെ കുടുംബം വോട്ട് ചെയ്തത്. ഒട്ടേറെ ബിജെപി പ്രവർത്തകർ ഇത്തരത്തിൽ ബിജെപി-സേന സഖ്യസ്ഥാനാർഥിക്കായി വോട്ട് ചെയ്തിട്ടുണ്ട്. അവരെല്ലാം വഞ്ചിക്കപ്പെട്ടിരിക്കുകയാണെന്ന് രത്‌നാകർ ചൗരെ പരാതിയിൽ ആരോപിക്കുന്നു.</p>
      <p>തന്റെ വോട്ട് പിൻവലിക്കണമെന്നും എംഎൽഎയുടെ തിരഞ്ഞെടുപ്പ് റദ്ദാക്കണമെന്നും ആവശ്യപ്പെട്ട് തിരഞ്ഞെടുപ്പു കമ്മിഷനും പരാതി നൽകുമെന്ന് ചൗരെ പറഞ്ഞു. </p>
      <p>
        <b>മഹാരാഷ്ട്രയിൽ സർക്കാരുണ്ടാക്കൂ; അഭ്യർഥനയുമായി ശിവസേന എംപി</b>
      </p>
      <p>മഹാരാഷ്ട്രയിൽ എത്രയും പെട്ടെന്ന് സർക്കാരുണ്ടാക്കാൻ സോണിയ ഗാന്ധിയോടും ശരദ് പവാറിനോടും ശിവസേന എംപിയുടെ അഭ്യർഥന. ലോക്സഭയിൽ ശൂന്യവേളയിൽ യവത്‍മലിൽ നിന്നുള്ള ശിവസേന എംപി ഭാവന ഗാവ്‍ലിയാണ് മഹാരാഷ്ട്രയിൽ സർക്കാരില്ലാത്തതിനാൽ ഉള്ള ബുദ്ധിമുട്ടുകൾ വിവരിക്കവേ ഈ അഭ്യർഥന നടത്തിയത്. പ്രകൃതിക്ഷോഭം മൂലം കൃഷി നശിച്ച കർഷകർക്ക് നഷ്ടപരിഹാരം കിട്ടാത്തതിനെക്കുറിച്ചു വിവരിക്കുകയായിരുന്നു അവർ. സംസ്ഥാനത്ത് സർക്കാരില്ലാത്തത് കർഷകരെ ദോഷകരമായി ബാധിക്കുന്നുണ്ട്. </p>
      <p>ഇപ്പോഴത്തെ അവസ്ഥയിൽ ജനങ്ങളെ രക്ഷിക്കാൻ ഒരു സർക്കാരുണ്ടാക്കാൻ സോണിയ ഗാന്ധിയും ശരദ് പവാറും ഇടപെടണമെന്ന് ഭാവന ഗാവ്‍ലി അഭ്യർഥിച്ചപ്പോൾ ബിജെപി ബെഞ്ചുകളിൽ നിന്ന് ചിലർ പ്രതിഷേധിച്ചു. അതു ഗൗനിക്കാതെ ഭാവന പ്രസംഗം പൂർത്തിയാക്കി.</p>
      <p>
        <b>ജെഎൻയു ലാത്തിച്ചാർജ്: മോദി സർക്കാരിനെതിരെ സേന</b>
      </p>
      <p>ഫീസ് വർധനയ്ക്കെതിരെ പ്രതിഷേധം നടത്തിയ ജെഎൻയു വിദ്യാർഥികളെ ലാത്തിച്ചാർജ് ചെയ്തിനു മോദി സർക്കാരിനെതിരെ വിമർശനവുമായി ശിവസേന. കാഴ്ചവൈകല്യമുള്ള വിദ്യാർഥികളെപ്പോലും കണ്ണിൽ ചോരയില്ലാത്തവിധം അടിച്ചുവീഴ്ത്തുകയായിരുന്നു പൊലീസെന്നും  ഒരു സർക്കാരും ഇത്തരത്തിൽ പെരുമാറരുതെന്നും ശിവസേന അഭിപ്രായപ്പെട്ടു. മുൻകാലത്ത് വിദ്യാർഥികൾക്കു നേരെ നടന്ന അക്രമത്തിനും അടിച്ചമർത്തലുകൾക്കും എതിരെ സംസാരിച്ചിരുന്നവരാണ് ഇപ്പോൾ അവർക്കുനേരെ ലാത്തിവീശുന്നത്.</p>
      <p>വലുതപക്ഷ യൂണിയനുകൾക്ക് അവിടെ ഇടം ലഭിക്കാത്തതിന്റെ പേരിലാണ് വ്യത്യസ്ത പ്രത്യയശാസ്ത്രത്തിലുള്ളവരെ അടിച്ചിരുത്താനുള്ള നീക്കം. നക്സലുകളുടെ കളിത്തൊട്ടിലാണ് ജെഎൻയു എന്നാണ് വലതുപക്ഷക്കാരുടെ അവകാശവാദം. എന്നാൽ,  നൊബേൽ ജേതാക്കളെയും സാമ്പത്തിക വിദഗ്ധരെയും മികച്ച രാഷ്ട്രീയ നേതാക്കളെയും വാർത്തെടുത്ത സർവകലാശാലയാണതെന്നു മറക്കരുതെന്നും മുഖപത്രമായ സാമ്നയിലെ േലഖനത്തിൽ ശിവസേന ചൂണ്ടിക്കാട്ടി. </p>
      <p><b>English Summary: </b>Maharashtra; Congress-NCP meeting today</p>
    </article>
  </body>
</html>