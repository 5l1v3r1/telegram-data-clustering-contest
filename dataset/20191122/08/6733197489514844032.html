<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/tesla-cybertruck-oficialne-musk-opet-sokuje-sci-fi-pick-up-ujede-pres-800-km"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-22T08:10:00+00:00"/>
    <meta property="og:title" content="Tesla Cybertruck oficiálně: Musk opět šokuje! Sci-fi pick-up ujede přes 800 km"/>
    <meta property="og:description" content="Pokud chtěl Elon Musk šokovat svět, nepochybně se mu to povedlo. Tohle totiž v případě chystaného pick-upu od Tesly asi nečekal nikdo."/>
  </head>
  <body>
    <article>
      <h1>Tesla Cybertruck oficiálně: Musk opět šokuje! Sci-fi pick-up ujede přes 800 km</h1>
      <h2>Pokud chtěl Elon Musk šokovat svět, nepochybně se mu to povedlo. Tohle totiž v případě chystaného pick-upu od Tesly asi nečekal nikdo.</h2>
      <address><time datetime="2019-11-22T08:10:00+00:00">22 Nov 2019, 08:10</time> by <a rel="author">Daniel Fuglevič</a></address>
      <p>Jedná o koncept, že jo? Tohle je asi prvotní myšlenka, která vás napadne při pohledu na Teslu Cybertruck, vysoce očekávaný elektrický pick-up od kalifornské automobilky. Prozatím to ale vypadá, že šéf Tesly Elon Musk myslí všechno úplně vážně. Koukáte tedy na výsledek sedmiletého snažení přivést na trh pick-up, který se vymyká všem ostatním na trhu.</p>
      <p>Se silnou inspirací „kyberpunkem“ a sci-fi bijáky se Cybertruck vyznačuje hranatým, klínovitým designem. Na délku měří 5885 mm, je široký 2027 mm a vysoký 1905 mm. Karoserie je vytvořena z ocelové slitiny, která má být odolná promáčknutí, poškrábaní a podle Muska zastaví i 9mm projektil. Extrémní odolnost mají zajistit rovněž okna pick-upu.</p>
      <related>
        <a href="https://www.autorevue.cz/ctvrta-gigafactory-tesly-uz-zna-svuj-domov-musk-zvolil-sve-oblibene-misto-v-evrope"/>
      </related>
      <p>Jestli nechce Cybertruck porazit konkurenci vlastnostmi menšího pojízdného bunkru, poté určitě zaujme udávanými schopnostmi svého ústrojí. Nejvýkonnější specifikace s trojicí elektromotorů a pohonem všech kol má zajistit zrychlení z nuly na 96 km/h (100 mph) za 2,9 vteřiny a čtvrt míle ujet za 10,8 vteřiny. Maximální dojezd na jedno nabití má přesáhnout 800 km, zatímco základní model nabídne přes 400 km.</p>
      <p>Odpich z místa však není u pick-upů obecně prodejním tahákem, důležitější jsou pracovní schopnosti. Cybertruck tedy uveze náklad o hmotnosti přes 1,5 tuny a utáhne přívěs o hmotnosti až 6,3 tuny. Podvozek používá adaptivní vzduchové odpružení, které umí vyrovnávat světlou výšku podle zatížení. K připojení pracovních nástrojů jsou v autě zabudované vzduchové a elektrické přípojky.</p>
      <related>
        <a href="https://www.autorevue.cz/tesla-model-3-ma-ceske-ceny-na-nasem-trhu-v-podstate-nema-konkurenci"/>
      </related>
      <p>Na zveřejněných fotkách pak Tesla ukazuje Cybertruck v několika scénářích, například táhnoucí podobně stylizovaný přívěs, s korbou naloženou elektrickou čtyřkolkou a rovněž v kempingovém provedení se stanem nad zadní části vozu a výsuvnou kuchyňkou.</p>
      <p>Realitu uvedení Cybertrucku v této podobě nakonec potvrzují zveřejněné cenovky, již spuštěné rezervace a plán prvních dodávek na konci roku 2021. Základní model s jedním elektromotorem, pohonem jen zadních kol a dojezdem přes 400 km začne v USA na částce 39.900 dolarů (asi 917 tisíc korun). Zmíněný vrchol s trojicí motorů a dojezdem přes 800 km začne na 69.900 dolarech (asi 1,6 milionu korun).</p>
      <related>
        <h4>Určitě si přečtěte</h4>
        <a href="https://www.autorevue.cz/nadsenec-si-nechal-postavit-specialni-kempingovy-ford-transit-na-cenu-nehledel"/>
        <a href="https://www.auto.cz/mercedes-benz-slavi-35-let-modelu-marco-polo-pro-cestovatele-132138"/>
        <a href="https://www.autorevue.cz/testujeme-novou-skodu-kamiq-ptejte-se-co-vas-zajima-nove-fotky-a-video"/>
        <a href="https://www.auto.cz/tohle-muze-byt-nejdrazsi-zetko-na-svete-vydrazit-se-ma-za-vic-nez-15-milionu-132200"/>
        <a href="https://www.autorevue.cz/slabym-skodam-kamiq-a-scala-je-konec-nyni-mohou-mit-az-181-koni-a-305-nm"/>
        <a href="https://www.autorevue.cz/kdyz-jeste-reklamy-na-auta-za-neco-staly-volvo-melo-odvahu-sebevedomi-a-drzost"/>
        <a href="https://www.autorevue.cz/v-cesku-byla-spatrena-temer-neznama-skoda-scala-muze-jezdit-i-za-1-kc/km"/>
        <a href="https://www.autorevue.cz/cesi-se-zblaznili-do-pistaciove-fabie-existuje-ale-neco-mnohem-raritnejsiho"/>
        <a href="https://www.autorevue.cz/skoda-130-rs-typ-739-wiki-historie"/>
        <a href="https://www.autorevue.cz/zmerili-jsme-benzin-s-oktanovym-cislem-95-98-a-100-vysledek-prekvapil"/>
        <a href="https://www.autorevue.cz/toyota-corolla-sedan-2019-prime-vip-cena-vybava-technicka-data"/>
        <a href="https://www.autorevue.cz/techto-20-motoru-obejdete-v-bazaru-sirokym-obloukem"/>
      </related>
    </article>
  </body>
</html>