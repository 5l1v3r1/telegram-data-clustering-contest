<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dolenjskilist.si/2019/11/22/229059/novice/kronika/Zaradi_neprilagojene_hitrosti_zletela_s_ceste/"/>
    <meta property="og:site_name" content="Dolenjski list"/>
    <meta property="article:published_time" content="2019-11-22T08:20:00+00:00"/>
    <meta property="og:title" content="Zaradi neprilagojene hitrosti zletela s ceste"/>
    <meta property="og:description" content="Šentjernejski policisti so bili včeraj nekaj po 9. uri obveščeni o prometni nesreči v Dolenjem Mokrem Polju. Opravili so ogled in ugotovili, da ..."/>
  </head>
  <body>
    <article>
      <h1>Zaradi neprilagojene hitrosti zletela s ceste</h1>
      <address><time datetime="2019-11-22T08:20:00+00:00">22 Nov 2019, 08:20</time> by <a rel="author">M. Ž.</a></address>
      <p>Šentjernejski policisti so bili včeraj nekaj po 9. uri obveščeni o prometni nesreči v Dolenjem Mokrem Polju. Opravili so ogled in ugotovili, da je 19-letni voznik, ki je peljal osebni avtomobil iz smeri Šentjerneja proti Novem mestu, zaradi neprilagojene hitrosti izgubil oblast nad vozilom, zapeljal s ceste in se prevrnil. Povzročitelj se je v nesreči lažje poškodoval.</p>
      <p>Nekaj po 15. uri se je zgodila prometna nesreča na cesti pri Petrovi vasi. Črnomaljski policisti so ugotovili, da je 24-letna voznica, ki je vozila osebni avtomobil iz smeri Črnomlja proti Semiču, zaradi neprilagojene hitrosti izgubila oblast nad vozilom in zapeljala s ceste. Voznica in potnica sta se v nesreči lažje poškodovali.</p>
      <p>
        <b>Pijan trčil v leseno ograjo</b>
      </p>
      <p>V Križah v okolici Novega mesta je sinoči, nekaj po 19. uri 67-letni voznik osebnega avtomobila zaradi vožnje preblizu desnemu robu vozišča izgubil oblast nad vozilom, zapeljal s ceste in trčil v leseno ograjo. Povzročitelj, ki se v nesreči ni poškodoval, je imel v litru izdihanega zraka 1,17 miligramov alkohola. O kršitvah bodo policisti z obdolžilnim predlogom seznanili sodišče.</p>
      <p>
        <b>Vozil pod vplivom prepovedanih drog</b>
      </p>
      <p>Topliški policisti so med kontrolo prometa na Lazah ustavili 39-letnega voznika osebnega avtomobila in mu odredili opravljanje hitrega testa za ugotavljanje prisotnosti prepovedanih drog. Test je bil pozitiven, zato so kršitelju odvzeli prostost in ga odpeljali v prostore za pridržanje. O kršitvi bodo z obdolžilnim predlogom seznanili sodišče.</p>
      <p>
        <b>Ob denar in vstopnice</b>
      </p>
      <p>V noči na četrtek je v Vinici nekdo vlomil v gostinski lokal ter odnesel denar in vstopnice za prireditev. Škode je za okoli 400 evrov.</p>
      <p>
        <b>Iz odklenjenega avtomobila odnesel nahrbtnik</b>
      </p>
      <p>V Brezovem logu je v noči na četrtek neznanec iz odklenjenega osebnega avtomobila odnesel nahrbtnik z dokumenti, ključi in denarjem. Lastnik ocenjuje, da je oškodovan za 300 evrov.</p>
      <p>
        <b>Zalotili so jih lastniki</b>
      </p>
      <p>V naselju Pot na Gorjance v Novem mestu so sinoči nekaj po 18. uri neznanci izkoristili krajšo odsotnost stanovalcev in poskušali vlomiti v stanovanjsko hišo. V trenutku, ko so vlamljali, so se domov vrnili stanovalci, storilci pa so pobegnili. Odtujili niso ničesar, policisti nadaljujejo s preiskavo in aktivnostmi za izsleditev storilcev.</p>
      <p>
        <b>Skrivali so se na vagonu</b>
      </p>
      <p>Policisti PMP Dobova so med kontrolo tovornega vlaka, ki je na vstop v Slovenijo pripeljal osebne avtomobile, na enem izmed vagonov našli skrite tri državljane Afganistana in državljana Sirije, ki so se poskušali izogniti mejni kontroli in nezakonito vstopiti v Slovenijo. Tujce so predali hrvaškim varnostnim organom.</p>
    </article>
  </body>
</html>