<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ad%cf%81%cf%87%ce%b5%cf%84%ce%b1%ce%b9-%cf%80%cf%8c%ce%bb%ce%b5%ce%bc%ce%bf%cf%82-uav-%cf%83%cf%84%ce%bf-%ce%b1%ce%b9%ce%b3%ce%b1%ce%af%ce%bf-%ce%bc%cf%80%ce%b1%ce%af%ce%bd%ce%b5.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-22T08:24:24+00:00"/>
    <meta property="og:title" content="Έρχεται «πόλεμος» UAV στο Αιγαίο: Μπαίνει στο οπλοστάσιο των ΕΔ ο «θεριστής» MQ-9 Reaper – Θα είναι «φορτωμένος» με σύγχρονα ηλεκτρονικά μέσα"/>
    <meta property="og:description" content="Η πρωτοπορία των Τούρκων στο θέμα των UAV,  προκαλεί σίγουρα πολύ μεγάλο πονοκέφαλο στην Αθήνα. Η χρήση των UAV από την τουρκική πλευρά είναι πλέον καθημερινή, καθώς τα μη επανδρωμένα των ΤΕΔ σαρώνουν τις περιοχές κατά μήκος των συνόρων με Ελλάδα, Κύπρο και Συρία, προσφέροντας στους Τούρκους χρήσιμες πληροφορίες."/>
  </head>
  <body>
    <article>
      <h1>Έρχεται «πόλεμος» UAV στο Αιγαίο: Μπαίνει στο οπλοστάσιο των ΕΔ ο «θεριστής» MQ-9 Reaper – Θα είναι «φορτωμένος» με σύγχρονα ηλεκτρονικά μέσα</h1>
      <address>
        <time datetime="2019-11-22T08:24:24+00:00">22 Nov 2019, 08:24</time>
      </address>
      <p>
        <b>Η πρωτοπορία των Τούρκων στο θέμα των UAV,  </b>
        <b>προκαλεί σίγουρα πολύ μεγάλο πονοκέφαλο στην Αθήνα. Η χρήση των UAV από την τουρκική πλευρά είναι πλέον καθημερινή, καθώς τα μη επανδρωμένα των ΤΕΔ σαρώνουν τις περιοχές κατά μήκος των συνόρων με Ελλάδα, Κύπρο και Συρία, προσφέροντας στους Τούρκους χρήσιμες πληροφορίες.</b>
      </p>
      <p>H Eλλάδα κινείται ήδη σε πρώτη φάση στο να νοικιάσει και να αγοράσει τα όπλα τα οποία αλλάζουν τα δεδομένα στους ουρανούς.</p>
      <p>Ο Υπουργός Εθνικής Άμυνας είχε μιλήσει για τον δανεισμό σε πρώτη φάση των Iσραηλινών Heron.</p>
      <p>Πάντως ο ίδιος είχε ανακοινώσει πως σε συνεργασία με ελληνικά πανεπιστήμια, θα προχωρήσει και η κατασκευή ελληνικών UAV.</p>
      <p>
        <b>Οι ΗΠΑ, φυσικά για τα δικά τους συμφέροντα, </b>
        <b>προγραμματίζουν να φέρουν στην Ελλάδα μέσα στον Δεκέμβριο για πτήσεις ένα ειδικά διαμορφωμένο στις Ελληνικές ανάγκες για ναυτική κυρίως επιτήρηση MQ-9 Reaper. Ο Ελληνικός «Θεριστής» σύμφωνα με πληροφορίες θα είναι «φορτωμένος» με περισσότερα και πιο σύγχρονα ηλεκτρονικά μέσα σε σχέση με τα Reaper τα οποία ήδη βρίσκονται στη Λάρισα.</b>
      </p>
      <p>Η Πολεμική Αεροπορία έχει εκδηλώσει έντονο ενδιαφέρον για την απόκτηση σε πρώτη φάση τουλάχιστον δύο τέτοιων UAV, αναφέρει το newpost.gr.</p>
      <p>To MQ-9 Reaper το οποίο προορίζεται για πώληση στην Ελλάδα θα πραγματοποιήσει μια σειρά από πτήσεις επίδειξης. Για περίπου δύο εβδομάδες το «Ελληνικό» Reaper θ’ απογειώνεται από την 110 ΠΜ ενώ και το επικοινωνιακό μήνυμα προς την Άγκυρα αναμένεται με αυτή την Αμερικανική κίνηση να είναι ιδιαίτερα ισχυρό και συμβολικό.</p>
      <p>
        <b>Mόλις χθες, <a href="https://www.pentapostagma.gr/2019/11/ektakto-%ce%bf%ce%b9-%ce%b7%cf%80%ce%b1-%cf%80%ce%b1%cf%81%ce%b1%cf%87%cf%89%cf%81%ce%bf%cf%8d%ce%bd-9-%cf%84%ce%b5%ce%b8%cf%89%cf%81%ce%b1%ce%ba%ce%b9%cf%83%ce%bc%ce%ad%ce%bd%ce%b1-aav7a1-%ce%b3.html">όπως ανέφερε το Πενταπόσταγμα</a>, οι ΗΠΑ παραχωρούν 9 τεθωρακισμένα AAV7A1 στην Ελλάδα. Tην περασμένη εβδομάδα το ΓΕΣ απέστειλε απάντηση στο Γραφείο Αμυντικής Συνεργασίας (ODC) της πρεσβείας των ΗΠΑ στην Αθήνα, με το οποίο κοινοποίησε την τελική απόφασή του για αποδοχή της παραχωρήσεως μεταχειρισμένων Τεθωρακισμένων Οχημάτων Αμφιβίου Εφόδου AAV7A1. Το ΓΕΣ αποδέχθηκε την παραχώρηση 9 οχημάτων του τύπου, εκ των οποίων 7 της εκδόσεως μεταφοράς προσωπικού AAVP-7A1, ένα διοικητικό AAVC-7A1 και ένα εκδόσεως περισυλλογής AAVR-7A1.</b>
      </p>
      <p>Η διαδικασία είχε ξεκινήσει προ έτους, με το αρχικό αίτημα ενδιαφέροντος από πλευράς ΓΕΣ να περιστρέφεται γύρω από την απόκτηση συνολικώς 90 οχημάτων, προς συνολική κάλυψη των αναγκών των τριών ταγμάτων της 32ας Ταξιαρχίας Πεζοναυτών. Ακολούθησαν διαπραγματεύσεις με σκοπό την διερεύνηση του κόστους σε συνάρτηση με τον αριθμό οχημάτων, δεδομένου ότι τα οχήματα, πέραν της δαπάνης μεταφοράς, θα υποβληθούν σε ανακατασκευή ώστε να παραχωρηθούν σε πλήρως λειτουργική κατάσταση.</p>
      <p>
        <b>Φυσικά οι προσθήκες είναι ότι καλύτερο για τις ΕΔ. Μόνο που η χώρα θα πρέπει να αγοράζει από το πάνω ράφι.</b>
      </p>
    </article>
  </body>
</html>