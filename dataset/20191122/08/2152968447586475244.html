<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/rusia/2019/11/22/ukrainci-na-protest-ne-iskat-sblijavane-s-moskva.430437"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T08:20:00+00:00"/>
    <meta property="og:title" content="Украинци на протест, не искат сближаване с Москва"/>
    <meta property="og:description" content="Това било &quot;капитулация&quot; пред Русия, а не Украйна | Dnes.bg"/>
  </head>
  <body>
    <article>
      <h1>Украинци на протест, не искат сближаване с Москва</h1>
      <h2>Това било "капитулация" пред Русия, а не Украйна</h2>
      <address><time datetime="2019-11-22T08:20:00+00:00">22 Nov 2019, 08:20</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Хиляди украинци протестираха снощи в центъра на Киев срещу сближаването на отношенията с Москва и това, което те наричат "капитулация" пред Русия.</p>
      <p>Демонстрацията се организира преди срещата за Украйна във формата "Нормандска четворка" на 9 декември. На нея за първи път се очаква да се срещнат президентите на Русия и Украйна  -  Владимир Путин и Володимир Зеленски, предава БНР.</p>
      <p>Протестът в Киев бележи шестата годишнина от проевропейския бунт на Майдана. Снощи демонстрантите носеха плакати с надписи: "Не на капитулацията!", "Всяка отстъпка само ще влоши ситуацията. Не можем да сключим споразумение с Путин".</p>
      <p>"Искамe европейска Украйна - да се движим по пътя към Европа. Това, което Зеленски прави сега изглежда също като завой към Русия. Това отново е проруски път – същият, какъвто беше по времето на Янукович“, заяви един от протестиращите.</p>
      <p>Протестът се проведе в момент на относително разведряване на отношенията между Москва и Киев. По-рано тази седмица Русия предаде на Украйна трите военни кораба, задържани преди година в Керченския проток. През септември двете страни размениха и затворници, което позволи в Украйна да се завърнат екипажите на трите кораба.</p>
    </article>
  </body>
</html>