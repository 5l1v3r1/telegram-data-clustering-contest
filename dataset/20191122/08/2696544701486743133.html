<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191122_harminc_eve_vizsgalt_1987a_szupernova_maradvanyai"/>
    <meta property="og:site_name" content="HVG.hu"/>
    <meta property="article:published_time" content="2019-11-22T08:03:00+00:00"/>
    <meta property="og:title" content="Van az űrben egy folt, és most nagyon felkeltette a csillagászok figyelmét"/>
    <meta property="og:description" content="Egy nemzetközi kutatócsoport megtalálhatta a harminc éve vizsgált, 1987A jelű szupernóva, egy felrobbant csillag maradványait."/>
  </head>
  <body>
    <article>
      <h1>Van az űrben egy folt, és most nagyon felkeltette a csillagászok figyelmét</h1>
      <address><time datetime="2019-11-22T08:03:00+00:00">22 Nov 2019, 08:03</time> by <a rel="author">MTI</a></address>
      <p>
        <b>Egy nemzetközi kutatócsoport megtalálhatta a harminc éve vizsgált, 1987A jelű szupernóva, egy felrobbant csillag maradványait.</b>
      </p>
      <p>A csillagászok tudták, hogy az objektum létezik, de helye meghatározásában egy homályos porlepel akadályába ütköztek. Most egy nemzetközi kutatócsoport úgy véli, a maradványok helye megállapítható a porlepel felhevülésének módja alapján.</p>
      <p>A tudósok a területre "a foltként" hivatkoznak. "Annyival forróbb, mint a környezete, hogy a folt magyarázatra szorul. Tényleg kitűnik a környező porhalomból. Úgy gondoljuk, a szupernóvában keletkezett forró neutroncsillag hevíti" – idézi Haley Gomezt, a Cardiffi Egyetem professzorát a <i><a href="https://www.bbc.co.uk/news/science-environment-50473482">BBC News</a></i>.</p>
      <figure>
        <img src="https://img0.hvg.hu/image.aspx?id=0a69d2a7-1fcb-4e43-85c3-deee714c2907&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Cardiff University</cite>
        </figcaption>
      </figure>
      <p>A teleszkópok 1987-ben észlelték a csillagrobbanást. A szupernóva, amelyet hatalmas, ragyogó gázburok vesz körül, a Földtől 168 ezer fényévnyire, a Tarantula-köd peremén, a Nagy Magellán-felhőben, a Tejútrendszert kísérő törpegalaxisban található. A felrobbant csillag pontos kora ismeretlen, a szakértők becslése szerint valamikor az 5 millió és 10 millió év közötti periódusban születhetett. A robbanás óriási mennyiségű port és gázt lövellt ki.</p>
      <p>Ez az elmúlt 400 évben az éjszakai égbolton látott legközelebbi és legfényesebb szupernóva. A csillagászok már három évtizede folyamatosan figyelik az 1987A szupernóvát és állandóan változó alakját.</p>
      <p>
        <i>[<a href="https://hvg.hu/tudomany/20190917_tejutrendszer_kozepen_levo_fekete_lyuk_eros_feny_ucla">Valami érthetetlen történik: magasabb fokozatba kapcsolt a Tejútrendszer közepén lévő fekete lyuk</a>]</i>
      </p>
      <p>A robbanáskor keletkezett törmelék és a csillagot körülvevő anyag között kölcsönhatás van: ütköznek, ennek a következtében a csillagközi anyag felizzik, kifényesedik. E kölcsönhatás egy "gyöngyfüzért" eredményezett – a "lánc" anyagát a számítások szerint a végső robbanás előtt mintegy húszezer évvel "köpte ki" a haldokló csillag. A szupernóva által kibocsátott lökéshullámok folyamatosan fényesítik a láncot, s a továbbiakban, ahogy a gyöngyszemek növekednek, egybefüggő ragyogó kört vonnak a maradványok köré, ez segítheti a kutatókat a maradványok helyzetének megállapításában.</p>
      <figure>
        <img src="https://img0.hvg.hu/image.aspx?id=19e1a352-21cf-427a-ab02-3c696b4cb4cd&amp;view=b2dea50f-cee1-4f6e-b810-034566fbfb2e"/>
        <figcaption>A kutatókat nagyban segítő ALMA teleszkóp<cite>© ESO</cite></figcaption>
      </figure>
      <p>Elképzelhető, hogy egy sűrű, teljes mértékben neutronrészecskékből álló objektumról van szó, mely alig néhány kilométeres. A vastag porfelhő azonban, melyben elhelyezkedik, nagyjából 30-szor nagyobb mint a Naprendszer és lehetetlenné teszi, hogy közvetlenül láthatóvá váljon a neutroncsillag. "Látjuk azonban a fényét. A forró neutroncsillag hevíti a porszemcséket és ahogyan elnyelik az energiát, szubmilliméteres hullámhossz-tartományban fénylenek. Ezt figyeltük meg" – mondta Gomez.</p>
      <p>A kutatók az egykori európai Herschel űrteleszkóp és a Chilében lévő nemzetközi Atacamai Nagyméretű Milliméteres/Szubmilliméteres Hálózat (ALMA) adatait használták munkálataik során, melyekről a <i>The Astrophysical Journal</i> című szaklap aktuális számában számoltak be. <a href="https://iopscience.iop.org/article/10.3847/1538-4357/ab4b46">Tanulmányukban</a> arra a következtetésre jutottak, hogy 50-100 éven belül a porfelhő letisztulhat annyira, hogy láthatóvá válik az objektum alakja.</p>
    </article>
  </body>
</html>