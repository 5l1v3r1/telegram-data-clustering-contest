<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/premsa/el-33-fa-un-repas-dels-guanyadors-del-festival-internacional-de-videoclips-2018/nota-de-premsa/2965235/"/>
    <meta property="og:site_name" content="CCMA"/>
    <meta property="article:published_time" content="2019-11-22T08:21:18+00:00"/>
    <meta property="og:title" content="El 33 fa un repàs dels guanyadors del Festival Internacional de Videoclips 2018"/>
    <meta property="og:description" content="Demà dissabte, 23 de novembre, a les 22.00, el 33 emet un programa especial dedicat al Soundie Music Video Awards 2018, el festival que premia els millors videoclips de l'any."/>
  </head>
  <body>
    <article>
      <h1>El 33 fa un repàs dels guanyadors del Festival Internacional de Videoclips 2018</h1>
      <h2>Demà dissabte, 23 de novembre, a les 22.00, el 33 emet un programa especial dedicat al Soundie Music Video Awards 2018, el festival que premia els millors videoclips de l'any.</h2>
      <address><time datetime="2019-11-22T08:21:18+00:00">22 Nov 2019, 08:21</time> by <a rel="author">CCMA</a></address>
      <figure>
        <img src="https://statics.ccma.cat/multimedia/jpg/4/4/1574413525944.jpg"/>
      </figure>
      <p>En aquest petit tast que el 33 ofereix als espectadors es podran veure alguns dels videoclips del moment i que van ser guardonats el 2018. En destaquen les obres de Zuzanna Plisz, Roger Guàrdia, Marc Pujolar, Ibon Landa o Jordi Estrada. Justament el mateix dissabte se celebra la gala de la 4a edició dels Premis Soundie 2019 al recinte de l'Antiga Fàbrica Estrella Damm de Barcelona, de manera que l'emissió especial servirà de context per als premiats d'enguany.</p>
      <p>El Festival Internacional de Videoclips, el Soundie Music Video Awards 2019 premia, des del sector musical, les categories de millor videoclip internacional, millor videoclip nacional, millor videoclip d'un artista de Catalunya, millor videoclip en llengua catalana, millor videoclip d'un segell independent, millor muntatge de videoclip, millor videoclip per a la igualtat de gènere, millor director novell, millor videoclip "low-cost", millor direcció d'art, millors efectes especials, millor fotografia, millor creativitat/guió i millor animació.</p>
      <p>En el Festival Internacional de Videoclips, també s'hi fan tallers, panells, ponències i "networking" sobre el món del videoclip. La quarta edició d'aquest festival rebrà de nou el suport d'entitats properes al sector creatiu i cultural, com ara WIN, SGAE, UFI, ARC, APECAT, PAF, MIM, Cases de la Música, MEI i mitjans de comunicació com MondoSonoro, Scanner FM i Enderrock mateix, a més d'empreses col·laboradores com el SAE Institute Videolab.</p>
      <p>El Soundie Music Video Awards és un gran aparador per al videoclip en un món en què la producció audiovisual creix sense parar i en què el format no ha tingut el protagonisme que es mereix. Soundie neix de la necessitat de donar visibilitat a l'excel·lent feina d'infinitat de professionals que fan possible la producció de videoclips, una obra col·laborativa per naturalesa, i de crear un espai que dona veu a noves propostes, connecta professionals del sector i ofereix cursos i tallers per a la formació de nous talents.</p>
      <p>
        <a href="http://www.tv3.cat/33">tv3.cat/33</a>
      </p>
    </article>
  </body>
</html>