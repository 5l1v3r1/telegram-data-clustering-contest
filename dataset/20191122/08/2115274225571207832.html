<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/paolo_savona_mes_italia-6597597/news/2019-11-22/"/>
    <meta property="og:site_name" content="Agi"/>
    <meta property="article:published_time" content="2019-11-22T08:37:00+00:00"/>
    <meta property="og:title" content="Per Savona &quot;l'Italia non ricorrerà al Mes, il suo debito è solvibile&quot;"/>
    <meta property="og:description" content="L'economista è convinto che il Paese non è esposto a rischi di ridenominazione, &quot;salvo che non sia soggetto di un forte attacco speculativo mosso da istanze di possibile guadagno o da politiche a noi contrarie che violano i fondamenti dell'Unione europea&quot;"/>
  </head>
  <body>
    <article>
      <h1>Per Savona "l'Italia non ricorrerà al Mes, il suo debito è solvibile"</h1>
      <h2>L'economista è convinto che il Paese non è esposto a rischi di ridenominazione, "salvo che non sia soggetto di un forte attacco speculativo mosso da istanze di possibile guadagno o da politiche a noi contrarie che violano i fondamenti dell'Unione europea"</h2>
      <address><time datetime="2019-11-22T08:37:00+00:00">22 Nov 2019, 08:37</time> by <a rel="author" href="https://www.agi.it/authors/alessandro-galliani/" target="_blank">Alessandro Galliani</a></address>
      <p>"Resto dell'avviso che l'Italia non avrà la necessità di ricorrere al <b>Fondo</b> perché il suo <b>debito pubblico è solvibile</b> e non è esposto a rischi di ridenominazione, salvo che non sia soggetto di un forte attacco speculativo mosso da istanze di possibile guadagno o da politiche a noi contrarie che violano i fondamenti dell'Unione europea". Lo sostiene, in un suo intervento pubblicato sul Sole 24 Ore, l'economista<b> Paolo Savona</b>, commentando i possibili riflessi che avrà l'approvazione da parte del Consiglio dei Capi di Stato e di Governo del <b>Mes</b>, il<b> Meccanismo europeo di stabilità</b>.</p>
      <h3>La costruzione europea è incompleta?</h3>
      <p>"È da qui - prosegue Savona - che si deve partire per un giudizio sull'<b>utilità del nuovo strumento</b>. Ai massimi livelli politici nazionali e continentali si sente ripetere che la <b>costruzione europea è incompleta</b>, ma se si esce dall'incompletezza per entrare in un'altra, il problema resta irrisolto. Si hanno motivi di credere che il Mes si fermi a metà strada di una strada giusta". "Ben venga quindi lo strumento", se si "prefigge di di <b>disporre di fondi per dare stabilità</b> ai Paesi membri che sperimentano o sono minacciati da severi problemi finanziari" e se "interviene come prestatore di ultima istanza". "Il problema - aggiunge Savona - è però se esso opererà come tale".</p>
      <h3>Il limite del Mes</h3>
      <p>In quanto prestatore di ultima istanza occorre che la dotazione del Mes sia "illimitata per scoraggiare attacchi speculativi e tempestiva per rendere efficace l'intervento". "Il Mes - spiega Savona - non ha questa possibilità perché il suo capitale sarà di 705 miliardi di euro (l'Italia contribuirà per il 17,8% pari a 125 miliardi, di cui 8 da versare subito) e opererà sotto incisive <b>condizionalità</b>. Poiché può però raccogliere fondi sul mercato, la sua inadeguatezza a svolgere la funzione può essere colmata".</p>
      <p>Occorre però che "al Mes venga attribuito il <b>potere di risolvere il problema dell'assenza di un European safe asset</b>", cioè di un'"obbligazione garantita" che serva a "fermare in Europa il risparmio che si andava spostando sui titoli americani a seguito dei maggiori tassi pagati sugli American safe asset ma soprattutto per agganciare i ricavati delle emissioni di questo strumento per avviare a soluzione gli eccessi di debito pubblico rispetto ai paramenti di Maastricht".</p>
      <h3>La proposta di Savona</h3>
      <p>L'European safe asset "ridarebbe fiducia al risparmio oggi penalizzato da tassi di rendimento negativi o positivi se legati al rischio di mercato, un problema che la politica monetaria ha difficoltà a trattare". "La mia proposta è che il Mes diventi lo <b>strumento europeo per affiancare la commissione</b> nel compito di risolvere gli <b>eccessi di debito pubblico</b> rispetto ai parametri stabilità a Maastricht, concedendo crediti agli Stati che lo richiedono; ad esempio per non andare sul mercato con titoli di Stato di nuova emissione e per avviare un piano di riduzione di quelli in circolazione".</p>
      <p>"Per garantire che l'onere non ricada sui Paesi membri del Mes - spiega Savona - lo Stato membro che beneficia dell'intervento deve concedere sui prestiti ottenuti una <b>garanzia di rimborso privilegiato rispetto agli altri debiti</b>, come già accade nelle emissioni in dollari, che hanno uno spread decisamente inferiore a quelli denominati in euro".</p>
      <p>"Un meccanismo siffatto sostituirebbe la necessità di definire, come proposto nell'Annesso III del Trattato costitutivo del Mes, criteri rigidi di ammissibilità degli Stati membri e ricevere assistenza precauzionale, che comporta la sostituzione di un potere di scelta politica con regole predeterminate, rendendo rigido e quindi inefficace l'esercizio della funzione di ultima istanza contro la specualzione; esso contribuirebbe anche a rafforzare l'azione di controllo della Ue sulla finanza pubblica dei Paesi membri che fanno ricorso al Fondo". </p>
    </article>
  </body>
</html>