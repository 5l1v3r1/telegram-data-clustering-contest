<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/treviso-parkrun-correre-camminare-compagnia-ogni-sabato-nel-parco-dello-storga-219730"/>
    <meta property="og:site_name" content="Oggi Treviso"/>
    <meta property="article:published_time" content="2019-11-22T08:37:15+00:00"/>
    <meta property="og:title" content="Treviso parkrun: correre o camminare in compagnia ogni sabato nel parco dello Storga"/>
    <meta property="og:description" content="Treviso parkrun ha avuto inizio il 25 marzo 2017, e da quel sabato sono stati completati 135 eventi consecutivi grazie ai parkrunner (così chiamiamo i partecipanti) che si sono auto-organizzati per gestire le corse non competitive ogni sabato mattina, da percorrere a passo libero, quindi anche camminando se si desidera."/>
  </head>
  <body>
    <article>
      <h1>Treviso parkrun: correre o camminare in compagnia ogni sabato nel parco dello Storga</h1>
      <address>
        <time datetime="2019-11-22T08:37:15+00:00">22 Nov 2019, 08:37</time>
      </address>
      <p><b>Treviso parkrun</b> ha avuto inizio il 25 marzo 2017, e da quel sabato sono stati completati 135 eventi consecutivi grazie ai parkrunner (così chiamiamo i partecipanti) che si sono auto-organizzati per gestire le corse non competitive <b>ogni</b> sabato mattina, da percorrere a passo libero, quindi anche camminando se si desidera.<br/><br/>Uno dei punti di forza di parkrun è quello di non essere un evento una tantum, ma di essere un evento a cadenza settimanale dove viene offerto un momento per tenersi in forma, per sfidare se stessi o semplicemente per rilassarsi in mezzo al verde.<br/><br/>Treviso parkrun non è un'iniziativa unica, ma si tratta di uno dei tani eventi parkrun che si tengono in Italia e nel mondo.<br/><br/>In Italia gli eventi sono infatti 16 e si disputano, sempre tutti i sabati mattina alle ore 9, nelle seguenti città, che si aggiungono a Treviso: Milano, al Parco Nord, l’evento più partecipato con oltre 100 partecipanti ogni settimana, Roma (al Parco della Caffarella e al Parco del Pineto), Firenze, Lucca, Palermo (con ben 3 eventi!), Padova, Rimini, Lecce, Montecatini e Monte Etna!<br/><br/><b>Come partecipare a parkrun e quanto costa partecipare a parkrun</b><br/><br/>Partecipare a parkrun è semplice basta iscriversi sul sito ufficiale <b><a href="http://www.parkrun.it/">www.parkrun.it</a></b><br/><br/>La partecipazione è sempre gratuita, grazie al supporto degli sponsor (in Italia lo sponsor nazionale è il sito web <b><a href="https://www.ideegreen.it/">IdeeGreen.it</a></b> della IdeeGreen Srl Società Benefit) e con una sola iscrizione si riceve un codice a barre con cui si può partecipare a tutti gli eventi, quando si desidera e senza preavviso.<br/><br/>Nel mondo ci sono oltre 1.900 parkrun distribuite in 21 Stati del mondo!<br/><br/>In totale gli iscritti alla community parkrun sono oltre 6 milioni (!!!): si tratta quindi della più grande community di runner al mondo.<br/><br/>Decisamente di strada ne ha fatta tanta parkrun, dal lontano 2004, quando Sir Paul Sinton Hewitt, ha ideato il primo evento a Bushy park, uno dei tanti parchi di Londra.<br/><br/><b>Chi partecipa a parkrun e in particolare a Treviso parkrun</b><br/><br/>E’ importante sapere che parkrun è un evento inclusivo, destinato a tutte le persone di qualsiasi capacità, lingua, cultura, genere, età, appartenenza a squadre. Tutti sono i benvenuti a parkrun: camminatori e corridori. Può essere un podista esperto o una persona che si è appena avvicinata alla corsa, poco conta, saranno sempre 5 i km che ti separano dall'arrivo, il tempo cronometrato è solo un indicatore per valutare la tua performance e tracciarne i miglioramenti. Il ritmo lo stabilisci sempre tu.<br/><br/>La dimensione sportiva di questa iniziativa porta con se la riscoperta del <b>valori della socialità</b>, non tanto come approvazione e compiacimento da parte degli altri, quanto per il sentirsi parte di una <b>comunità</b> che condivide le stesse passioni e i valori in spontaneità.<br/><br/><b>Treviso parkrun al Parco dello Storga</b><br/><br/>Per avere qualche informazione di dettaglio in più su Treviso parkrun, abbiamo incontrato Giulia Teso, Run Director di Treviso parkrun. Ecco cosa ci ha raccontato …<br/><br/><i>“Quello che facciamo a Treviso ha un impatto non solo nella nostra città, ma riecheggia a livello regionale, nazionale e mondiale. Ora vi spiego meglio.</i><br/><br/><i>Gli <b>ingredienti di parkrun</b> sono i seguenti: la <b>comunità</b> e la <b>natura</b>, ossia i partecipanti e i volontari che organizzano l'evento e il parco come set naturale dove staccare dai ritmi e dai rumori della città.</i><br/><br/><i>Non sono solo i trevigiani che partecipano a Treviso parkrun, tanti sono i visitatori e turisti che sono giunti dalla Gran Bretagna, dalla Polonia, dalla Francia, dalla Germania, dalla Russia... ma anche dall'Australia e dagli Stati Uniti (per citarne alcuni), e molti sono ritornati più volte a trovarci. Per questo ci piace etichettarci con questa frase: siamo piccoli ma internazionali! Dopotutto anche <b><a href="https://www.theguardian.com/travel/2019/feb/07/10-most-scenic-parkruns-in-uk-worldwide-running-routes">The Guardian</a></b> ci ha citato mesi fa come una delle mete preferite dei turisti parkrun. Ogni sabato si fa il briefing in italiano e in inglese, fornendo le informazioni essenziali sul percorso e le modalità dell'evento e poi via di corsa ad addentrarsi nei sentieri segnalati dai volontari. </i><br/><br/><i>Per Treviso, questa si potrebbe definire come un'azione di <b>rigenerazione di uno spazio</b>, di presenza e attivazione delle persone per prendersi cura del parco. Citiamo l'iniziativa promossa da Legambiente a settembre dove abbiamo raccolto ogni sporcizia lasciata nel parco. </i><br/><br/><i>Il mio messaggio, in qualità di responsabile dell'evento di Treviso, è quello di creare un dialogo con i decisori politici e chiunque desideri essere coinvolto attivamente (nuovi volontari, sponsor) affinché parkrun possa diventare anche un segno di cittadinanza attiva che si prende cura dell'ambiente in cui vive, per renderlo più ospitale e sicuro per i trevigiani e per tutti coloro che vengono a farci visita.</i><br/><br/><i>La natura è una risorsa che va valorizzata, come le persone che organizzano e partecipano a questo evento, contribuendo a far rivivere il parco, con la consapevolezza che questa oasi verde ha un grande potenziale che va fatto emergere e sul quale si deve lavorare.”</i><br/><br/><b>Il Parco dello Storga di Treviso</b><br/><br/>La comunità di Treviso parkrun si trova ogni sabato al parco dello Storga, situato pochi km a nord dal centro storico. Questo parco, di cui è proprietaria la provincia di Treviso, offre numerosi sentieri dove poter passeggiare, correre e andare in bici, ma anche coltivare l'orto (ci sono gli orti urbani) e visitare il Museo Etnografico Case Piavone.<br/><br/>L’indirizzo preciso del luogo di incontro è l'ingresso situato in via Cal di Breda 130, 31100 Treviso (accanto al Museo Etnografico Case Piavone). E’ possibile raggiungerlo a piedi, in bici o con il bus numero 7 destinazione Sant'Artemio (fermata capolinea fronte uffici della provincia di Treviso) e poi meno di dieci minuti a piedi dal luogo della partenza.<br/><br/>Treviso parkrun, come tutte le altre parkrun, si disputa ogni sabato con partenza alle 9.00 di mattina ma è meglio arrivare almeno 5-10 minuti prima. Ricordatevi solo di registrarvi preventivamente su parkrun.it e di stampare e portare il codice a barre personale, necessario per la rilevazione del tempo.<br/><br/>Per foto e altre informazioni aggiornate su Treviso parkrun potete visitare la pagina Facebook ufficiale: https://www.facebook.com/trevisoparkrun</p>
    </article>
  </body>
</html>