<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/198229/tsipras-se-mitsotaki-epanaferate-tin-kanonikotita-tis-diaplokis"/>
    <meta property="og:site_name" content="CNN.gr"/>
    <meta property="article:published_time" content="2019-11-22T08:58:06+00:00"/>
    <meta property="og:title" content="Τσίπρας σε Μητσοτάκη: Επαναφέρατε την κανονικότητα της διαπλοκής"/>
    <meta property="og:description" content="Ολομέτωπη επίθεση εναντίον του Κυριάκου Μητσοτάκη και της κυβέρνησής του εξαπέλυσε από το βήμα της Βουλής ο Αλέξης Τσίπρας , στο πλαίσιο της «Ώρας του..."/>
  </head>
  <body>
    <article>
      <h1>Τσίπρας σε Μητσοτάκη: Επαναφέρατε την κανονικότητα της διαπλοκής</h1>
      <h2>Ολομέτωπη επίθεση εναντίον του Κυριάκου Μητσοτάκη και της κυβέρνησής του εξαπέλυσε από το βήμα της Βουλής ο Αλέξης Τσίπρας, στο πλαίσιο της «Ώρας του Πρωθυπουργού».</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 10:58 , 22 November 2019 - 11:10</p>
      <p>Ο πρόεδρος της αξιωματικής αντιπολίτευσης ανέβασε τους τόνους με το… <b>καλημέρα</b>, υπενθυμίζοντας στον Κυριάκο Μητσοτάκη ότι την τελευταία φορά που ήταν στην αίθουσα στεκόταν με <b>σταυρωμένα</b> <b>χέρια</b> και τον αποκαλούσε <b>ψεύτη</b>.</p>
      <p>«Με καλούσατε να καταθέσω στα <b>πρακτικά</b> τις δηλώσεις του εκπροσώπου σας για το προσφυγικό, ότι με περισσότερες περιπολίες του Λιμενικού θα έχουμε περισσότερα δυστυχήματα στη θάλασσα» δήλωσε ο κ. Τσίπρας, και συμπλήρωσε: «Δηλώσεις τις οποίες μας λέγατε ότι ποτέ δεν έκανε. Και στα πρακτικά τις καταθέσαμε, και τα σχετικά βίντεο είδε το πανελλήνιο. Kαι τελικά αποδείχθηκε ότι ο <b>ψεύτης</b> δεν ήμουν εγώ».</p>
      <p>Χαρακτήρισε, μάλιστα, τον πρωθυπουργό «<b>ψεύτη</b> και <b>δειλό</b>» και υποστήριξε πως δεν έχει το πολιτικό θάρρος να αναγνωρίσει τα λάθη του.</p>
      <p>«Ξέρετε κ. Μητσοτάκη, ο ηγέτης χαρακτηρίζεται από το πολιτικό θάρρος να <b>αναγνωρίζει</b> τα λάθη του. Εσείς δεν είχατε το θάρρος όμως, ούτε μία συγγνώμη να ζητήσετε, ούτε φυσικά να αποπέμψετε τον υπουργό σας. Όχι μόνο ψεύτης λοιπόν, αλλά και δειλός ταυτόχρονα. Εκτός και αν σήμερα <b>επανορθώσετε</b>. Έχετε μια ακόμη <b>ευκαιρία</b>» είπε ο κ. Τσίπρας.</p>
      <p>Στη συνέχεια, ο πρόεδρος του <b>ΣΥΡΙΖΑ</b> προχώρησε στο βασικό μέρος της ερώτησής του, που αφορά στον Ποινικό Κώδικα:</p>
      <blockquote>«Πάμε όμως στα σημερινά, γιατί είναι δικαίωμά σας να αυτοδιασύρεστε όποτε το θέλετε. Αυτό που δεν είναι δικαίωμά ούτε δικό σας ούτε κανενός, είναι να προκαλείτε το κοινό περί δικαίου αίσθημα και να διασύρετε τη χώρα μας. Κ. Μητσοτάκη, σας υπέβαλα την επίκαιρη ερώτηση για νομοθετική εύνοια στους εγκληματίες του λευκού κολάρου στις 12 του μήνα, δηλαδή πριν το ψηφίσετε. Ο λόγος ήταν για να σας δώσω την ευκαιρία να το πάρετε πίσω. Όχι μόνο δε το πήρατε πίσω αλλά ούτε καν ήρθατε να απαντήσετε. Δεν ήρθατε καν στην Ολομέλεια να τοποθετηθείτε όταν η πλειοψηφία σας ψήφιζε αυτές τις φωτογραφικές διατάξεις. Μήπως και καταφέρετε να μείνετε εκτός κάδρου, αφήνετε άλλους να κάνουν τη βρώμικη δουλειά. Και είμαι σίγουρος, ότι εάν την επομένη δεν είχαν αναδείξει το θέμα μέχρι και οι βρετανικοί Financial Times, πάλι δε θα ερχόσασταν. Το δημοσίευμα σας χάλασε το σχεδιασμό. Διότι εδώ καλά το είχατε καταφέρει να περάσει στα ψιλά το θέμα από μεγάλα τηλεοπτικά μέσα».</blockquote>
      <p>Ο πρόεδρος του ΣΥΡΙΖΑ υποστήριξε επίσης ότι ο Κυριάκος Μητσοτάκης και η κυβέρνησή του κάνουν «χάρες στην παρασιτική ολιγαρχία και την επιχειρηματική ελίτ». </p>
      <p>«Ούτε μόνο ότι οι χάρες αυτές, <b>δύσκολα πείθεται</b> κανείς ότι γίνονται άνευ αντίδωρων. Το <b>μεγαλύτερο</b> <b>πρόβλημα</b> κύριοι της ΝΔ, είναι ότι τέσσερις μόλις μήνες μετά το αποτέλεσμα των εκλογών, έρχεστε να κερδίσετε το χαμένο έδαφος τεσσάρων χρόνων. Και να <b>καθαρίσετε</b> όσους τόσα χρόνια δεν είχαν την προστασία σας, επειδή δεν ήσασταν στην εξουσία. Έρχεστε να επαναφέρετε την κανονικότητα του κόμματός σας, την κανονικότητα της διαπλοκής και της διαφθοράς που έριξε τη χώρα στα βράχια και την οδήγησε στη χρεωκοπία και τα μνημόνια» ανέφερε ο κ. Τσίπρας, και συμπλήρωσε:</p>
      <blockquote>«Έχετε ξεπεράσει ήδη κάθε όριο απροκάλυπτης εύνοιας απέναντι στη συγκεκριμένη κατηγορία εγκληματιών. Και εσείς ο ίδιος οφείλετε σήμερα, ενώπιον της Εθνικής Αντιπροσωπείας, να εξηγήσετε τους λόγους για τους οποίους η κυβέρνησή σας νομοθετεί κατά τρόπο που αποδυναμώνει τη Δικαιοσύνη στον αγώνα της κατά των οικονομικών εγκλημάτων, πλήττει το αίσθημα της Δικαιοσύνης στα μάτια των πολιτών και καθιστά τη χώρα διεθνή περίγελο.Οφείλετε να απαντήσετε στους Έλληνες πολίτες, στους φορολογούμενους, ποια συμφέροντα εξυπηρετείτε». </blockquote>
      <p>Ο Αλέξης Τσίπρας επέκρινε τη στάση της <b>Νέας Δημοκρατίας</b> απέναντι στις αλλαγές που έφερε ο ΣΥΡΙΖΑ στον Ποινικό Κώδικα, υποστηρίζοντας ότι η κυβέρνηση προχώρησε σε αλλαγές μόλις τρεις μήνες αργότερα χωρίς να εξετάσει ουσιαστικά το πλαίσιο που θεσμοθετήθηκε. </p>
      <p>«Με βασικό πρόσχημα ότι δήθεν ο ΣΥΡΙΖΑ αποποινικοποίησε τις μολότοφ και δήθεν ότι η <b>ΝΔ</b> θα επαναφέρει ένα δρακόντειο δίκαιο και θα αντιμετωπίσει την ανομία. Και τελικά, το μόνο στο οποίο αποσκοπούσατε ήταν να ξεπαγώσετε τους <b>λογαριασμούς</b> <b>οικονομιών</b> <b>εγκληματιών</b> και κάνετε το ο δώρο της ποινικής ασυλίας στους τραπεζίτες. Ας ξεκινήσουμε με την αποδέσμευση λογαριασμών υπόπτων, <b>κατηγορούμενων</b> για ξέπλυμα χρήματος. Εδώ κανονικά δε θα χρειαζόταν να πει κανείς πολλά. Αρκούν τα όσα είπε η Αρχή για το Ξέπλυμα στο πλαίσιο της δημόσιας διαβούλευσης. Ότι υπάρχει κίνδυνος με τη παρέμβασή σας συνολικής ματαίωσης της ανάκτησης των προϊόντων εγκλήματος από το Δημόσιο. Ότι θα αποδοθούν τα προ ετών δεσμευμένα περιουσιακά στοιχεία των υπόπτων για βαρύτατα εγκλήματα, που εκκρεμούν <b>ενώπιον</b> της <b>Δικαιοσύνης</b> και έτσι θα ευνοηθούν οι δράστες με την μεγαλύτερη παραβατικότητα και θα ματαιωθεί ο βασικός σκοπός της γενικής πρόληψης του βαρέως οικονομικού εγκλήματος» είπε ο κ. Τσίπρας.</p>
      <p>Διερωτήθηκε δε, με ποια λογική «πέρασε ένα νόμο για να αποδεσμεύονται <b>λογαριασμοί</b> <b>υπόπτων</b> για ξέπλυμα χρήματος, πριν η υπόθεση τους <b>τελεσιδικήσει</b>;».</p>
      <p>Ο Αλέξης Τσίπρας υπενθύμισε σε αυτό το σημείο την απάντηση του Γιώργου Γεραπετρίτη στους <b>Financial</b> <b>Times</b> μετά από το δημοσίευμα που έβαλε «φωτιά» στην πολιτική ζωή της χώρας.</p>
      <blockquote>«Άκουσα την απάντηση: για να μην είναι σε ομηρία οι πολίτες όσο αργεί η δικαιοσύνη. Αλήθεια ποιους χαρακτηρίζετε “ομήρους”; <b>Υπόδικους επιχειρηματίες</b>, εφοπλιστές και τραπεζίτες που έχουν δεσμευθεί οι λογαριασμοί τους γιατί ελέγχονται για ξέπλυμα; Για ποιο λόγο ανοίξατε αυτό το νομοθετικό παράθυρο και τώρα ο κάθε ύποπτος μπορεί να πάρει τα χρήματά του, να τα εξαφανίσει και μετά εάν καταδικαστεί τρέχα γύρευε. Πώς θα ανακτήσει το Δημόσιο το κλεμμένο χρήμα; Και τέλος ποιοι ευνοούνται από το νόμο αυτό και μπορούν να ζητήσουν την αποδέσμευση άνω του ενός δις. ευρώ; Κ. Μητσοτάκη, οφείλετε να απαντήσετε με ονοματεπώνυμα σήμερα» τόνισε χαρακτηριστικά ο πρώην πρωθυπουργός.</blockquote>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/198233/mitsotakis-se-tsipra-einai-ypokritiko-na-anamasate-tin-karamela-ton-leykon-kolaron">Μητσοτάκης: Εμείς δεν θέλουμε ούτε τους μπαχαλάκηδες των λευκών κολάρων, ούτε των Πανεπιστημίων</a>
        </li>
        <li>
          <a href="https://www.cnn.gr/news/politiki/story/198223/ora-toy-prothypoyrgoy-sti-voyli-o-mitsotakis-apanta-se-gennimata-kai-tsipra">«Ώρα του Πρωθυπουργού»: Στη Βουλή ο Μητσοτάκης, απαντά σε Γεννηματά και Τσίπρα</a>
        </li>
        <li>
          <a href="https://www.cnn.gr/news/politiki/story/198215/anatheorisi-syntagmatos-sto-epikentro-tis-simerinis-syzitisis-oi-anexartites-arxes">Αναθεώρηση Συντάγματος: Στο επίκεντρο της σημερινής συζήτησης οι Ανεξάρτητες Αρχές</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/5/tsipras">ΑΛΕΞΗΣ ΤΣΙΠΡΑΣ</a>
        </li>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/53476/ora-prothypoyrgoy">ΩΡΑ ΠΡΩΘΥΠΟΥΡΓΟΥ</a>
        </li>
        <li>
          <a href="https://www.cnn.gr/eidhseis/tag/76/voyli">ΒΟΥΛΗ</a>
        </li>
        <li>
          <a href="https://www.cnn.gr/eidhseis/tag/34443/poinikos-kwdikas">ΠΟΙΝΙΚΟΣ ΚΩΔΙΚΑΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/22/198206/snapshot/2628449.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198195/snapshot/2761866.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198226/snapshot/2301354.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198225/snapshot/2370203.jpg"/>
      </figure>
    </article>
  </body>
</html>