<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/stirea-pozitiva-a-zilei/o-aplicatie-de-smartphone-poate-identifica-afectiunile-oculare-1922403022002019110819177227?utm_source=news.ro&amp;utm_medium=article_box&amp;utm_campaign=Box_Content_Promo"/>
    <meta property="og:site_name" content="News.ro"/>
    <meta property="article:published_time" content="2019-11-22T08:30:00+00:00"/>
    <meta property="og:title" content="O aplicaţie de smartphone poate identifica afecţiunile oculare"/>
    <meta property="og:description" content="Oamenii de ştiinţă au creat cu ajutorul inteligenţei artificiale o aplicaţie care poate recunoaşte în poze afecţiunile ochiului chiar înainte ca aceasta să fie vizibilă medicilor."/>
  </head>
  <body>
    <article>
      <h1>O aplicaţie de smartphone poate identifica afecţiunile oculare</h1>
      <address><time datetime="2019-11-22T08:30:00+00:00">22 Nov 2019, 08:30</time> by <a rel="author">Liviu Mihai</a></address>
      <p>
        <b>Oamenii de ştiinţă au creat cu ajutorul inteligenţei artificiale o aplicaţie care poate recunoaşte în poze afecţiunile ochiului chiar înainte ca aceasta să fie vizibilă medicilor.</b>
      </p>
      <p>Cercetătorii numesc aplicaţia CRADLE (Computer Assisted Detector of Leukoria). Aceasta poate depista reflexii a ceea ce specialiştii numesc “ochi alb” în fotografii.</p>
      <p>Ochiul alb poate indica afecţiuni grave, precum cataracta, retinoblastomul şi altele.</p>
      <p>În testele realizate, aplicaţia s-a dovedit eficientă pe toate dispozitivele instalate, indiferent de calitatea camerei foto. A fost chiar mai eficientă în depistarea afecţiunilor decât cadrele medicale.</p>
      <p>Sistemul de învăţare mecanică din spatele aplicaţiei a fost antrenat folosindu-se în jur de 53.000 de fotografii în care apărea 40 de copii. AI-ul a depistat 16 cazuri de ochi alb şi a făcut acest lucru în medie 1,3 ani înainte ca medicul să-l poată observa.</p>
      <p>Aplicaţia s-a dovedit mai eficientă în privinţa copiilor, însă cercetătorii spun că metoda funcţionează indiferent de vârsta pacientului.</p>
      <p>Oamenii de ştiinţă avertizează că aplicaţia pe care au creat-o nu are încă aprobarea forurilor medicale naţionale şi internaţionale şi nu poate înlocui consultul medical tradiţional. Poate însă să aducă pacientul mai devreme în faţa medicului pentru a se trata din timp de o afecţiune oculară.</p>
      <p>Aplicaţia CRADLE este disponibilă atât pe Android, cât şi pe iOS.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>