<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/statistici-potvrdili-ze-nemecko-se-ve-3-kvartalu-vyhnulo-recesi/1823935?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T08:17:00+00:00"/>
    <meta property="og:title" content="Statistici potvrdili, že Německo se ve 3. kvartálu vyhnulo recesi"/>
    <meta property="og:description" content="Berlín - Německá ekonomika se ve třetím čtvrtletí těsně vyhnula recesi, hrubý domácí produkt (HDP) se zvýšil o 0,1 procenta oproti předchozím třem měsícům. Potvrdily to konečné údaje, které dnes zveřejnil spolkový statistický úřad."/>
  </head>
  <body>
    <article>
      <h1>Statistici potvrdili, že Německo se ve 3. kvartálu vyhnulo recesi</h1>
      <address><time datetime="2019-11-22T08:17:00+00:00">22 Nov 2019, 08:17</time> by <a rel="author" href="http://www.ctk.cz/" target="_blank">ČTK</a></address>
      <p>Berlín - Německá ekonomika se ve třetím čtvrtletí těsně vyhnula recesi, hrubý domácí produkt (HDP) se zvýšil o 0,1 procenta oproti předchozím třem měsícům. Potvrdily to konečné údaje, které dnes zveřejnil spolkový statistický úřad.</p>
      <p>Ve druhém čtvrtletí se německý HDP snížil o 0,2 procenta po nárůstu o 0,5 procenta v prvním kvartálu. Recese se obvykle definuje jako dvě čtvrtletí ekonomického poklesu za sebou.</p>
      <p>Německé hospodářství se v poslední době potýká se zpomalováním růstu světové ekonomiky. K jeho potížím přispívá přetrvávající nejistota spojená s plánovaným odchodem Británie z Evropské unie a s obchodní válkou mezi Spojenými státy a Čínou.</p>
      <p>Německá vláda v letošním roce očekává růst ekonomiky o půl procenta po loňské expanzi o 1,4 procenta. Příští rok se má HDP podle vládní prognózy zvýšit o jedno procento. Německo je největší ekonomikou v Evropě a největším obchodním partnerem České republiky.</p>
    </article>
  </body>
</html>