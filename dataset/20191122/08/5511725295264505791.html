<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/basketbols/kurucs-velreiz-nosutits-uz-nets-farmklubu.d?id=51659483"/>
    <meta property="og:site_name" content="DELFI"/>
    <meta property="article:published_time" content="2019-11-22T08:53:25+00:00"/>
    <meta property="og:title" content="Kurucs vēlreiz nosūtīts uz 'Nets' fārmklubu "/>
    <meta property="og:description" content="Latvijas izlases basketbolists Rodions Kurucs atkārtoti ticis nosūtīts uz Nacionālās basketbola asociācijas (NBA) komandas Bruklinas &quot;Nets&quot; fārmklubu NBA attīstības līgas jeb G līgā, ziņo līgas vienība Longailendas &quot;Nets&quot;."/>
  </head>
  <body>
    <article>
      <h1>Kurucs vēlreiz nosūtīts uz 'Nets' fārmklubu </h1>
      <address><time datetime="2019-11-22T08:53:25+00:00">22 Nov 2019, 08:53</time> by <a rel="author">DELFI Sports</a></address>
      <p>
        <b>Latvijas izlases basketbolists <a href="https://www.delfi.lv/temas/rodions-kurucs">Rodions Kurucs</a> atkārtoti ticis nosūtīts uz Nacionālās basketbola asociācijas (<a href="https://www.delfi.lv/temas/nba">NBA</a>) komandas Bruklinas "Nets" fārmklubu NBA attīstības līgas jeb G līgā, ziņo līgas vienība Longailendas "Nets".</b>
      </p>
      <p>Kurucs šosezon jau aizvadījis vienu spēli Longailendas komandas rindās, 17. novembrī piedaloties spēlē pret Čikāgas "Bulls" fārmklubu "Windy City Bulls". "Nets" vienība mačā zaudēja ar rezultātu 87:107, bet <a href="https://www.delfi.lv/sports/news/basketbols/kurucs-nba-attistibas-ligas-maca-gust-14-punktus.d?id=51647821">Kurucs 32 minūšu laikā izcēlās ar 14 punktiem</a>, piecām atlēkušajām bumbām un četrām rezultatīvām piespēlēm.</p>
      <p>Tādējādi zināms, ka Kurucs nepiedalīsies Bruklinas "Nets" spēlē piektdien, kad vienība mājās uzņems Sakramento "Kings". Kurucs laukumā šajā NBA sezonā gājis deviņās no 14 spēlēm, tajās vidēji atzīmējoties ar 10,9 minūtēm un 2,3 punktiem.</p>
      <p>Basketbolists varētu piedalīties NBA attīstības līgas spēlē, kad viņa pārstāvētā Longailendas vienība piektdien uzņems Kantonas "Charge" jeb Klīvlendas "Cavaliers" fārmklubu.</p>
      <p>Cēsnieks jau pērn aizvadīja četras spēles Longailendas komandas sastāvā, vidēji izceļoties ar 9,5 punktiem.</p>
      <related>
        <h4>Lasi vēl</h4>
        <a href="https://www.delfi.lv/sports/news/basketbols/kurucs-nba-attistibas-ligas-maca-gust-14-punktus.d?id=51647821"/>
        <a href="https://www.delfi.lv/sports/news/basketbols/rodionam-kurucam-tiesas-sede-parcelta-uz-janvari.d?id=51651349"/>
      </related>
    </article>
  </body>
</html>