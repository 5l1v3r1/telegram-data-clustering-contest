<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191122_bige_laszlo_csanyi_sandor_mutragya_szolnok"/>
    <meta property="og:site_name" content="HVG.hu"/>
    <meta property="article:published_time" content="2019-11-22T08:17:00+00:00"/>
    <meta property="og:title" content="Bige megnevezte, ki az a személy szerinte, aki miatt rászállhattak a hatóságok"/>
    <meta property="og:description" content="A szolnoki műtrágyakirály a Bloombergnek nyilatkozott, azt mondta, Csányi Sándorral való vitája miatt indulhatott hadjárat ellene."/>
  </head>
  <body>
    <article>
      <h1>Bige megnevezte, ki az a személy szerinte, aki miatt rászállhattak a hatóságok</h1>
      <address><time datetime="2019-11-22T08:17:00+00:00">22 Nov 2019, 08:17</time> by <a rel="author">hvg.hu</a></address>
      <p>
        <b>A szolnoki műtrágyakirály a Bloombergnek nyilatkozott, azt mondta, Csányi Sándorral való vitája miatt indulhatott hadjárat ellene.</b>
      </p>
      <p>A hatóságok tavaly egy gyanú alapján megrohamozták a szolnoki műtrágyagyárat, amely Bige László, az ország ötödik leggazdagabb emberének érdekeltsége. A történet ezzel nem ért véget, <a href="https://hvg.hu/kkv/20190608_Felfuggesztettek_a_Bige_Holding_szolnoki_gyaranak_mukodeset">a gyár működését felfüggesztették</a>, illetve Bigét <a href="https://hvg.hu/gazdasag/20190531_Ket_napig_fogva_tartottak_az_egyik_leggazdagabb_magyar_vallalkozot">két napig fogva tartották</a>. A bíróság azóta kimondta: a katasztrófavédelem <a href="https://hvg.hu/kkv/20191024_Dontott_a_birosag_Jogtalanul_zarta_be_a_katasztrofavedelem_Bige_Laszlo_teljes_uzemet">jogtalanul zárta be az üzemet</a>.</p>
      <p>A történet az amerikai <i>Bloomberg</i>et is érdekelte, amelynek maga Bige nyilatkozott. Ehhez érdemes hozzátenni a vállalkozó egy korábbi mondatát, amely szerint Bige <a href="https://hvg.hu/gazdasag/20190613_Fenyegeto_uzeneteket_kapott_Bige_Laszlo_Elmesz_innen_vagy_lecsuknak">fenyegető üzeneteket kapott</a>. Mint mondta: a két barátján keresztül üzenték meg neki, hogy</p>
      <blockquote>szabadon elhagyhatja az országot, de ha nem teszi, akkor börtönbe fog kerülni.</blockquote>
      <p>Bige mindeddig nem említett nevet vagy neveket, hogy kik állnának szerinte támadták őt. Ez most annyiban változott, hogy Bige a <a href="https://www.bloomberg.com/news/articles/2019-11-21/getting-raided-is-cost-of-doing-business-for-this-millionaire"><i>Bloomberg</i>nek</a> azt mondta, szerinte a Csányi Sándorral folytatott vitája állhat a hatóságok feltűnő érdeklődése mögött.</p>
      <p>A műtrágyakirály nem közvetlenül Csányit kiállítja ki bűnösnek, egy részen ugyanis arról beszél, hogy azért nem reménykedhet segítségben, mert nem tagja a(z orbáni) belső körnek. “Magyarországon minden hatalmi ág egy kézben van”, tette hozzá Bige.</p>
      <p>Az üzletember a <i>Bloomberg</i>nek azt is állította, hogy a gyár leállítása, majd újraindítása, a hatóságok által indított eljárások több millió dollárjába kerültek, a vizsgálat pedig arra irányult szerinte, hogy kényszerítéssel eladja a céget. A gazdasági lap idézi OTP kommunikációs osztálya által megküldött reakciót, melyben kifejtik, hogy Csányi Sándornak nem áll szándékában megvásárolni a gyárat, de kettejük viszonyát már nem kommentálták.</p>
      <p>Utóbbi kapcsán érdemes felidézni egy korábbi írásunkat: a két üzletember között néhány éve is volt egy komoly konfliktus, a piacvezető hazai mezőgazdasági integrátor cég, a 2013-ban csaknem 200 milliárd forintos forgalmat bonyolító KITE Zrt. miatt.</p>
      <p>Bige <a href="https://hvg.hu/kkv/20140522_Bige_nem_beszelunk_Csanyival">a <i>Figyelő</i>nek adott 2014-es interjújában</a> azt mondta, nem vesztek össze Csányival, csak nem beszélnek.</p>
      <related>
        <a href="https://hvg.hu/itthon/20190826_Ujraindult_Bige_Laszlo_kensavgyara"/>
        <a href="https://hvg.hu/kkv/20190627_Azonnali_jogvedelmet_kert_Bige_Laszlo_de_eddig_csak_ideoda_tologattak_az_ugyet"/>
      </related>
    </article>
  </body>
</html>