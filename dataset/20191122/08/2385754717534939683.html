<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/energia/598545/milliet-sxedio-agogou-fysikou-aeriou-apo-tourkia-sta-katexomena"/>
    <meta property="og:site_name" content="SIGMALIVE"/>
    <meta property="article:published_time" content="2019-11-22T08:51:00+00:00"/>
    <meta property="og:title" content="Μιλλιέτ: Σχέδιο αγωγού φυσικού αερίου από Τουρκία στα κατεχόμενα"/>
    <meta property="og:description" content="Ετοιμάζεται σχέδιο αγωγού φυσικού αερίου διπλής κατεύθυνσης μεταξύ Τουρκίας και κατεχομένων, σύμφωνα με πρωτοσέλιδο της τουρκικής εφημερίδας Μιλλιέτ, η..."/>
  </head>
  <body>
    <article>
      <h1>Μιλλιέτ: Σχέδιο αγωγού φυσικού αερίου από Τουρκία στα κατεχόμενα</h1>
      <address><time datetime="2019-11-22T08:51:00+00:00">22 Nov 2019, 08:51</time> by <a rel="author">SigmaLive</a></address>
      <p><b>Ετοιμάζεται σχέδιο αγωγού φυσικού αερίου διπλής κατεύθυνσης μεταξύ Τουρκίας και κατεχομένων, σύμφωνα με πρωτοσέλιδο της τουρκικής εφημερίδας Μιλλιέτ, η οποία επικαλείται συμπόσιο στα κατεχόμενα στο οποίο συμμετείχε και ο λεγόμενος "πρωθυπουργός" Χασάν Τατσόι και κατά το οποίο δηλώθηκε ότι το φυσικό αέριο μπορεί να φτάσει στα κατεχόμενα το 2025.<br/></b> <br/>Στο πρωτοσέλιδο της με τίτλο “Αγωγός φυσικού αερίου στην ‘τδβκ’”, η Μιλιέτ γράφει ότι “Τουρκία και ‘τδβκ’ (όπως ονομάζει το ψευδοκράτος) ετοιμάζονται για μια κρίσιμη κίνηση”, προσθέτοντας ότι δόθηκε το σύνθημα για ένα σημαντικό βήμα μεταξύ Τουρκίας και κατεχομένων. Σύμφωνα με την τουρκική εφημερίδα ο Χασάν Τατσόι προέβη στην ‘πρώτη επίσημη δήλωση’ για τη δημιουργία αγωγού φυσικού αερίου μεταξύ Τουρκίας και κατεχομένων σε συμπόσιο για το φυσικό αέριο στα κατεχόμενα. <br/> <br/>Στο ίδιο συμπόσιο ο Τούρκος Καθηγητής πανεπιστημίου Μπογάζιτσι Γκιουρκάν Κουμπάρογλου είπε ότι ο αγωγός φυσικού αερίου μπορεί να είναι παράλληλος με αγωγό νερού, 80 χλμ μήκος, από Μερσίνα κατευθείαν στα κατεχόμενα. Ο Τούρκος καθηγητής ανέφερε ότι ο αγωγός μπορεί να γίνει διπλής κατεύθυνσης, ούτως ώστε το φυσικό αέριο που θα εξορυχθεί από την ανατολική Μεσόγειο να μπορεί να σταλεί στην Τουρκία και στη συνέχεια στην Ευρώπη. Ανέφερε ακόμη ότι επειδή η θάλασσα δεν είναι πολύ βαθιά θα είναι φτηνό το κόστος του αγωγού.<br/> <br/>Πηγή: ΚΥΠΕ <br/> </p>
    </article>
  </body>
</html>