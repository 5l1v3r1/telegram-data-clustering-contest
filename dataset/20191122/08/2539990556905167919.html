<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2408138,El-Euro-2020-wyroznienie-dla-Jerzego-Brzeczka-Polak-trenerem-srebrnej-jedenastki"/>
    <meta property="og:site_name" content="Polskie Radio"/>
    <meta property="article:published_time" content="2019-11-22T08:09:00+00:00"/>
    <meta property="og:title" content="El. Euro 2020: wyróżnienie dla Jerzego Brzęczka. Polak trenerem &quot;srebrnej jedenastki&quot;"/>
    <meta property="og:description" content="Portal transfermarkt.de ocenił selekcjonerów reprezentacji, które brały udział w eliminacjach piłkarskich mistrzostw Europy. Spore wyróżnienie przypadło Jerzemu Brzęczkowi. Polak został uznany drugim najlepszym szkoleniowcem reprezentacji. Brzęczek, który w rankingu ustąpił tylko Finowi Marku Kanervie, został uznany trenerem &quot;srebrnej jedenastki&quot;. "/>
  </head>
  <body>
    <article>
      <h1>El. Euro 2020: wyróżnienie dla Jerzego Brzęczka. Polak trenerem "srebrnej jedenastki"</h1>
      <address>
        <time datetime="2019-11-22T08:09:00+00:00">22 Nov 2019, 08:09</time>
      </address>
      <p>
        <b>Portal transfermarkt.de ocenił selekcjonerów reprezentacji, które brały udział w eliminacjach piłkarskich mistrzostw Europy. Spore wyróżnienie przypadło Jerzemu Brzęczkowi. Polak został uznany drugim najlepszym szkoleniowcem reprezentacji. Brzęczek, który w rankingu ustąpił tylko Finowi Marku Kanervie, został uznany trenerem "srebrnej jedenastki". </b>
      </p>
      <ul>
        <li>
          <b>Niemiecki serwis docenił wyniki reprezentacji Polski pod wodzą Jerzego Brzęczka </b>
        </li>
        <li>
          <b>W "srebrnej jedenastce" znalazło się miejsce m.in. dla Cristiano Ronaldo </b>
        </li>
        <li>
          <b>W turnieju finałowym mistrzostw Europy zagrają 24 drużyny narodowe </b>
        </li>
      </ul>
      <p>Biało-czerwoni pewnie awansowali na Euro 2020, wygrywając osiem meczów, jeden remisując oraz jeden przegrywając. Podopieczni Jerzego Brzęczka wygrali rywalizację w grupie G.</p>
      <related>
        <a href="https://polskieradio24.pl/5/4147/Artykul/2406794,Z-kim-zagramy-na-Euro-2020-Mozliwe-scenariusze-dla-Polski"/>
      </related>
      <p>
        <b>Z Ronaldo w jednej drużynie </b>
      </p>
      <p>Taki bilans polskiej reprezentacji został doceniony przez dziennikarzy transfermarkt.de. Dziennikarze specjalistycznego portalu, na co dzień zajmującego się głównie piłkarskimi transferami, wybrali Brzęczka trenerem "srebrnej jedenastki", czyli drugiego najlepszego składu eliminacji. Wśród "podopiecznych" Polaka znaleźli się m.in. Portugalczyk Cristiano Ronaldo, Belg Thibaut Courtois, Włoch Leonardo Bonucci czy Fin Teemu Pukki. </p>
      <figure>
        <iframe data-src="https://twitter.com/stanislawmadej/status/1197533994981711880?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Fin na czele </b>
      </p>
      <p>Wyżej od polskiego selekcjonera oceniono jedynie Marku Kanervę. Fin wraz ze swoją drużyną narodową osiągnął historyczny sukces, po raz pierwszy awansując do turnieju finałowego mistrzostw Europy. Nic dziwnego, że Kanerva został trenerem "złotej jedenastki". Wśród najlepszej drużyny eliminacji znaleźli się natomiast m.in. Anglicy Harry Kane i Raheem Sterling, Duńczyk Christian Eriksen czy Włoch Nicolo Barella.</p>
      <figure>
        <iframe data-src="https://twitter.com/TMtr_news/status/1197495726563090433?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Mistrzostwa, jakich nie było wcześniej </b>
      </p>
      <p>Przyszłoroczne mistrzostwa Europy, które potrwają od 12 czerwca do 12 lipca, nie mają jednego czy dwóch państw-gospodarzy. Mecze odbędą się w 12 miastach - od Hiszpanii po Azerbejdżan. Wezmą w nich udział 24 reprezentacje.</p>
      <related>
        <a href="https://polskieradio24.pl/5/4147/Artykul/2406555,Swietny-Lewy-bohater-Goralski-Jak-zagrali-Polacy-OCENY"/>
      </related>
      <p>Do dwudziestu uczestników wyłonionych w ramach eliminacji dołączy czterech zwycięzców baraży rozegranych na podstawie wyników Ligi Narodów. Baraże zaplanowano na marzec przyszłego roku.</p>
      <figure>
        <iframe data-src="https://twitter.com/LaczyNasPilka/status/1197566845097828353?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> Losowanie fazy grupowej odbędzie się jednak już 30 listopada w Bukareszcie, jednym z miast-gospodarzy turnieju. </p>
      <p><b>"Srebrna jedenastka" transfermarkt.de:</b> Thibaut Courtois (Belgia) - Mario Fernandes (Rosja), Merih Demiral (Turcja), Leonardo Bonucci (Włochy), Ricardo Rodriguez (Szwajcaria), Denis Zakaria (Szwajcaria), Alex Kral (Czechy), Aleksandar Gołowin (Rosja), Valentin Lazaro (Austria), Cristiano Ronaldo (Portugalia), Teemu Puuki (Finlandia). Trener: <b>Jerzy Brzęczek (Polska).</b></p>
      <p><b>"Złota jedenastka" transfermarkt.de: </b>Mert Gunok (Turcja) - Joshua Kimmich (Niemcy), Toby Alderweireld (Belgia), Caykur Soyuncu (Turcja), Witalij Mikolenko (Ukraina), Georginio Wijnaldum (Holandia), Nicolo Barella (Włochy), Christian Eriksen (Dania), Serge Gnabry (Niemcy), Raheem Sterling (Anglia), Harry Kane (Anglia). Trener: Marku Kanerva (Finlandia).</p>
      <p><i>pm, </i>transfermarkt.de</p>
      <related>
        <a href="https://www.polskieradio.pl/5/4147/Artykul/2405625,El-Euro-2020-Mocne-slowa-Jerzego-Brzeczka-Oblakowi-zabraklo-pokory"/>
      </related>
    </article>
  </body>
</html>