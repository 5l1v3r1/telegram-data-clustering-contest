<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/toyrismos/125787/dieykriniseis-kai-apo-tis-dyo-emplekomenes-etaireies-zitise-i"/>
    <meta property="og:site_name" content="Insider"/>
    <meta property="article:published_time" content="2019-11-22T08:00:00+00:00"/>
    <meta property="og:title" content="Καθυστερεί ο διαγωνισμός για το καζίνο στο Ελληνικό"/>
    <meta property="og:description" content="Τόσο η Hard Rock International όσο και η Mohegan Gaming and Entertainment έχουν περιθώριο επτά ημερών για να παράσχουν τις απαραίτητες διευκρινίσεις."/>
  </head>
  <body>
    <article>
      <h1>Καθυστερεί ο διαγωνισμός για το καζίνο στο Ελληνικό</h1>
      <h2>Τόσο η Hard Rock International όσο και η Mohegan Gaming and Entertainment έχουν περιθώριο επτά ημερών για να παράσχουν τις απαραίτητες διευκρινίσεις.</h2>
      <address><time datetime="2019-11-22T08:00:00+00:00">22 Nov 2019, 08:00</time> by <a rel="author">Δημήτρης Πεφάνης</a></address>
      <p>Τουλάχιστον μία εβδομάδα επιπλέον αναμένεται να κρατήσει η διαδικασία για το διαγωνισμό στο καζίνο του Ελληνικού, καθώς, σύμφωνα με ασφαλείς πληροφορίες του insider.gr η <b>Επιτροπή Διενέργειας </b>ζήτησε διευκρινίσεις και από τις δύο εταιρείες αναφορικά με τα δικαιολογητικά που έχουν καταθέσει.</p>
      <p>Έτσι, σύμφωνα με τα όσα προβλέπονται στη διαδικασία, τόσο η <b>Hard Rock International </b>όσο και η <b>Mohegan Gaming and Entertainment </b>έχουν περιθώριο επτά ημερών για να παράσχουν τις απαραίτητες διευκρινίσεις στην Επιτροπή Διενέργειας του διαγωνισμού, η οποία στη συνέχεια με τη σειρά της θα συντάξει πόρισμα το οποίο και θα παραδώσει στην Επιτροπή Παιγνίων</p>
      <h3>Με το γράμμα του νόμου</h3>
      <p>Η εξέλιξη αυτή <a href="https://www.insider.gr/insidertrading/125734/giati-kathysterei-o-diagonismos-gia-kazino-sto-elliniko">επιβεβαιώνει πλήρως προηγούμενο ρεπορτάζ του insider.gr</a> το οποίο τόνιζε ότι η διαδικασία θα καθυστερήσει καθώς η αρμόδια Επιτροπή εξετάζει ενδελεχώς και με το γράμμα του νόμου όλα δικαιολογητικά που έχουν καταθέσει και οι δύο εταιρείες. . Με δεδομένο μάλιστα ότι και οι δύο διεκδικητές έχουν καταθέσει πολυσέλιδα υπομνήματα για τους ανταγωνιστές τους, η Επιτροπή Διενέργειας είχε εξαιρετικά απαιτητικό έργο.</p>
      <p>Πλέον, αφού παραλάβει και εξετάσει τις διευκρινίσεις των δύο εταιρειών η Επιτροπή Διενέργειας θα παραδώσει το πόρισμά της στην ΕΕΕΠ, η οποία και θα προχωρήσει τη διαδικασία. Αν και οι δύο προσφορές πάρουν το «πράσινο φως», πάμε στο άνοιγμα της τεχνικής και μετά της οικονομικής προσφοράς. Αν όχι, αυτό σημαίνει ότι ένας –ή και οι δύο διαγωνιζόμενοι- θα πρέπει να αποκλειστούν. Αν μείνει ένας, τότε αυτόματα πάμε στην τεχνική και την οικονομική προσφορά και αν κανένας δεν περάσει, ο διαγωνισμός είναι πλέον άκυρος.</p>
      <p>Σημειώνεται ότι μετά την ανακοίνωση της <b>ΕΕΕΠ </b>οι δύο διαγωνιζόμενοι έχουν το δικαίωμα προσφυγής, η οποία μπορεί να φτάσει ακόμη και στο Συμβούλιο της Επικρατείας.</p>
      <p>Εν συνεχεία, εφόσον ο διαγωνισμός προχωρήσει, προχωράμε στο άνοιγμα των τεχνικών προσφορών, όπου και εκεί η Επιτροπή Διενέργειας μπορεί να ζητήσει διευκρινίσεις και υπάρχει αντίστοιχα «παράθυρο» για προσφυγές.</p>
      <p>Το τελικό στάδιο του διαγωνισμού αφορά τις οικονομικές προσφορές, όπου και εκεί επαναλαμβάνεται η ίδια διαδικασία.</p>
      <p>Σημειώνεται ότι το στάδιο των δικαιολογητικών δεν επηρεάζει την τελική βαθμολογία των εταιρειών αλλά είναι απαραίτητο για να προχωρήσουν στα άλλα δύο. Εν συνεχεία, η τεχνική προσφορά υπολογίζεται με συντελεστή βαρύτητας 40% ενώ η οικονομική με συντελεστή 60%.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/125275/taiped-treis-ekkremotites-gia-na-oloklirothei-elliniko"/>
        <a href="https://www.insider.gr/apopseis/vlogs/123175/ta-tria-simeia-sos-gia-elliniko"/>
        <a href="https://www.insider.gr/epiheiriseis/toyrismos/125798/horos-disekatommyrion-ston-toyrismo-erhontai-ependyseis-ano-ton-10"/>
      </related>
    </article>
  </body>
</html>