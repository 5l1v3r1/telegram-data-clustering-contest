<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zak-kor.net/58517-yevrosoyuz-chastkovo-profnansuye-remont-ta-smartekspozicyi-zamku-palanok.html"/>
    <meta property="og:site_name" content="Закарпатський Кореспондент"/>
    <meta property="article:published_time" content="2019-11-22T08:27:00+00:00"/>
    <meta property="og:title" content="Євросоюз частково профінансує ремонт та смартекспозиції замку &quot;Паланок&quot;"/>
    <meta property="og:description" content="Частину коштів на відновлення замку &quot;Паланок&quot; сплатить Мукачівський історичний музей, а 80 тисяч євро виділить Європейський Союз.Як повідомляє пресслужба Мукачівського історичного музею у Facebook, така співпраця відбудеться в межах міжнародного проєкту &quot;Смарт-музей – сучасні форми представлення культурної спадщини&quot;. Про це пише Укрінформ.&quot;За словами директора Мукачівського історичного музею Михайла Белеканича на замок &quot;Паланок&quot; в рамках проєкту шляхом співфінансування передбачено 108 тисяч євро, з яких 25 тисяч – кошти Мукачівського історичного музею. За грантові гроші – 80 тисяч євро – капітально відреставрують два корпуси у нижньому дворі замку загальною площею близько 400 кв. метрів&quot;, - йдеться у повідомленні.Насамперед, тут повністю планують перекрити дах, укріпити фасади стін, замінити вікна та двері. Капітальний ремонт приміщень заплановано як всередині, так і ззовні корпусів. Після ремонту кімнати приміщень наповнять новими смартекспозиціями. Зокрема, планують облаштувати кінотеатр, де демонструватимуть…"/>
  </head>
  <body>
    <article>
      <h1>Євросоюз частково профінансує ремонт та смартекспозиції замку "Паланок"</h1>
      <address>
        <time datetime="2019-11-22T08:27:00+00:00">22 Nov 2019, 08:27</time>
      </address>
      <p><b>Частину коштів на відновлення замку "Паланок" сплатить Мукачівський історичний музей, а 80 тисяч євро виділить Європейський Союз.</b><br/><br/>Як повідомляє пресслужба Мукачівського історичного музею у <a href="https://www.facebook.com/Palanokmuseum/posts/1030832277252798?__tn__=-R">Facebook</a>, така співпраця відбудеться в межах міжнародного проєкту "Смарт-музей – сучасні форми представлення культурної спадщини". <br/><br/>Про це пише <a href="https://www.ukrinform.ua/rubric-tourism/2821617-zamok-palanok-vidremontuut-iz-zalucennam-kostiv-evrosouzu.html">Укрінформ</a>.<br/><br/>"За словами директора Мукачівського історичного музею Михайла Белеканича на замок "Паланок" в рамках проєкту шляхом співфінансування передбачено 108 тисяч євро, з яких 25 тисяч – кошти Мукачівського історичного музею. За грантові гроші – 80 тисяч євро – капітально відреставрують два корпуси у нижньому дворі замку загальною площею близько 400 кв. метрів", - йдеться у повідомленні.<br/><br/>Насамперед, тут повністю планують перекрити дах, укріпити фасади стін, замінити вікна та двері. Капітальний ремонт приміщень заплановано як всередині, так і ззовні корпусів. Після ремонту кімнати приміщень наповнять новими смартекспозиціями. Зокрема, планують облаштувати кінотеатр, де демонструватимуть відеофільми про історію "Паланку" У планах також інтерактивна анімація та уроки краєзнавства для дітей в ігровій формі.<br/><br/>У верхньому дворі замку хочуть створити експозицію замку "Паланок" у форматі 3D-моделей, придбають Touch Screen монітори та закуплять відповідну техніку, що дасть змогу екскурсоводам цікавіше розповідати про історичну фортецю. Також планують придбати два спеціальні широкоформатні екрани, на яких демонструватимуться відео- та фотоматеріали про музеї, які є учасниками проекту.<br/><br/>Про це йшлося на презентації проєкту "Смарт Музей – сучасні форми представлення культурної спадщини", що відбулася 18 листопада у Мукачівському історичному музеї.<br/><br/>Проєкт реалізовується за підтримки Європейського Союзу в межах Програми транскордонного співробітництва Європейського інструменту сусідства "Угорщина – Словаччина – Румунія – Україна 2014-2020" та спрямований на залучення жителів та гостей цільових регіонів до вивчення культури й історії у сучасному інтерактивному форматі. На реалізацію заходів, до яких залучені Мукачівський історичний музей (Замок "Паланок"), Кошицький самосправний край та Агенція регіонального розвитку Кошице у Словаччині, а також Музей ім. Германа Отто (м. Мішкольц) та Керуюче бюро замку Фюзер в Угорщині, передбачено два роки.<br/><br/>Загальний бюджет проєкту становить 800 тисяч євро. Сума гранту Європейського Союзу – 721 тисяча євро, з яких партнери в Україні отримають близько 280 тисяч євро.<br/><br/><br/><br/><b><a href="https://t.me/zak_kor">Приєднуйтесь до нашого каналу в Telegram: https://t.me/zak_kor</a></b></p>
    </article>
  </body>
</html>