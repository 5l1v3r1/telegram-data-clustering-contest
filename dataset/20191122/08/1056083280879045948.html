<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100124/%D9%81%D8%B1%D9%85%D8%A7%D9%86%D8%AF%D9%87-%D9%82%D8%B3%D8%AF-%D8%AA%D8%B1%DA%A9%DB%8C%D9%87-%D8%AF%D8%B1-%D8%B9%DB%8C%D9%86-%D8%A7%D9%84%D8%B9%D8%B1%D8%A8-%D9%85%D8%B1%D8%AA%DA%A9%D8%A8-%D9%82%D8%AA%D9%84-%D8%B9%D8%A7%D9%85-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-22T08:23:34+00:00"/>
    <meta property="og:title" content="فرمانده قسد: ترکیه در عین العرب مرتکب &quot;قتل عام&quot; شده است"/>
    <meta property="og:description" content="فرمانده کل نیروهای سوریه دموکراتیک (قسد) در توییتی ترکیه را به باد انتقاد گرفت و این کشور را به &quot;کشتار&quot; در عین‌العرب متهم کرد."/>
  </head>
  <body>
    <article>
      <h1>فرمانده قسد: ترکیه در عین العرب مرتکب "قتل عام" شده است</h1>
      <address><time datetime="2019-11-22T08:23:34+00:00">22 Nov 2019, 08:23</time> by <a rel="author">مریم مینایی</a></address>
      <p>فرمانده کل نیروهای سوریه دموکراتیک (قسد) در توییتی ترکیه را به باد انتقاد گرفت و این کشور را به "کشتار" در عین‌العرب متهم کرد.</p>
      <p>به گزارش ایسنا، به نقل از روسیا الیوم، مظلوم عبدی، فرمانده کل نیروهای سوریه دموکراتیک، خاطرنشان کرد: جنگنده‌های ترکیه یک خانواده هفت نفره را در حومه "کوبانی" هدف قرار دادند این در حالی است که وزارت دفاع ترکیه مدعی شده است که هفت تروریست را کشته است.</p>
      <p>عبدی از روسیه و آمریکا خواست تا مسئولیت حمایت و حفاظت از کودکان در برابر کشتار ترکیه را برعهده بگیرند.</p>
      <p>وی خواستار انجام تحقیقات علنی برای توقف کشتار و مجازات عاملان این جنایت شد.</p>
      <p>وزارت دفاع ترکیه پیشتر از کشته شدن هفت تن از نیروهای یگان‌های مدافع خلق کرد در حومه "عین‌العرب"در حمله هوایی پهپادهای ترکیه خبر داد.</p>
      <p>از سوی دیگر، خبرگزاری سانا پیشتر اعلام کرد: هواپیماهای ترکیه محله‌های مسکونی، منازل و خودروهای غیرنظامیان در روستای "قرنفیل" را در غرب شهر "تل ابیض" در حومه شمالی رقه هدف قرار دادند که در نتیجه آن پنج غیرنظامی به خاطر هدف قرار دادن خودرویشان با موشک کشته شدند و ضررهایی به منازل و دارایی‌هایی غیرنظامیان وارد شد.</p>
      <p>ترکیه نهم اکتبر عملیاتی تحت عنوان "چشمه صلح" را در سوریه علیه نیروهای یگان‌های مدافع خلق کرد (ی‌پ‌گ) به راه انداخت که این عملیات با محکومیت بین‌المللی مواجه شد. پیش از آغاز این عملیات، آمریکا از خروج نیروهای آمریکایی از این منطقه خبر داد که چراغ سبزی برای آغاز عملیات ترکیه به حساب می‌آمد.</p>
      <p>انتهای پیام</p>
    </article>
  </body>
</html>