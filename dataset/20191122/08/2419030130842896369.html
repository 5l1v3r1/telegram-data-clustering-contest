<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/economie/20191122/ek-2020-en-extra-week-stuwen-omzet-supers/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-22T08:24:00+00:00"/>
    <meta property="og:title" content="‘EK 2020 en extra week stuwen omzet supers’"/>
    <meta property="og:description" content="ZALTBOMMEL (ANP) - Supermarkten zullen volgend jaar meer omzet draaien geholpen door het EK voetbal komende zomer en de extra week die 2020 heeft ten opzichte van dit jaar. Marktonderzoekers van IRI verwachten alles bij elkaar een omzetgroei van 4,7 procent."/>
  </head>
  <body>
    <article>
      <h1>‘EK 2020 en extra week stuwen omzet supers’</h1>
      <address><time datetime="2019-11-22T08:24:00+00:00">22 Nov 2019, 08:24</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Supermarkten zullen volgend jaar meer omzet draaien geholpen door het EK voetbal komende zomer en de extra week die 2020 heeft ten opzichte van dit jaar. Marktonderzoekers van IRI verwachten alles bij elkaar een omzetgroei van 4,7 procent.</b>
      </p>
      <p>De marktonderzoekers spreken van een basisgroei van 2,5 procent, gebaseerd op de stand van de Nederlandse economie en de ontwikkelingen van de supermarktomzet op de lange termijn. Omdat volgend jaar een week meer telt zal dit de groei met circa 2 procent aanjagen. Verder zorgt de aanstaande voetbalzomer voor 0,2 procent groei, mits het EK voor het Nederlands elftal niet uitmondt in een sof. Volgens IRI zullen Nederlanders naar verwachting voor 60 miljoen tot 70 miljoen euro aan bier, frisdrank, chips en andere snacks inslaan.</p>
      <p>Dit jaar is tot en met week 45 sprake van een omzetgroei van 4,5 procent op jaarbasis, berekende IRI. Dat komt voor een groot deel op het conto van de btw die begin dit jaar is verhoogd.</p>
    </article>
  </body>
</html>