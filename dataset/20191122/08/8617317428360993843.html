<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dutchcowboys.nl/nieuws/trump-liegt-over-opening-van-nieuwe-apple-fabriek"/>
    <meta property="og:site_name" content="DutchCowboys"/>
    <meta property="article:published_time" content="2019-11-22T08:00:00+00:00"/>
    <meta property="og:title" content="Trump liegt over opening van nieuwe 'Apple-fabriek'"/>
    <meta property="og:description" content="Heeft Apple een nieuwe fabriek geopend in de VS? Volgens president Trump wel, maar dat blijkt toch niet waar te zijn, net als andere beweringen."/>
  </head>
  <body>
    <article>
      <h1>Trump liegt over opening van nieuwe 'Apple-fabriek'</h1>
      <address><time datetime="2019-11-22T08:00:00+00:00">22 Nov 2019, 08:00</time> by <a rel="author">Redactie Dutchcowboys</a></address>
      <p>President Donald Trump gebruikt de opening van een nieuwe 'Apple-fabriek' in een campagnevideo. Op zich niet zo'n punt zou je zeggen, maar in werkelijkheid is dit helemaal geen fabriek van <a href="https://www.dutchcowboys.nl/apple">Apple</a> en doet de Amerikaanse president beweringen die niet juist zijn.</p>
      <p>Zoals we van Donald Trump gewend zijn, presenteert hij het nieuwe filmpje op zijn favoriete medium <a href="https://www.dutchcowboys.nl/twitter">Twitter</a>. Daarbij vermeldt Trump dat hij vandaag een grote Apple Manufacturing fabriek heeft geopend in Texas en dat dit goedbetaalde banen met zich meebrengt.</p>
      <figure>
        <iframe data-src="https://twitter.com/realDonaldTrump/status/1197316106236481539?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Geen (nieuwe) Apple-fabriek</h3>
      <p>In werkelijkheid heeft Apple helemaal geen nieuwe fabriek gebouwd, maar een campus in Austin. De beelden die Trump laat zien, zijn gemaakt in de fabriek van Flex, een onderaannemer van Apple. Deze fabriek kunnen we ook niet echt nieuw noemen, want het staat er al sinds 2013. Ook worden er geen nieuwe producten gemaakt. In deze fabriek worden <a href="https://www.dutchcowboys.nl/technology/gerucht-apple-komt-met-een-16-inch-macbook-pro">MacBook Pro's</a> geassembleerd en dat is al begonnen voordat Trump president werd van de Verenigde Staten.</p>
      <p>In dit filmpje wordt de indruk gewekt dat de president zorgt voor nieuwe werkgelegenheid in de regio door het openen van een nieuwe fabriek. En we moeten toegeven, het ziet er in een paar seconden behoorlijk geloofwaardig uit.</p>
      <h3>Handelsoorlog met China</h3>
      <p>Trump grijpt <a href="https://www.dutchcowboys.nl/technology/is-de-handelsoorlog-in-apples-nadeel">de handelsoorlog met China</a> aan om goede sier te maken met de zogenaamde 'terugkeer van Apple in de VS'. Dat is pertinent niet waar, zo meldt <a href="https://www.theverge.com/2019/11/20/20974999/trump-is-lying-about-the-new-apple-factory">ook website The Verge.</a> De MacBooks worden dus al jaren geassembleerd bij Flex. Diverse onderdelen van Apple-producten worden in China gemaakt en die vallen nu voor een groot deel onder de importheffingen van Trump. Begin november verzocht Apple de Amerikaanse regering dan ook om vrijstelling van heffingen voor een deel van de producten.</p>
      <p>Toch is het duurder om Mac Pro's in de VS te assembleren, niet alleen vanwege arbeids- en productiekosten, maar expliciet vanwege de tarieven die Trump heeft geheven op intermediaire goederen (geleverd door een tussenpersoon).</p>
      <p>Het resultaat van alle door Trump verspreide informatie is volgens The Verge <i>"een alarmerende mate van valsheid, zelfs volgens de normen van Trump. Hij beweert de productie van Apple naar de Verenigde Staten te hebben gebracht terwijl hij in een fabriek stond die al zes jaar Apple-producten bouwde. Een fabriek die zelfs bijna geen bestaansrecht meer had juist vanwege het handelsbeleid van Trump.</i><i>"</i></p>
      <related>
        <h4>Lees ook:</h4>
        <a href="https://www.dutchcowboys.nl/automotive/trump-wil-van-het-clean-car-beleid-af-in-californie"/>
        <a href="https://www.dutchcowboys.nl/technology/is-de-handelsoorlog-in-apples-nadeel"/>
        <a href="https://www.dutchcowboys.nl/socialmedia/londen-steekt-de-draak-met-trump"/>
      </related>
    </article>
  </body>
</html>