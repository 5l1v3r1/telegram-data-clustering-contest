<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Polityka/191129785-Sasin-powtorzyc-glosowanie-chciala-poslanka-PO.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-22T08:45:04+00:00"/>
    <meta property="og:title" content="Sasin: powtórzyć głosowanie chciała posłanka PO"/>
    <meta property="og:description" content="Opozycja szuka awantury. Marszałek Sejmu zachowała się prawidłowo, a powtórzenia głosowania w sprawie wyboru członków KRS domagali się liczni posłowie, w tym przedstawiciele opozycji - mówił w Polsat News minister aktywów państwowych Jacek Sasin, odnosząc się do sporu o nocne głosowanie w Sejmie."/>
  </head>
  <body>
    <article>
      <h1>Sasin: powtórzyć głosowanie chciała posłanka PO</h1>
      <address><time datetime="2019-11-22T08:45:04+00:00">22 Nov 2019, 08:45</time> by <a rel="author">zew</a></address>
      <p>
        <b>Opozycja szuka awantury. Marszałek Sejmu zachowała się prawidłowo, a powtórzenia głosowania w sprawie wyboru członków KRS domagali się liczni posłowie, w tym przedstawiciele opozycji - mówił w Polsat News minister aktywów państwowych Jacek Sasin, odnosząc się do sporu o nocne głosowanie w Sejmie.</b>
      </p>
      <p>- Doszło do pewnego zamieszania, nie działała część urządzeń do głosowania - powiedział Jacek Sasin.</p>
      <p>- Liczni posłowie zgłaszali trudności w głosowaniu. Sam widziałem las rąk wśród posłów Koalicji Obywatelskiej, opozycji, kiedy pani marszałek pytała, komu nie działa to urządzenie do głosowania, no i w konsekwencji konieczne było zarządzenie powtórzenia tego głosowania przez marszałek - tłumaczył w Polsat News minister aktywów państwowych.</p>
      <p>
        <a href="https://www.rp.pl/Sedziowie-i-sady/311219853-Sejm-wybral-czlonkow-Krajowej-Rady-Sadownictwa.html">W nocy z czwartku na piątek Sejm wybrał Bartosza Kownackiego (otrzymał 233 głosy), Arkadiusza Mularczyka (otrzymał 233 głosy), Kazimierza Smolińskiego (otrzymał 233 głosy) i Marka Asta (otrzymał 234 głosy) do składu Krajowej Rady Sądownictwa. Dwie kandydatki zgłoszone przez Koalicję Obywatelską i Lewicę nie zdobyły wymaganej większości.</a>
      </p>
      <p>W sprawie wyboru członków KRS głosowano dwa razy. Pierwsze głosowanie zostało przerwane po tym, jak marszałek Sejmu Elżbieta Witek (PiS) otrzymała sygnały, że doszło do problemów z głosowaniem. Na nagraniu z obrad w pewnym momencie słychać słowa "Trzeba anulować, bo my przegramy...". Według przedstawicieli opozycji, słowa te wypowiada jedna z posłanek PiS. Po pojawieniu się sygnałów o problemach z głosowaniem marszałek Witek podjęła decyzję o anulowaniu głosowania. W drugim głosowaniu większość zdobyli kandydaci PiS.</p>
      <p>
        <i>
          <b>Czytaj także:</b>
        </i>
        <br/>
        <b>
          <a href="https://www.rp.pl/Polityka/191129792-Budka-Zadamy-ujawnienia-prawdziwych-wynikow-glosowania.html">Budka: Żądamy ujawnienia prawdziwych wyników głosowania</a>
        </b>
      </p>
      <p>
        <a href="https://www.rp.pl/Polityka/191129789-Oszustwo-i-przestepstwo-Lewica-o-powtorzonym-glosowaniu.html">Zdaniem klubu Lewicy, doszło do złamania zasad demokracji. Komentując sprawę, rzeczniczka klubu Anna-Maria Żukowska użyła słów "oszustwo i przestępstwo".</a>
      </p>
      <p>Inne zdanie zaprezentował minister Sasin. Jego zdaniem, nagrana wypowiedź posłanki PiS o konieczności anulowania głosowania oraz decyzja marszałek Sejmu to "dwa zdarzenia całkowicie od siebie niezależne". -Słyszymy posłankę, która wyraża taką opinię do marszałka Terleckiego stojąc sobie tam wśród posłów Prawa i Sprawiedliwości - powiedział Sasin. Na uwagę, że wypowiedź zarejestrowały mikrofony, czyli posłanka nie mogła znajdować się daleko od marszałek, minister odparł, że sejmowe mikrofony "bardzo dobrze ściągają", o czym świadczą głosy z sali ujęte w stenogramach posiedzeń.</p>
      <p>Sasin podkreślił, że "bardzo liczni posłowie", w tym "przede wszystkim również posłowie opozycji, ale również posłowie Prawa i Sprawiedliwości", zgłaszali, że nie mogli oddać głosu. - Widziałem chociażby panią poseł Iwonę Śledzińską-Katarasińską z PO, która zgłaszała te problemy i mówiła, że trzeba powtórzyć to głosowanie, tak jak poprzednie głosowanie, kiedy pan poseł Szczerba z PO nie mógł zagłosować, mówił, że miał problem z zagłosowaniem i również wtedy marszałek zarządziła, że głosujemy od nowa, tak, żeby wszyscy mogli zagłosować - powiedział minister.</p>
      <p>- Nam wszystkim chyba powinno zależeć, żeby wynik głosowania odzwierciedlał wolę parlamentu, wolę Sejmu - dodał. - Chyba nikt nie kwestionuje, że te wyniki oddają rzeczywiście stan głosowania wszystkich posłów - zaznaczył.</p>
      <p>Według opozycji, sprawa głosowania nadaje się do prokuratury. - Niestety, myślałem, że będzie inaczej w tej kadencji Sejmu, ale my przywykliśmy do tego, że opozycja przy każdej okazji szuka awantury i szuka próby podważenia demokratycznych rozstrzygnięć w parlamencie - skomentował Sasin. Według niego, wybory członków KRS zostały rozstrzygnięte "w demokratycznym głosowaniu".</p>
      <p>- Przypominam sobie liczne sytuacje, kiedy były zgłaszane różne głosowania do prokuratury. To nie jest tak, że głosowania w Sejmie podlegają ocenie prokuratorów. Głosowania są obiektywne. Jest na tablicy wynik wyborów. Opozycja powinna się wreszcie pogodzić z tym, że przegrała wybory, po raz kolejny przegrała wybory i nie ma większości w parlamencie i w związku z tym nie jest w stanie forsować swoich pomysłów czy wybierać swoich kandydatów. To normalna demokratyczna procedura, dla opozycji widać nie jest to normalne, że ten kto ma większość ten jest w stanie w parlamencie przegłosować swoich kandydatów - mówił Sasin.</p>
      <p>Jego zdaniem, marszałek Sejmu zachowała się prawidłowo. - Marszałek musi stać na straży tego, aby każdy poseł mógł zrealizować swoje prawo do zagłosowania w ważnym głosowaniu - zaznaczył.</p>
      <p>- Jeśli były zgłaszane z sali liczne uwagi, że nie działa aparatura do głosowania, że posłowie nie są w stanie prawidłowo oddać głosu, to nie miała pani marszałek innego wyjścia, jak powtórzyć to głosowanie - podkreślił.</p>
    </article>
  </body>
</html>