<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/mocni-janis-rekordom-osvezio-karmelovo-secanje-393397.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-22T08:34:00+00:00"/>
    <meta property="og:title" content="Moćni Janis rekordom osvežio Karmelovo sećanje!"/>
    <meta property="og:description" content="Adetokumbo napravio najveći broj asistencija u karijeri!"/>
  </head>
  <body>
    <article>
      <h1>Moćni Janis rekordom osvežio Karmelovo sećanje!</h1>
      <h2>Adetokumbo napravio najveći broj asistencija u karijeri!</h2>
      <address><time datetime="2019-11-22T08:34:00+00:00">22 Nov 2019, 08:34</time> by <a rel="author">Vladimir Stojanović</a></address>
      <p>Janis Adetokumbo je neverovatan. Grk je odigrao simultanku protiv Portlanda, promašivao, ali na kraju ubacio gostima iz Oregona 27 poena, imao 19 skokova i čak 15 asistencija, najviše u karijeri. Šuterski posao završio je Bledso sa 30 poena, Baksi su pogodili prvih sedam šuteva na meču, vodili od početka do kraja.<br/><br/>Oslabljeni Portland, bez Lilarda, Zaka Kolinsa, Vajtsajda i ranije povređenog Nurkića se dobro držao. MekKolum je brojao do 37, ali Blejzersi su u lošoj seriji, treći poraz u nizu. Njima Milvoki ne leži, izgubili su sedam od devet mečeva u proteklih gotovo pet godina od Milvokija. Primili su 72 poena u prvom poluvremenu, nije bilo šansi za povratak.<br/><br/>Melo Entoni u petorci, bolja partija nego na debiju 18 poena, 7 skokova, 4 asistencije, nije još namestio ruku.</p>
      <figure>
        <iframe data-src="https://twitter.com/Pasion_Basket1/status/1197780057512726529?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Zanimljivo, Grk je debitovao u petorci baš protiv Mela i njegovog tadašnjeg kluba, Niksa. Njujork je dobio tu utakmicu nakon produžetka, a Karmelo Entoni je ubacio 29 poena. Grk je u svom prvom startu igrao čak 42 minuta, dao 10 koševa, imao 7 skokova. U sastavu je bio i naš Raduljica, ali nije dobio šansu...<br/><br/>Pelikansi su slavili protiv Sansa u pustinji, Brendon Ingram je vodio goste sa 28 poena, Redik je sasuo pet trojki za 26 koševa, Holidej dodao 23, imao je i 9 asistencija. Bez Fejvorsa, Harta, Okafora i naravno Zajona, gosti su stigli do šest pobede u sezoni.<br/><br/>Nakon dobrog starta Feniks gubi dah, videlo se i noćas da teško ide bez Rubija, Obre Džunior je ubacio 25 poena, Buker dodao 19, ali sada su već Sansi u lošoj seriji i pali su na 50 posto uspešnosti.<br/><br/><b>Milvoki - Portland 137:129</b><br/><b>Feniks - Nju Orleans 121:124</b></p>
      <p>Izvor: Sportske.net</p>
      <related>
        <h4>Povezane vesti</h4>
        <a href="https://www.sportske.net/vest/kosarka/povreda-vucevica-orlando-bez-najboljeg-igraca-do-kraja-godine-393391.html"/>
        <a href="https://www.sportske.net/vest/kosarka/zamislite-tandem-janis-i-bogi-393380.html"/>
        <a href="https://www.sportske.net/vest/kosarka/gasol-nije-vise-clan-portlanda-393341.html"/>
        <a href="https://www.sportske.net/vest/kosarka/klasa-sve-sto-moze-harden-moze-i-jokic-velicanstveni-luka-simonsova-prva-u-karijeri-posle-19-miliona-dolara-393318.html"/>
        <a href="https://www.sportske.net/vest/kosarka/spektakularno-hvala-bogu-na-bogiju-393284.html"/>
      </related>
    </article>
  </body>
</html>