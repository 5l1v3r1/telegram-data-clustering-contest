<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SqkLs/kontrola-statu-telefony-a-pocitace-se-budou-v-rusku-prodavat-jen-s-ruskym-softwarem"/>
    <meta property="og:site_name" content="Echo24.cz"/>
    <meta property="article:published_time" content="2019-11-22T08:10:00+00:00"/>
    <meta property="og:title" content="Kontrola státu. Telefony a počítače se budou v Rusku prodávat jen s ruským softwarem"/>
    <meta property="og:description" content="Ruští poslanci schválili zákon, který v zemi zakazuje prodej některých přístrojů bez předinstalovaného ruského softwaru. Informoval o tom zpravodajský server BBC. Zákon vstoupí v platnost v červenci příštího roku a platí pro chytré telefony, počítače a chytré televize."/>
  </head>
  <body>
    <article>
      <h6 class="kicker">Ruský zákon</h6>
      <h1>Kontrola státu. Telefony a počítače se budou v Rusku prodávat jen s ruským softwarem</h1>
      <address><time datetime="2019-11-22T08:10:00+00:00">22 Nov 2019, 08:10</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Ruští poslanci schválili zákon, který v zemi zakazuje prodej některých přístrojů bez předinstalovaného ruského softwaru. Informoval o tom zpravodajský server BBC. Zákon vstoupí v platnost v červenci příštího roku a platí pro chytré telefony, počítače a chytré televize.</b>
      </p>
      <p>Zastánci zákona tvrdí, že má podpořit propagaci ruské technologie a usnadnit Rusům práci s přístroji. Kritici se obávají sledování a toho, že se některé zahraniční firmy stáhnou z ruského trhu. Zákon musí ještě schválit senátoři a podepsat prezident, obojí je považováno za formalitu.</p>
      <p>Zavedení nového právního předpisu neznamená, že se v Rusku nebudou moci prodávat zahraniční přístroje s původním softwarem. Bude v nich ovšem muset být zároveň nainstalovaná ruská alternativa. Konečný seznam přístrojů, jichž se zákon týká, vypracuje vláda.</p>
      <p>Podle sdružení obchodních společností a výrobců elektrických spotřebičů pro domácnost a výpočetní techniky (RATEK) ale nebude možné do všech přístrojů ruský software nahrát a některé mezinárodní firmy proto ruský trh opustí. Další kritici se obávají, že ruský software bude zneužíván ke sledování.</p>
      <p>Moskva v uplynulých pěti letech zavedla řadu zákonů, které přísně regulují internet. Internetové vyhledávače například musí některé výsledky vyhledávání mazat. V březnu 2018 nejvyšší soud rozhodl, že šifrovaná mobilní síť Telegram musí spolupracovat s ruskou tajnou službou FSB a poskytnout jí na vyžádání šifry ke komunikaci uživatelů.</p>
      <p>Na počátku listopadu vstoupil v platnost zákon o "svrchovaném internetu", který úřadům umožňuje větší kontrolu nad děním na síti. Na základě této normy může vláda uživatele odpojit od globální počítačové sítě a poskytovatelé připojení musí nově mít ve svých systémech nástroj pro sledování a omezování síťového provozu. Kreml novinku prezentoval jako ochranu proti kybernetickým útokům, zatímco kritici hovoří o nové dimenzi cenzury internetu, která se podobá té čínské.</p>
    </article>
  </body>
</html>