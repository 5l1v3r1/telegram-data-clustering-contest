<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newnotizie.it/2019/11/22/continuita-territoriale-sardegna-sicilia-il-punto/"/>
    <meta property="og:site_name" content="NewNotizie"/>
    <meta property="article:published_time" content="2019-11-22T08:51:43+00:00"/>
    <meta property="og:title" content="Continuità territoriale, Sardegna e Sicilia: tante promesse, poca realtà. Qual è lo status quaestionis?"/>
    <meta property="og:description" content="Continuità territoriale Sicilia e Sardegna: il punto della situazione sulla situazione del caro voli che interessa l'isola. Cosa è stato fatto?"/>
  </head>
  <body>
    <article>
      <h1>Continuità territoriale, Sardegna e Sicilia: tante promesse, poca realtà. Qual è lo status quaestionis?</h1>
      <address><time datetime="2019-11-22T08:51:43+00:00">22 Nov 2019, 08:51</time> by <a rel="author">maria.mento</a></address>
      <figure>
        <img src="https://www.newnotizie.it/wp-content/uploads/2019/01/aereo.jpg"/>
      </figure>
      <p>
        <b>Continuità territoriale: questa la priorità di alcune regioni dopo la bufera che è scoppiata sul caso del caro voli da e per la Sicilia. La situazione interessa anche la Sardegna. Ecco il punto delle situazione</b>
      </p>
      <p><b>Una Sicilia difficile da lasciare (emotivamente parlando) e ancora più difficile da raggiungere fisicamente</b>. Studenti fuori sede, giovani e mano giovani che tentano la lotteria dei concorsi, lavoratori che si sono dovuti trasferire o anche semplici vacanzieri che sperano di trascorrere qualche giorno in una località diversa del Paese: <b>tutti devono fare il conto con il caro mezzi di trasporto che sta isolando sempre più l’isola dal resto d’Italia, e molti saranno costretti a non tornare per riabbracciare i loro cari durante le prossime festività natalizie</b>. Non garantendo a tutti i viaggiatori, specialmente a coloro che sono <b>più indigenti</b>, le medesime opportunità di mobilità o equità di trattamento rispetto a chi viaggia e copre altre tratte. Si parla di <b>continuità territoriale non rispettata</b> e lo stesso Codacons ha alzato i toni della protesta parlando chiaramente di <b>sequestro di persona</b>. Di continuità territoriale e di tratte aeree si è parlato due giorni fa in <b>Sardegna</b>. <b>Cerchiamo di fare un po’ il punto della situazione</b>.</p>
      <h3>Continuità territoriale Sicilia e Sardegna, due giorni fa un tavolo sulla continuità territoriale in Sardegna</h3>
      <p><b>Incremento del trasporto aereo nei mesi di dicembre e gennaio sulle tratte più critiche</b> e <b>valutazione dell’impatto per la chiusura dell’aeroporto di Olbia per lavori di ristrutturazione</b> (dal 3 febbraio fino al prossimo 13 marzo 2020): di questo si è parlato, lo scorso 20 novembre, in <b>una</b> <b>riunione del Comitato Paritetico di monitoraggio sulla continuità territoriale</b> indetta da Giorgio Todde, l’Assessore regionale ai Trasporti della Regione Sardegna. Sul tavolo, alla presenza di rappresentanti di <b>Alitalia, Air Italy ed Enac</b>, si è parlato di <b>incremento dei voli</b> sulle rotte ritenute meno coperte (<b>Cagliari e Alghero verso Linate</b>) e c’è stata un’apertura positiva delle compagnie aeree su questo fronte e anche su quello della prossima chiusura temporanea dell’aeroporto di Olbia. Anche la Sardegna, dunque, e non soltanto la Sicilia, nel calmiere delle <b>regioni disagiate</b> da questo punto di vista.</p>
      <p>“<i>Registriamo già da ora un aumento importante nella domanda. Abbiamo chiesto ad Alitalia, impegnata su queste rotte di aumentare ulteriormente l’offerta oltre l’incremento già previsto dal bando e in questo senso la compagnia si è detta disponibile. Stiamo lavorando con l’obiettivo di ridurre i possibili disagi dei tanti sardi che in quel periodo viaggeranno anche per raggiungere le proprie famiglie durante le festività (…)</i>”, <b>queste alcune delle dichiarazioni rilasciate da Solinas, esponente della Giunta, e riportate da <i>Sardegnalive.net</i></b>.</p>
      <h3>Continuità territoriale Sicilia e Sardegna, cos’è accaduto in Sicilia: gli ultimi sviluppi</h3>
      <p><b>Lo scandalo del caro voli che qualche settimana fa è stato denunciato per i voli che partono da e che arrivano in Sicilia</b>, giudicata la regione con i voli in assoluto più cari dopo l’abbandono di <b>Vueling</b>, ha scatenato la reazione dei <b>social</b>, a cui è seguita quella di <b>associazioni</b> e di <b>alcune figure politiche siciliane</b>. Lo scorso 14 novembre 2019 è arrivata la notizia di un esposto presentato dal <b>Codacons</b> alle <b>Procure della Repubblica di Catania e di Palermo</b> per il <b>costo esorbitante dei voli aerei diretti e in partenza dalla Sicilia</b> e per il reato- penalmente rilevabile- di <b>sequestro di persona</b>.</p>
      <p>“<i>Alla luce della recente soppressione dei voli della compagnia Vueling tra la Sicilia ed il resto d’Italia e la conseguente rarefazione dei collegamenti aerei, con l’ulteriore lievitare dei prezzi dei biglietti da parte delle due compagnie rimaste, ovvero Alitalia e Ryanair soprattutto durante il periodo delle festività, a molti siciliani sarà impedito di lasciare o raggiungere l’Isola a causa delle scandalose tariffe che superano 500 euro a tratta, considerato che il trasporto aereo è l’unico mezzo di collegamento di cui può servirsi un siciliano in assenza di tutte le altre infrastrutture, a iniziare dall’alta velocità ferroviaria</i>”. <b>Il Codacons ha chiesto che vengano individuati i responsabili della mancata calmierazione dei prezzi</b>.</p>
      <p>Qualche giorno prima della presentazione di questo esposto-l’11 novembre 2019- era stato il <b>Presidente della Regione Sicilia Nello Musumeci</b> a scrivere <b>una lettera</b>  incentrata sulla continuità territoriale, indirizzata al <b>Ministro dei Trasporti Paola De Micheli</b>. Ancora, <b>il viceministro siciliano Giancarlo Cancelleri</b> aveva cercato di far partire <b>alcuni sconti</b> di cui avrebbero potuto beneficiare <b>alcune categorie di viaggiatori</b>.</p>
      <p>Purtroppo, per realizzare l’idea di continuità territoriale sperata con <b>voli che abbiano un costo alla portata di tutti</b> bisognerà attendere ancora. <b>Viaggi low cost</b> saranno previsti dal 2020, grazie all’iter iniziato nel 2018 per gli aeroporti di <b>Comiso e Trapani</b> e a un decreto ministeriale firmato il 16 luglio 2019 da <b>Danilo Toninelli</b>, ma <b>niente da fare per gli scali di Catania e Palermo</b>, per i quali l’iter di riconoscimento della continuità territoriale è appena iniziato e non è affatto vicino alla conclusione. Si stima che <b>dovranno passare ancora almeno due anni</b> per iniziare a vedere i primi risultati. Su <b>Qds.it</b> una dettagliata esposizione di questi fatti e la possibilità di leggere <a href="https://qds.it/caro-voli-da-catania-e-palermo-ancora-due-anni-di-agonia-raggiungere-la-capitale-piu-costoso-di-roma-londra/?refresh_ce">due interviste realizzate con Giancarlo Cancelleri e Marco Falcone</a>, l’Assessore regionale alle infrastrutture e ai trasporti.</p>
      <p>
        <i>Maria Mento</i>
      </p>
    </article>
  </body>
</html>