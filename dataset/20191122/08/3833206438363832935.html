<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Prodavachka-na-pukanki-ot-Plovdiv-razgromi-NAP-v-suda-915828"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-22T08:00:00+00:00"/>
    <meta property="og:title" content="Продавачка на пуканки от Пловдив разгроми НАП в съда"/>
    <meta property="og:description" content="Продавачка на пуканки спечели съдебна битка срещу Националната агенция по приходите и успя да спести..."/>
  </head>
  <body>
    <article>
      <h1>Продавачка на пуканки от Пловдив разгроми НАП в съда</h1>
      <address>
        <time datetime="2019-11-22T08:00:00+00:00">22 Nov 2019, 08:00</time>
      </address>
      <p>Продавачка на пуканки спечели съдебна битка срещу Националната агенция по приходите и успя да спести 500 лева глоба, наложена от данъчните, предаде репортер на <b>Plovdiv24.bg</b>.</p>
      <p>На 16 март т.г. служителите от пловдивската дирекция на НАП отишли да си купят пуканки от щанда на улица "Патриарх Евтимий“. По време на проверката било констатирано, че търговката не е осигурила съхраняването на паспорта на касовия апарат в обекта.</p>
      <p>За нарушението бил съставен акт с 500 лева глоба, а попарената продавачка на пуканки отбелязала, че има възражения и депозирала писмени такива.</p>
      <p>Пред съда тя обяснила, че щандът не е стационарен и няма как документите да бъдат съхранявани в обекта поради опасност да бъдат увредени при силен дъжд.</p>
      <p>Тя добавила, че не обърнала внимание на техническия работник, че трябва обектът да бъде отбелязан като нестационарен. Впоследствие обаче били направени нужните корекции и обектът бил променен, с което отпаднало задължението му да съхранява паспорта на място.</p>
      <p>Съдът преценил, че случаят е маловажен, а данъчните би следвало да не налагат наказание, а само устно или писмено предупреждение. Поради тази причина и актът бил отменен.</p>
      <p>Решението подлежи на касационно обжалване пред административния съд.</p>
    </article>
  </body>
</html>