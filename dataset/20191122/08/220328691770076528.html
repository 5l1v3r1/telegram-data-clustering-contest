<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/tserovska-i-trusa-ot-2012-g-povliya-na-vik-mrezhata-407315.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-22T08:51:02+00:00"/>
    <meta property="og:title" content="Церовска: И труса от 2012 г. повлия на ВиК мрежата"/>
    <meta property="og:description" content="Аз съм направила твърде много в Перник да има по-добро водоснабдяване и това си личи от всички инвестиции с мое участие&quot;, коментира бившият кмет на Пе..."/>
  </head>
  <body>
    <article>
      <h1>Церовска: И труса от 2012 г. повлия на ВиК мрежата</h1>
      <address>
        <time datetime="2019-11-22T08:51:02+00:00">22 Nov 2019, 08:51</time>
      </address>
      <p>След налагането на режима на вода в Перник, бившият кмет на града Вяра Церовска гостува в Сутрешния блок на БНТ. Това е първа телевизионна изява на бившия градоначалник след тежката криза с липса на вода в областния град.</p>
      <p> "Аз съм направила твърде много в Перник да има по-добро водоснабдяване и това си личи от всички инвестиции с мое участие", категорична е Вяра Церовска. По думите й, яз. Студена е изключителна държавна собственост и се охранява много специално, затова какво се случва с водата трябва да бъде изяснено след една много щателна проверка. "Водопреносната мрежа в Перник е строена в средата на миналия век - можете да си представите за какво става въпрос. Сериозно влияние оказа и земетресението през 2012 г.", каза тя. </p>
      <p>Церовска коментира и проекта за изграждане на воден цикъл в Перник. "В моя мандат е направено проектиране на този воден цикъл и това е първият момент, в който има договор с МОСВ за реализиране на този воден цикъл", добави тя. Воден режим се налага от ВиК дружеството, а не от кмета, категорична е Церовска. </p>
      <p>"Аз не съм била на работа на 10 октомври, когато е входящата дата на писмото от ВиК. От 5 април има ограничителна заповед за ползване на питейна вода от яз. Студена. Никой не може да предвиди какво ще се случи и какви са валежите. Ако е имало някакъв проблем с количеството, той трябва да се е развил през месеците август, септември и октомври, когато авариите са увеличени в пъти повече в сравнение с миналата година. Нямам информация дали яз. Студена е бил източван покрай ремонта", допълни още бившият кмет на Перник. </p>
    </article>
  </body>
</html>