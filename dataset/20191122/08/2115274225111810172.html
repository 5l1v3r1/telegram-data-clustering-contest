<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/m5s_bonaccini_emilia_voto_rousseau-6597608/news/2019-11-22/"/>
    <meta property="og:site_name" content="Agi"/>
    <meta property="article:published_time" content="2019-11-22T08:45:00+00:00"/>
    <meta property="og:title" content="M5S che corre da solo è &quot;un regalo alla destra&quot;, dice Bonaccini"/>
    <meta property="og:description" content="Il governatore uscente dell'Emilia e in corsa per la riconferma commenta il voto della piattaforma Rousseau: &quot;Rinunciare ad assumersi responsabilità significa precludersi la possibilità di contare e lavorare per i propri obiettivi&quot;"/>
  </head>
  <body>
    <article>
      <h1>M5S che corre da solo è "un regalo alla destra", dice Bonaccini</h1>
      <h2>Il governatore uscente dell'Emilia e in corsa per la riconferma commenta il voto della piattaforma Rousseau: "Rinunciare ad assumersi responsabilità significa precludersi la possibilità di contare e lavorare per i propri obiettivi"</h2>
      <address><time datetime="2019-11-22T08:45:00+00:00">22 Nov 2019, 08:45</time> by <a rel="author">AGI - Agenzia Giornalistica Italia</a></address>
      <p>Tra l'incudine e il martello, tra i <b>5Stelle</b> e la <b>Lega</b>. Si fa in salita la corsa di <b>Stefano Bonaccini</b>, il governatore uscente, per la corsa alla riconferma alla guida della Regione <b>Emilia-Romagna</b>. Il voto degli iscritti 5Stelle sulla <b>piattaforma Rousseau</b> lo spiazza.</p>
      <p>Correre da soli e non allearsi con il Pd, il responso dalle urne virtuali. E in un'intervista al <b>Corriere della Sera</b>, Bonaccini replica al voto pentastellato che "rinunciare ad <b>assumersi responsabilità</b> significa precludersi la possibilità di contare e lavorare per i propri obiettivi". Oltre che, naturalmente, "regalare un vantaggio ad una destra che non sta mostrando particolare interesse per questa regione, ma solo l'intenzione di mandare a casa il governo Conte".</p>
      <p>L'attuale governatore regionale, dice anche di non voler provare a convincere i grillini emiliani a tornare sui propri passi, affermando: "<b>Non rincorro nessuno</b> perché le alleanze si fanno su programmi chiari. Ma ribadisco - aggiunge Bonaccini - che commettono un errore a non confrontarsi sul merito dei problemi che abbiamo davanti e sulle questioni che ho proposto in modo aperto per i prossimi 5 anni".</p>
      <p>Al quotidiano che chiede se in Regione Pd e grillini abbiano giù in precedenza collaborato, Bonaccini risponde dicendo che la collaborazione c'è stata "sui diritti civili, su quelli sociali, da ultimo anche sul plastic free" e che negli ultimi mesi "sono più le cose che ci hanno visti uniti rispetto a quelle che ci hanno diviso". </p>
    </article>
  </body>
</html>