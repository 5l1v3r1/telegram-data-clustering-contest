<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/timisoara/jurnalist-timisoara-filat-pas-pas-periculoasa-grupare-interlopa-voia-linisteasca-1_5dd7a0055163ec4271480ece/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-22T08:54:27+00:00"/>
    <meta property="og:title" content="Jurnalist din Timişoara, filat pas cu pas de o periculoasă grupare interlopă care voia să îl „liniştească”"/>
    <meta property="og:description" content="Periculoasa grupare de interlopi din Timişoara, condusă Lucian Boncu, reţinut de DIICOT, pregătea „eliminarea” unui jurnalist incomod."/>
  </head>
  <body>
    <article>
      <h1>Jurnalist din Timişoara, filat pas cu pas de o periculoasă grupare interlopă care voia să îl „liniştească”</h1>
      <address><time datetime="2019-11-22T08:54:27+00:00">22 Nov 2019, 08:54</time> by <a rel="author">Stefan Both</a></address>
      <h4>Periculoasa grupare de interlopi din Timişoara, condusă Lucian Boncu, reţinut de DIICOT, pregătea „eliminarea” unui jurnalist incomod.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/timisoara/expertiza-criminalistica-fosfura-aluminiu-gasita-blocul-groazei-timisoara-actioneaza-similar-cianurilor-1_5dd6ab485163ec4271427078/index.html"/>
        <a href="https://adevarul.ro/locale/timisoara/otrava-tipul-celei-provocat-tragedia-timisoara-adusa-romania-ilegal-filiera-bulgara-1_5dd674905163ec427140e6e9/index.html"/>
        <a href="https://adevarul.ro/locale/timisoara/mai-politisti-intervenit-blocul-avut-loc-tragedia-timisoara-ajuns-spital-1_5dd65a9b5163ec4271401b79/index.html"/>
      </related>
      <p>Apar noi amănunte din dosarul în care liderul interlop Lucian Boncu şi alţi membri ai grupării au fost arestaţi pentru sechestrarea şi bătaia unui bărbat. Jurnalistul Dragoş Boţa, editorul şef al Pressalert, cel care a investigat şi a dezvăluit în presă activitatea grupării, s-a aflat în mare pericol.  </p>
      <p>Poliţiştii Serviciului Investigaţii Criminale din cadrul Poliţiei Timiş s-au autosesizat în urma datelor pe care le-au obţinut. </p>
      <p>„În urma unor activităţi specifice am obţinut date cu privire la faptul că, în data de 10.09.2019, în jurul orei 17.00, la solicitare lui Boncu Lucian Adrian a avut loc o întâlnire pe terasa restaurantului..., între acesta şi numitul Gavrilă Nicolae (n.r. omul său de încredere). Acesta din urmă a fost însoţit de Marin Elvis Cristian, zis ”Bobi”, Marciuc Robert Cristian, zis ”Mati” şi alţi doi indivizi neidentificaţi până în prezent. Scopul acestei întâlniri a fost &lt;aplicarea unei corecţii&gt; lui Boţa Dragoş, jurnalist de investigaţii la publicaţia Pressalert.ro, fiind cunoscut faptul că Boţa Dragoş a publicat mai multe articole negative referitoare la Boncu Lucian Adrian, care i-au adus un prejudiciu de imagine în lumea interlopă din Timişoara, printre acestea facem referire la ultimul articol publicat în 09.09.2019...Gavrilă Nicolae, Marin Elvis Cristian, zis ”Bobi”, Marciuc Robert Cristian, zis ”Mati” şi unul dintre cei doi indivizi rămaşi neidentificaţi s-au deplasat cu autoturismul Audi A6, cu numărul de înmatriculare (…), în zona străzii (…), unde domiciliază jurnalistul de investigaţii. Tot în urma informaţiilor obţinute s-a stabilit că la adresa de domiciliu a lui Gavrilă Nicolae a avut loc o întâlnire la care au participat numiţii Marin Elvis Cristian, Marciuc Robert Cristian şi Velican Augustin, aceştia discutând pe aceeaşi temă”, se arată în declaraţia unui investigator sub acoperire, arată <a href="https://www.pressalert.ro/2019/11/liderul-interlop-lucian-boncu-pregatea-agresarea-fizica-jurnalistului-pressalert-ro-dragos-bota-ce-s-aflat-timpul-anchetei-diicot/?fbclid=IwAR0S8N_PXIvuGiPE93cyVMP7nLAnRQ7v6f8GssCrLIjvpRtk10CXrTHLnkg"><b>Pressalert.ro.</b></a></p>
      <p>„A doua zi, cei patru l-au luat în supraveghere pe jurnalistul Boţa Dragoş pentru a verifica programul acestuia, locaţiile pe care le frecventează, mijloacele de transport utilizate pentru ca în funcţie de datele obţinute să exercite constrângeri asupra acestuia, a membrilor de familie sau exercitarea de distrugeri asupra bunurilor acestora. Prin acest mod de acţiune, susnumiţii intenţionează să îl determine pe jurnalist să renunţe la publicarea articolelor de presă şi să se răzbune pentru prejudiciile de imagine care le-au fost create”, mai aflăm din dosar. </p>
      <figure>
        <img src="https://adevarul.ro/assets/adevarul.ro/MRImage/2019/10/24/5db14973892c0bb0c6ddbe92/627x0.jpg"/>
      </figure>
      <p>Pentru filaj, interlopii au folosit două maşini – un Audi A6 şi un BMW X5. DIICOT a deschis un dosar „in rem” pentru grup infracţional organizat şi şantaj şi s-a obţinut mandat de supraveghere pentru Lucian Boncu, echipele de la Direcţia Operaţiuni Speciale şi poliţiştii de la Serviciul Investigaţii Criminale urmărindu-l non stop. </p>
      <p>În timpul filajului, anchetatorii au surprins momentul sechestrării unui bucureştean care a câştigat la păcănele într-un club din Timişoara, în 16 septembrie. După eliberarea victimei, poliţiştii de la Serviciul Investigaţii Criminale şi DIICOT au început ancheta şi legată de sechestrarea acestuia de către Boncu, Găvrila şi alţi angajaţi ai firmei de pază SPI Security, controlată de Boncu. </p>
      <p>A doua zi, un informator din cadrul Poliţiei Române i-a avertizat pe interlopi că procurorii anti-mafia fac anchetă legată de sechestrarea bărbatului, iar din acel moment, brusc, toţi cei din gruparea Boncu au încetat orice fel de activitate ilegală, scrie Pressalert.ro. </p>
      <p>În 23 octombrie, Lucian Boncu, Nicolae Găvrilă şi alţii au fost ridicaţi de DIICOT, arestaţi în dosarul de trafic de cocaină şi, ulterior, în dosarul de violenţe.</p>
      <p>În vara anului trecut, maşina editorului şef al Pressalert.ro a fost incendiată de autori rămaşi necunoscuţi. </p>
      <p>”Incendierea maşinii şi această pregătire de atac fizic direct asupra mea dovedesc faptul că, în Timişoara, crima organizată susţinută, direct şi indirect, de oameni cu influenţă politică şi administrativă este o realitate. Nu pot decât să mă bucur că mai există profesionişti în Poliţie şi în Ministerul Public şi să sper că toţi cei care sunt sifoanele şi slugile credincioase ale mafiei să ajungă acolo unde le este locul – după gratii. Voi continua să investighez şi să prezint publicului realitatea, asumându-mi riscul de a deveni ţinta unor astfel de indivizi, fie interlopi, fie politicieni nemulţumiţi că le dezvăluim afacerile murdare şi conexiunile urât mirositoare”, a spus jurnalistul Dragoş Boţa.</p>
      <p>Citiţi şi:<br/><br/><a href="https://adevarul.ro/locale/timisoara/detalii-socante-ancheta-diicot-dosarul-interlopului-boncu-50-prosti-pune-timisoara-burta-politie-sri-omori-50-100-oameni-1_5db4ade8892c0bb0c6f2a60e/index.html">Detalii şocante din ancheta DIICOT în dosarul interlopului Boncu. „50 de proşti pune Timişoara pe burtă cu tot cu poliţie şi SRI. Omori 50-100 de oameni“</a></p>
      <hr/>
    </article>
  </body>
</html>