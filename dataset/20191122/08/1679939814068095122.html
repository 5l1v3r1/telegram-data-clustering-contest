<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/accident-grav-in-romania-sapte-copii-au-ajuns-la-spital-dupa-ce-o-masina-si-un-microbuz-s-au-ciocnit_3059812.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-22T08:43:14+00:00"/>
    <meta property="og:title" content="Accident grav în România. Şapte copii au ajuns la spital, după ce o mașină şi un microbuz s-au ciocnit"/>
    <meta property="og:description" content="Şapte copii au fost transportaţi la spital cu traumatisme minore, vineri dimineaţa, după ce un autoturism a intrat în coliziune cu un microbuz şcolar în localitatea arădeană Ghioroc din România.Potrivit reprezentanţilor Inspectoratului pentru Situaţii de"/>
  </head>
  <body>
    <article>
      <h1>Accident grav în România. Şapte copii au ajuns la spital, după ce o mașină şi un microbuz s-au ciocnit</h1>
      <address><time datetime="2019-11-22T08:43:14+00:00">22 Nov 2019, 08:43</time> by <a rel="author">PUBLIKA.MD</a></address>
      <p><b>Şapte copii au fost transportaţi la spital cu traumatisme minore, vineri dimineaţa, după ce un autoturism a intrat în coliziune cu un microbuz şcolar în localitatea arădeană Ghioroc din România.</b><br/><br/>Potrivit reprezentanţilor Inspectoratului pentru Situaţii de Urgenţă Arad, este vorba despre patru băieţi şi trei fete, cu vârste între 7 şi 8 ani.<br/><br/>Inspectoratul de Poliţie Judeţean (IPJ) Arad a anunţat că în microbuz se aflau 16 copii, cu vârste între 7 şi 9 ani, scrie <a href="https://www.agerpres.ro/eveniment/2019/11/22/arad-sapte-copii-transportati-la-spital-cu-traumatisme-minore-dupa-coliziunea-intre-un-autoturism-si-un-microbuz--407333">agerpres.ro</a>.<br/><br/>"Din primele cercetări la faţa locului s-a stabilit că (...) un bărbat de 40 de ani, din Arad, a efectuat o manevră de mers înapoi fără a se asigura, intrând în coliziune cu un microbuz transport şcolar care se deplasa pe DJ 708B, sens de mers Şiria-Păuliş, condus de un bărbat de 54 de ani din Ghioroc", precizează IPJ Arad.<br/><br/>Evenimentul rutier s-a produs în centrul localităţii Ghioroc, în apropierea unei staţii de tramvai, la faţa locului intervenind mai multe echipaje SMURD şi ambulanţe.</p>
    </article>
  </body>
</html>