<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1560974/katalipseis-kriti-telesigrafo-se-rosa-nera-euaggelismo-paremvasi-sti-suglito/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-22T08:54:00+00:00"/>
    <meta property="og:title" content="Καταλήψεις Κρήτη: Τελεσίγραφο σε «Rosa Nera» &amp; «Ευαγγελισμό» - Παρέμβαση στη Σύγκλητο"/>
    <meta property="og:description" content="Στο στοχάστρο και οι καταλήψεις στην Κρήτη"/>
  </head>
  <body>
    <article>
      <h1>Καταλήψεις Κρήτη: Τελεσίγραφο σε «Rosa Nera» &amp; «Ευαγγελισμό» - Παρέμβαση στη Σύγκλητο</h1>
      <address>
        <time datetime="2019-11-22T08:54:00+00:00">22 Nov 2019, 08:54</time>
      </address>
      <p>
        <b>Στο στοχάστρο και οι καταλήψεις στην Κρήτη</b>
      </p>
      <p>Τελεσίγραφο 15 ημερών δίνει το υπουργείο Προστασίας του Πολίτη στους καταληψίες κτηρίων να εγκαταλείψουν τους συγκεκριμένους χώρους ή να συνεννοηθούν τους όρους μίσθωσης με τους ιδιοκτήτες.</p>
      <p>Μετά την επιχείρηση εκκένωσης των πρώτων 13 κτηρίων σε Αθήνα και Λάρισα, η τελική φάση περιλαμβάνει εκκενώσεις κτηρίων σε όλη τη χώρα και ανάμεσά τους είναι η Κρήτη με τη <a href="https://www.neakriti.gr/article/kriti/1560950/telesigrafo-kai-stin-kriti-gia-tin-ekkenosi-ton-upo-katalipsi-dimosion-ktirion/">“Rosa Nera” στα Χανιά και τον “Ευαγγελισμό” </a>στο Ηράκλειο.</p>
      <p>«Είναι μια παράνομη κατάληψη (“Rosa Nera”) που πρέπει να τελειώσει. Είναι μια αρμοδιότητα του υπουργείου Προστασίας του Πολίτη. Στην ανακοίνωσή του δεν άκουσα καμία εξαίρεση και θεωρώ πως θα συνεχιστεί η διαδικασία της αξιοποίησης των κτηρίων», ανέφερε ο κ. Βασίλης Διγαλάκης, υφυπουργός Παιδείας, αρμόδιος για θέματα Ανώτατης Εκπαίδευσης.</p>
      <p>«Έκανε μια εξαίρεση ο κ. Χρυσοχοΐδης, ότι εξαιρούνται τα Χανιά; Όχι. Άρα τα Χανιά δεν εξαιρούνται. Άρα ισχύει κανονικά για τα Χανιά», ανέφερε η πρώην υπουργός Εξωτερικών και βουλευτής Χανίων με τη Ν.Δ. κ. Ντόρα Μπακογιάννη.</p>
      <p>Με το τελεσίγραφο αυτό, το υπουργείο, όπως εκτιμούν πολλοί, προαναγγέλλει την εντατικοποίηση των αστυνομικών επιχειρήσεων το επόμενο διάστημα, με σκοπό έως το τέλος του έτους τα κτήρια που τελούν υπό κατάληψη να έχουν εκκενωθεί.</p>
      <p>Το τελεσίγραφο αφορά και τις δύο καταλήψεις κτηρίων στην Κρήτη, του “Ευαγγελισμού” στο Ηράκλειο και της “Rosa Nera” στα Χανιά. Η αγωνία κορυφώνεται, και αντιπρόσωποι των φοιτητών μιλούν για υπονόμευση του αυτοδιοίκητου των πανεπιστημίων.</p>
      <p>
        <b> Παρέμβαση στη Σύγκλητο για τον «Ευαγγελισμό»</b>
      </p>
      <p>«Δεν πρόκειται να έρθουμε σε οποιαδήποτε διαπραγμάτευση ή συνδιαλλαγή με οποιονδήποτε κρατικό ή ιδιωτικό φορέα. Για οτιδήποτε συμβεί από εδώ και στο εξής, καθιστούμε τις πανεπιστημιακές Αρχές ενήμερες ότι είμαστε αποφασισμένες και αποφασισμένοι να υπερασπιστούμε μέχρι τέλους τις ιδέες μας, τους χώρους μας και τις κοινότητες αγώνα μας». Αυτά αναφέρουν, μεταξύ άλλων, σε ανακοίνωσή τους άτομα που συσπειρώνονται στην κατάληψη του “Ευαγγελισμού”. <br/>Με αφορμή την πρόσφατη διορία 15 ημερών που έδωσε το υπουργείο Προστασίας του Πολίτη για την εκκένωση όλων των κατειλημμένων χώρων στη χώρα, χθες περίπου 20 άτομα μετέβησαν στη συνεδρίαση της Συγκλήτου του Πανεπιστημίου Κρήτης και πραγματοποίησαν σχετική παρέμβαση. Μεταξύ άλλων, ξεδιπλώθηκε πανό στο οποίο αναγραφόταν «Οι ιδέες δεν εκκενώνονται».</p>
      <p>Σημειώνεται ότι σε άλλο μέρος της ανακοίνωσης, που μοιράστηκε από τα άτομα που συμμετείχαν στην παρέμβαση, ζητείται η «άμεση απόσυρση τυχόν μηνύσεων από προηγούμενες πρυτανικές Αρχές, αλλά και η «αποσαφήνιση της στάσης του Πανεπιστημίου Κρήτης όχι μόνο για την κατάλυση του πανεπιστημιακού ασύλου, αλλά και για τη στυγνή απόπειρα καθυπόταξης του πληθυσμού από τις ορδές των μισθοφόρων του Χρυσοχοΐδη».</p>
      <figure>
        <iframe src="https://www.youtube.com/embed/hDzHZOIRyZk" width="640" height="360" data-service="Youtube" scrolling="no"/>
      </figure>
      <p>
        <b>Ψήφισμα</b>
      </p>
      <p>Την ίδια στιγμή, ο ακαδημαϊκός κόσμος διατυπώνει την αγωνία του σε μια συνολικότερη στροφή των κυβερνήσεων στην άσκηση κρατικής βίας. Χαρακτηριστικό στοιχείο της αγωνίας που επικρατεί είναι το ψήφισμα που έδωσε στη δημοσιότητα το Τμήμα Κοινωνιολογίας του Πανεπιστημίου Κρήτης, όπου εκφράζεται η έντονη ανησυχία για τα περιστατικά αυξημένης καταστολής και βίας σε πανεπιστημιακούς χώρους.</p>
      <p>Στο ψήφισμα, που εκδόθηκε μετά την επέμβαση της Αστυνομίας εναντίον φοιτητών στο Οικονομικό Πανεπιστήμιο Αθηνών, γίνεται επίσης αναφορά στο επεισόδιο που σημειώθηκε στο Ηράκλειο μετά το τέλος της διαδήλωσης για την επέτειο της εξέγερσης του Πολυτεχνείου, το οποίο το Τμήμα Κοινωνιολογίας περιγράφει ως «αδικαιολόγητη επίδειξη αστυνομικής δύναμης».</p>
      <p>«Το Τμήμα Κοινωνιολογίας του Πανεπιστημίου Κρήτης εκφράζει την έντονη ανησυχία του για τα περιστατικά αυξημένης καταστολής και βίας σε πανεπιστημιακούς χώρους, και ιδιαίτερα για την επιχειρησιακή επέμβαση της Αστυνομίας εναντίον φοιτητών στο Οικονομικό Πανεπιστήμιο Αθηνών. Επιπλέον, προβληματιζόμαστε για την κλιμάκωση τέτοιων περιστατικών βίας, όπως η αδικαιολόγητη επίδειξη αστυνομικής δύναμης σε βάρος ομάδας διαδηλωτών στο Ηράκλειο Κρήτης, ανάμεσα στους οποίους υπήρχαν και φοιτητές του Πανεπιστημίου μας, μετά το τέλος μιας καθ’ όλα ειρηνικής πορείας για την επέτειο του Πολυτεχνείου», αναφέρεται χαρακτηριστικά στο ψήφισμα.</p>
      <p>
        <b>Αστυνομική βία</b>
      </p>
      <p>Στο ίδιο πλαίσιο, η καθηγήτρια στο Πανεπιστήμιο του Πειραιά Μαρία Μπόση, ειδική σε θέματα διεθνούς ασφάλειας, μίλησε χθες στο Ράδιο 98,4, όπου τόνισε πως τα πρωτοφανή κρούσματα θα συνεχιστούν με κοριούς και παρακολουθήσεις πολιτών, αφού, όπως εξήγησε, η κυβέρνηση εκτιμά πως το κράτος μπορεί να επιδιώξει τώρα τη σύγκρουση με όσους θεωρεί απέναντί του, έχοντας εμπεδώσει επικοινωνιακά ένα κλίμα ανοχής, στο όνομα της ασφάλειας, στην όποια ακραία εκδοχή βίας από την πλευρά της Αστυνομίας.</p>
      <p>«Βεβαίως θα υπάρχουν και οι αντίθετες φωνές, οι οποίες μπορεί να φτάσουν και σε ακραία μορφή αντίθεσης και να γίνουν πιο έντονες, κάτι που εκ των πραγμάτων θα κινητοποιηθεί πάλι το κράτος εναντίον των φωνών. Οι φωνές θα ενταθούν και περνάμε έτσι σε μια εποχή όπου δίπλα στην έννοια της ασφάλειας μπαίνουν πολλά ερωτηματικά».</p>
      <p>Η κ. Μπόση, μιλώντας για τη σημερινή κατάσταση που λαμβάνει χώρα στην Ελλάδα, είπε: «Η Ελλάδα προσαρμόζεται σε μια διεθνή συντηρητικοποίηση, που το έχω πει πολλές φορές. Υπάρχει μια διεθνής συντηρητικοποίηση, όπου προσαρμοζόμαστε σε μια εξαιρετική ταχύτητα», ενώ συνέχισε: «Η ωμή κρατική βία δεν είναι ελληνικό φαινόμενο. Η αναβάθμιση της κρατικής βίας συμβαίνει σε παγκόσμιο επίπεδο και εκ των πραγμάτων συμβαίνει και στην Ελλάδα. Υπάρχει έξαρση της κρατικής βίας σε παγκόσμιο επίπεδο και υπάρχει μια κάλυψη των διεθνών μέσων ενημέρωσης και των κρατών». Ποια είναι όμως η σημερινή διάσταση που επικρατεί σε επίπεδο κοινωνίας των πολιτών;</p>
      <p>«Υπάρχει διάσταση εκφοβισμού της κοινής γνώμης, για να μη συμμετέχει σε μαζικότερες κοινωνικές διεκδικήσεις. Αυτό είχε γίνει κατά κόρον στο παρελθόν και κρατήθηκαν σε απόσταση οι Αρχές ασφαλείας, επιτρέποντας στις κοινωνικές αυτές ομάδες να εκφραστούν δίχως να επέμβουν. Εκφράστηκαν και διαλύθηκαν. Υπάρχουν φαινόμενα που επικρατεί ένταση και έξαρση της κοινωνικής βίας. Αυτή η διάσταση θα φανεί έντονα σήμερα», ανέφερε η κ. Μπόση.</p>
      <p>Μεταξύ άλλων, η ίδια αναφέρθηκε και στο περίφημο τελεσίγραφο του υπουργού Προστασίας του Πολίτη, το οποίο συμπίπτει συμβολικά με τη δολοφονία του Αλέξη Γρηγορόπουλου. Τι σημαίνει;</p>
      <p>«Η αναμονή του Κράτους εντάσεων της βίας. Από τη μια πλευρά υπάρχει το Κράτος, το οποίο έδωσε το κίνητρο σε όλους εκείνους που είναι εναντίον του κρατικού μηχανισμού. Από την άλλη πλευρά, τα άτομα, που είναι όλος αυτός ο χώρος, δεν αποδέχονται το Κράτος. Θα δούμε ένταση της βίας και από τις δύο πλευρές. Ο χειρισμός επιδιώκει να βάλει την τάξη, όπως τη νοεί με τη χρήση της βίας».</p>
      <p>Είναι η ενδεδειγμένη αυτή οδός;</p>
      <p>«Το Κράτος έχει την ικανότητα να συζητήσει. Να συνομιλήσει. Να επιλύσει τα προβλήματα. Εξαρτάται πώς θα τα χειριστεί, και μπορεί να τα χειριστεί με μια μέθοδο ή με την άλλη. Στην παρούσα φάση, το Κράτος επιλέγει να έρθει σε αντιπαράθεση ωμή. Αυτό θα το δούμε με χρήση βίας. Και η άλλη πλευρά, εφόσον δεν επιθυμεί να συζητήσει με την άλλη πλευρά, απομονώνεται. Και η απομόνωση αυτή με τη χρήση των ΜΜΕ - οι ιδιοκτήτες των οποίων θα συνταχθούν με το Κράτος - θα δημιουργήσει την αίσθηση της παρανομίας του άλλου πόλου. Η βία επομένως κάνει την εμφάνισή της».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1560950/telesigrafo-kai-stin-kriti-gia-tin-ekkenosi-ton-upo-katalipsi-dimosion-ktirion/"/>
      </related>
    </article>
  </body>
</html>