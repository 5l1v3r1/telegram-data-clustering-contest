<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/predavania/tazi-sutrin/tragedijata-v-kardam-javor-gechev-alarmira-za-svobodna-prodazhba-na-zabraneni-otrovi-za-mishki.html"/>
    <meta property="og:site_name" content="bTV Новините"/>
    <meta property="article:published_time" content="2019-11-22T08:06:00+00:00"/>
    <meta property="og:title" content="Трагедията в Кардам: Явор Гечев алармира за свободна продажба на забранени отрови за мишки"/>
    <meta property="og:description" content="По думите му подобни отровни вещества се продават „под масата” в аптеки"/>
  </head>
  <body>
    <article>
      <h1>Трагедията в Кардам: Явор Гечев алармира за свободна продажба на забранени отрови за мишки</h1>
      <h2>По думите му подобни отровни вещества се продават „под масата” в аптеки</h2>
      <address><time datetime="2019-11-22T08:06:00+00:00">22 Nov 2019, 08:06</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Забранена за продажба отрова за мишки най-вероятно е използвана в дома на семейството от Кардам. Това заяви Явор Гечев от „Четири лапи” в „Тази сутрин” по повод на основната версия за смъртта на 9-годишния Стефан.</p>
      <p>По думите му това не е единичен случай, а подобен препарат може да убие човек, дори той да не е в пряк досег с него.</p>
      <p>„Проблемът е комплексен, дължи се на липсата на контрол при придобиването на такива препарати и употребата им. Всеки човек има достъп до подобни препарати”, уточни Гечев.</p>
      <p>Експертът обясни, че подобни отровни вещества се продават „под масата” в аптеки и фирми, които се занимават с растителна защита.</p>
      <p>„Хора, които са неквалифицирани, сами си приготвят отровите, въпреки че законът е много строг. Масово обаче този проблем се неглижира от институциите, защото винаги жертвата е животно, а когато в животно някак си има едно отношение, че е прекалено скъпо да се разследва”, допълни той.</p>
      <p>Гечев каза, че са очаквали подобна трагедия да се случи, защото все по-често хора са използвали забранените препарати.</p>
    </article>
  </body>
</html>