<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/people/260220/telos-epoxis-gia-ti-victoria-s-secret-akyronetai-i-diasimi-pasarela-esoroyxon-me-toys-aggeloys"/>
    <meta property="og:site_name" content="LiFO"/>
    <meta property="article:published_time" content="2019-11-22T08:08:00+00:00"/>
    <meta property="og:title" content="Τέλος εποχής για τη Victoria's Secret - Ακυρώνεται η διάσημη πασαρέλα εσωρούχων με τους «Αγγέλους»"/>
    <meta property="og:description" content="Επίσημη ανακοίνωση για τη Victoria's Secret και το τέλος της πασαρέλας με τα εσώρουχα και τα διάσημα supermodels"/>
  </head>
  <body>
    <article>
      <h1>Τέλος εποχής για τη Victoria's Secret - Ακυρώνεται η διάσημη πασαρέλα εσωρούχων με τους «Αγγέλους»</h1>
      <h2>Επίσημη ανακοίνωση για τη Victoria's Secret και το τέλος της πασαρέλας με τα εσώρουχα και τα διάσημα supermodels</h2>
      <address><time datetime="2019-11-22T08:08:00+00:00">22 Nov 2019, 08:08</time> by <a rel="author">LIFOTEAM</a></address>
      <p>
        <b>Η διασημότερη αλλά και εσχάτως πιο αμφιλεγόμενη πασαρέλα του πλανήτη, η επίδειξη εσωρούχων της <a href="https://www.lifo.gr/tags/+Victoria%27s+Secret">Victoria's Secret,</a> δεν θα πραγματοποιηθεί αυτή την εορταστική περίοδο, σύμφωνα με ανακοίνωση της μητρικής εταιρείας L Brands Inc.</b>
      </p>
      <p>Η επίσημη επιβεβαίωση έρχεται μήνες αφότου το μοντέλο Shanina Shaik, Άγγελος της Victoria's Secret, δήλωσε στη Daily Telegraph ότι το σόου δεν θα προχωρήσει φέτος. Τον Μάιο, μετά από χρόνια μειωμένης τηλεθέασης, o CEO της L Brands, Leslie Wexler, ανακοίνωσε ότι η πασαρέλα δεν θα προβάλλεται πλέον από την τηλεόραση στην Αμερική. Εκείνη την εποχή, όμως ο Wexler δεν επιβεβαίωνε πως δεν θα γίνει το σόου, αλλά είπε ότι η εταιρεία αξιολογούσε τη στρατηγική μάρκετινγκ.</p>
      <p>Η πασαρέλα του Δεκεμβρίου 2018, που προβλήθηκε στο δίκτυο ABC της Walt Disney Co, παρακολουθήθηκε από 3,3 εκατομμύρια Αμερικανούς, σε σύγκριση με 12 εκατομμύρια το 2001, όταν μεταδόθηκε για πρώτη φορά.</p>
      <p>Όταν ρωτήθηκε εάν η επίδειξη μόδας θα πραγματοποιηθεί αυτή την εορταστική περίοδο, ο διευθύνων σύμβουλος Stuart Burgdoerfer δήλωσε: «Όχι, θα επικοινωνήσουμε με τους πελάτες, αλλά δεν θα γίνει τίποτα που θα έλεγα πως είναι παρόμοιο με το μέγεθος της επίδειξης μόδας. Πιστεύουμε ότι είναι σημαντικό να εξελιχθεί το μάρκετινγκ της Victoria's Secret», δήλωσε σχετικά.</p>
      <p>Η εταιρεία έχει σημειώσει σημαντική απώλεια πελατών τα τελευταία δύο χρόνια, καθώς περισσότερες γυναίκες επιλέγουν πιο σύγχρονα εσώρουχα από εταιρείες όπως η American Eagle Outfitter της Aerie και τα Savage X Fenty της Rihanna. Περισσότερα από 53 καταστήματα Victoria's Secret πρόκειται να κλείσουν στις Ηνωμένες Πολιτείες φέτος. Εκτός από την πτώση των πωλήσεων και της τηλεθέασης, η Victoria's Secret αντιμετώπισε σειρά αντιπαραθέσεων. Ο Leslie Wexler έχει ερευνηθεί για τους στενούς δεσμούς του με τον εκατομμυριούχο Jeffrey Epstein που μετά τη φυλάκισή του για παιδοφιλία και βιασμούς, αυτοκτόνησε.</p>
      <p>Τον Αύγουστο, ο επικεφαλής μάρκετινγκ της Victoria's Secret Ed Razek παραιτήθηκε. Σε μια συνέντευξη με τη Vogue το 2018, ο Razek δήλωσε ότι το εμπορικό σήμα δεν θα επέλεγε ποτέ μια transgender ή ένα μοντέλο plus sized στην πασαρέλα του. Η δήλωση αυτή πυροδότησε μεγάλες αντιδράσεις, ενώ η φιλοσοφία της εταιρείας και το κόνσεπτ με τα αψεγάδιαστα μοντέλα που επέλεγε, έμοιαζαν πια όλο και πιο παρωχημένες ιδέες σε σχέση με το πνεύμα της εποχής, οδηγώντας τελικά στο σημερινό - οριστικό μάλλον - φινάλε της πασαρέλας.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/people/214461/stegno-antriko-soma-eksantlitikes-diaites-apoleia-varoys-piso-apo-ton-lampero-kosmo-tis-victoria-s-secret"/>
      </related>
    </article>
  </body>
</html>