<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/cagliari/2019/11/22/controlli-sui-treni-la-polfer-in-azione-in-sardegna-136-955516.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-22T08:39:33+00:00"/>
    <meta property="og:title" content="Controlli sui treni, la Polfer in azione in Sardegna"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Rail safe day</h6>
      <h1>Controlli sui treni, la Polfer in azione in Sardegna</h1>
      <h2>Verifiche in 26 stazioni, oltre 200 persone identificate</h2>
      <address><time datetime="2019-11-22T08:39:33+00:00">22 Nov 2019, 08:39</time> by <a rel="author" href="https://www.unionesarda.it/autore/antonio_serreli/323" target="_blank">Antonio Serreli</a></address>
      <p>Quinta giornata del "Rail Safe Day", dedicata al contrasto dei comportamenti illeciti in ambito ferroviario in Sardegna: 214 persone identificate, 26 stazioni controllate e 4 sanzioni elevate per violazioni varie.</p>
      <p>L'operazione, disposta su tutto il territorio nazionale dal Servizio di Polizia Ferroviaria, in aggiunta al quotidiano lavoro di controllo e prevenzione svolto dalle donne e dagli uomini della Polizia Ferroviaria, consiste in una serie di controlli straordinari in ambito ferroviario atti a prevenire il verificarsi di tutti quei comportamenti anomali e impropri, quali l'indebita presenza di persone sulle linee ferroviarie o nei pressi di passaggi a livello, l'oltrepassare della "linea gialla" in stazione, l'incauto attraversamento dei binari, la realizzazione dei pericolosissimi selfie, comportamenti che, in alcune situazioni, sono sfociati in eventi tragici.</p>
      <p>La mirata attività di osservazione ha visto impegnati 37 operatori negli scali ferroviari di tutta la Regione.</p>
      <p>Gli agenti si sono avvalsi di metal detector per l'ispezione dei bagagli e smartphone per la verifica in tempo reale dei documenti di identità.</p>
      <p>Durante le attività i passeggeri sono stati sensibilizzati al rispetto delle norme e non si sono verificati episodi che avrebbero potuto mettere a rischio l'incolumità delle persone.</p>
    </article>
  </body>
</html>