<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/news/sondaggi-politici-elettorali-oggi-22-novembre-effetto-sardine-per-la-lega-testa-a-testa-in-emilia-romagna/"/>
    <meta property="og:site_name" content="InvestireOggi"/>
    <meta property="article:published_time" content="2019-11-22T08:14:18+00:00"/>
    <meta property="og:title" content="Sondaggi politici elettorali oggi 22 novembre: effetto ‘sardine’ per la Lega, testa a testa in Emilia Romagna"/>
    <meta property="og:description" content="Il M5S parteciperà alle elezioni regionali in Emilia Romagna ed è un problema per Bonaccini. Intanto le rilevazioni di voto nazionali penalizzano la Lega. Analisi sondaggi."/>
  </head>
  <body>
    <article>
      <h1>Sondaggi politici elettorali oggi 22 novembre: effetto ‘sardine’ per la Lega, testa a testa in Emilia Romagna</h1>
      <h2>Il M5S parteciperà alle elezioni regionali in Emilia Romagna ed è un problema per Bonaccini. Intanto le rilevazioni di voto nazionali penalizzano la Lega. Analisi sondaggi.</h2>
      <address><time datetime="2019-11-22T08:14:18+00:00">22 Nov 2019, 08:14</time> by <a rel="author" href="https://www.investireoggi.it/news/author/alessandradibartolomeo/" target="_blank">Alessandra Di Bartolomeo</a></address>
      <p>Il <b>M5S</b> è sempre più nel caos e la leadership di <b>Di Maio</b> è sempre più in discussione, mentre la Lega arretra leggermente: i <b>sondaggi politici elettorali di oggi 22 novembre</b> non raccontano soltanto la situazione a livello nazionale, ma anche le intenzioni di voto in <b>Emilia Romagna</b>. Ed è in questa regione che si gioca una delle partite più importanti: il voto sulla piattaforma Rousseau ha dato mandato perché il M5S si presenti alle regionali e questo, come vedremo nei sondaggi, potrebbe essere un problema per il candidato del centrosinistra Bonaccini. Intanto, è nato anche <b>il movimento delle ‘sardine’</b> che potrebbe avere un suo effetto nel clima politico di opposizione alla Lega.</p>
      <p>La situazione è parecchio ingarbugliata e cercheremo di sbrogliare la matassa mediante l’analisi degli <b>ultimi sondaggi politici elettorali EGM</b> e <b>Noto</b> per Porta a Porta.</p>
      <h3>‘Sardine’ contro Lega: gli ultimi sondaggi politici elettorali oggi 22 novembre</h3>
      <p>Iniziamo l’analisi dei <b>sondaggi EGM</b> con la situazione del centrodestra: la <b>Lega</b> di Salvini è al 32,6%, con un calo dello 0,4% rispetto alle rilevazioni precedenti – il calo, segnalato anche da altri istituti, potrebbe essere connesso alla nascita del movimento della società civile chiamato ‘<b>sardine’</b> e ‘guidato’ da un piccolo gruppo di giovanissimi che si oppongono a Matteo Salvini. Anche <b>Fratelli d’Italia</b> è in discesa, passa infatti dal 9,8% al 9,5%, mentre <b>Forza Italia</b> ha una leggera crescita dal 7,4% al 7,7%. Al momento, il <b>centrodestra</b> sarebbe al <b>49,8%</b>, sfiorando la quota simbolica del 50%.</p>
      <p>Per quanto riguarda l’area di governo, invece, si può notare la crescita di mezzo punto percentuale del <b>Partito Democratico</b>, che torna a quota 20% netto; il <b>M5S</b> tiene al 16,1%, anche se si tratta di un risultato di cui non si può certo essere contenti. <b>Italia Viva di Renzi</b> è in calo di mezzo punto percentuale e si ferma soltanto al 5,2%. Sempre nell’ampia costellazione di piccoli partiti di sinistra, troviamo +<b>Europa</b> al 2,1% (+0,3%), la <b>Sinistra</b> al 2% (+0,3%), <b>Europa Verde</b> all’1,3% (+0,3%), la <b>Lista Calenda</b> all’1%. Il <b>centrosinistra</b> con il M5S sarebbe al <b>47,7%</b> (contemplando anche le piccole formazioni).</p>
      <h3>Il M5S corre nelle elezioni in Emilia Romagna: gli scenari secondo i sondaggi elettorati Noto</h3>
      <p>Le ultime rilevazioni elettorali in <b>Emilia Romagna</b> hanno al proprio centro il ‘nodo’ della partecipazione di un candidato del M5S alle elezioni.</p>
      <p>Gli scenari sono tre (anche se due sembrerebbero essere oramai ‘bocciati’ dopo il voto sulla piattaforma Rousseau):</p>
      <ol>
        <li>Il <b>M5S presenta un proprio candidato</b> e allora la situazione sarebbe la seguente: Bonaccini (centrosinistra) al 45%, mentre Borgonzoni (destra) al 44%, il candidato pentastellato all’8% – questa candidatura metterebbe a rischio serio la vittoria di Bonaccini</li>
        <li>Il <b>M5S appoggia il candidato Bonaccini</b> e allora la situazione sarebbe radicalmente differente con Bonaccini al 52% contro Borgonzoni al 46%</li>
        <li>Il <b>M5S non si presenta alle elezioni</b> e allora Bonaccini sarebbe al 49% mentre Borgonzoni al 46%.</li>
      </ol>
      <p>Al momento, stando alle ultime notizie, lo scenario che potrebbe realizzarsi è il primo.</p>
      <p>Leggete anche: <a href="https://www.investireoggi.it/news/sondaggi-politici-al-21-novembre-volano-lega-e-fdi-male-il-m5s/">Sondaggi politici al 21 novembre: volano Lega e FdI, male il M5S</a></p>
      <p>alessandra.dibartolomeo@investireoggi.it</p>
    </article>
  </body>
</html>