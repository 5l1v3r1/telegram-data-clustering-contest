<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/thiruvananthapuram/local-news/2019/11/22/trivandrum-festival-violence.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-22T08:08:00+00:00"/>
    <meta property="og:title" content="പോർവിളികൾ തല്ലിന്റെ വക്കോളം; തന്റെ കൈപിടിച്ചു തിരിച്ചെന്ന് ഡിഡിഇ"/>
    <meta property="og:description" content="തിരുവനന്തപുരം∙ ജില്ലാ കലോത്സവവവേദിയിൽ വിധിനിർണയത്തെച്ചൊല്ലി സംഘർഷം. പരസ്പരമുള്ള പോർവിളികൾ തല്ലിന്റെ വക്കോളമെത്തി. സംഘനൃത്തവേദിയിൽ.Thiruvananthapuram News. തിരുവനന്തപുരം വാർത്തകൾ. Thiruvananthapuram. Trivandrum News. Manorama Online Local News"/>
  </head>
  <body>
    <article>
      <h1>പോർവിളികൾ തല്ലിന്റെ വക്കോളം; തന്റെ കൈപിടിച്ചു തിരിച്ചെന്ന് ഡിഡിഇ</h1>
      <address><time datetime="2019-11-22T08:08:00+00:00">22 Nov 2019, 08:08</time> by <a rel="author">മനോരമ ലേഖകൻ</a></address>
      <p>തിരുവനന്തപുരം∙ ജില്ലാ കലോത്സവവവേദിയിൽ വിധിനിർണയത്തെച്ചൊല്ലി സംഘർഷം. പരസ്പരമുള്ള പോർവിളികൾ തല്ലിന്റെ വക്കോളമെത്തി. സംഘനൃത്തവേദിയിൽ ഉന്തുംതള്ളുമുണ്ടായി.രാത്രി എട്ടരയോടെ ഹൈസ്കൂൾ സംഘനൃത്തത്തിന്റെ ഫലം പ്രഖ്യാപിച്ചയുടനെയാണ് പ്രതിഷേധം ആരംഭിച്ചത്. വിധിനിർണയത്തിൽ അപാകതയുണ്ടെന്ന് ചൂണ്ടിക്കാട്ടി നിർമല ഭവൻ സ്കൂളിലെ മത്സരാർഥികളും അധ്യാപകരും വേദിയിൽ കയറിയിരുന്ന് പ്രതിഷേധിച്ചു. ഇവരെ മാറ്റാൻ പ്രോഗ്രാം കമ്മിറ്റി അംഗങ്ങൾ ശ്രമിച്ചതോടെ വാക്കേറ്റമായി. മുൻകൂട്ടി നിശ്ചയിച്ചുറപ്പിച്ചതു പോലെ വിജയികളെ പ്രഖ്യാപിക്കുകയായിരുന്നു എന്നാണ് സ്കൂളിന്റെ ആരോപണം. </p>
      <p>വേദിയിൽ കയറി മൊബൈലിൽ രംഗങ്ങൾ ചിത്രീകരിക്കാൻ ശ്രമിച്ച അധ്യാപകന്റെ ഫോൺ സംഘാടകരിൽ ഒരാൾ പിടിച്ചെടുത്തത് സംഘർഷത്തിനിടയാക്കി.വിദ്യാഭ്യാസ ഡെപ്യൂട്ടി ഡയറക്ടർ മാനേജ് കുമാറും വേദിയിലുണ്ടായിരുന്നു. ആരോ ഒരാൾ തന്റെ കൈപിടിച്ചു തിരിച്ചതായും ഡിഡിഇ പറഞ്ഞു. സംഘാടകർ കയ്യേറ്റം ചെയ്തുവെന്ന് ആരോപിച്ച് നിർമലാഭവൻ സ്കൂളിലെ അധ്യാപകൻ ആശുപത്രിയിൽ ചികിത്സ തേടി. പ്രശ്നം നടക്കുമ്പോൾ പൊലീസ് സ്ഥലത്തില്ലായിരുന്നു.</p>
      <p>വിധിനിർണയത്തിൽ ക്രമക്കേടിനു സാധ്യതയുണ്ടെന്ന് ചൂണ്ടിക്കാട്ടി നിർമലാഭവൻ സ്കൂൾ ഡിഡിഇ, ഡിപിഐ, വിജിലൻസ് എന്നിവർക്ക് മുൻപ് പരാതി നൽകിയിരുന്നു. സ്കൂളിൽ നിന്ന് നീക്കിയ ചില അധ്യാപകരാണ് വിധിനിർണയം അട്ടിമറിക്കാൻ‌ ശ്രമിക്കുന്നുവെന്നാണ് ഇവരുടെ ആരോപണം. സ്കൂളിന്റെ മേലധികാരികളുമായി ഡിഡിഇ ചർച്ച നടത്തി.</p>
      <p>ചാല തമിഴ് സ്‌കൂളിൽ നടന്ന എച്ച്എസ്എസ് വിഭാഗം നാടൻപാട്ട് മത്സരത്തിന്റെ ഫലനിർണയത്തിൽ ക്രമക്കേട് ആരോപിച്ച് ഒരു സംഘം വിദ്യാർത്ഥികൾ വിധികർത്താക്കളെ കൂക്കി വിളിച്ചു. സംഘാടകസമിതി ഓഫിസിലെത്തിയ വിധികർത്താക്കളിലൊരാൾ വിദ്യാർഥികളെ അധിഷേപിച്ചുവെന്നും ആരോപണമുയർന്നു. പ്രതിഷേധത്തെ തുടർന്ന് സംഘാടകർ മാപ്പ് പറഞ്ഞു.</p>
    </article>
  </body>
</html>