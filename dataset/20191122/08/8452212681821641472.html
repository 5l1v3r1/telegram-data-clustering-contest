<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/partidele-politice-sunt-amenintate-de-apocalipsa/"/>
    <meta property="og:site_name" content="Cotidianul"/>
    <meta property="article:published_time" content="2019-11-22T08:12:58+00:00"/>
    <meta property="og:title" content="Partidele politice sunt amenințate de apocalipsă"/>
    <meta property="og:description" content="Pentru că eu zic de mult ce zic dar lumea cască gura la contrele dintre Johannis și Dăncilă și nu vede adevărul cutremurător care stă să cadă (...)"/>
  </head>
  <body>
    <article>
      <h1>Partidele politice sunt amenințate de apocalipsă</h1>
      <address><time datetime="2019-11-22T08:12:58+00:00">22 Nov 2019, 08:12</time> by <a rel="author">Ovidiu Bufnila</a></address>
      <p>Vine un profesor de la Cambridge să țină o conferință în Piața Chibrit în timp ce extratereștrii se distrează la Târgul Internațional de Carte Gaudeamus. Eu îl sun pe Iser, să vină și el, îl sun pe Sadoveanu, îi sun pe Lucian Blaga, pe Constantin Dobrogeanu-Gherea, pe Octavian Goga, pe Brătieni, pe Brucan, da, chiar pe Brucan. Să vadă și ei, să audă și ei. Pentru că eu zic de mult ce zic dar lumea cască gura la contrele dintre Johannis și Dăncilă și nu vede adevărul cutremurător care stă să cadă pe noi ca o ghilotină nucleară.</p>
      <p>India militarizată va duce la declinul economic al Chinei în timp ce Rusia va încerca să-şi controleze periferiile prin act comercial de război nu prin războiul însuşi. Trocul virtual va fi împărat şi anticrist într-o lume în care subtilul război meteorologic ar putea avea sorţi de izbândă în timp ce teoria etatistă sau liberalismul economic vor rămâne fără suport. Statul va sfârşi în desuetudine, structurile sale de putere fiind virusate şi necrozate de grupuri rivale, de şantaj şi corupţie iar liberalismul economic va fi ucis de economia morţii, de un spirit religios haotic care va reclama nu libertatea economică ci libertatea extincţiei economice.</p>
      <p>Lipsirea de sens şi mişcarea imaginară a pieţelor de desfacere vor afecta orice prognoză economică, instrumentarea haosului fiind necesară pentru a se găsi o nouă ordine economică. Mişcările antiglobaliste nu sunt decât o reflecţie a actului autoritar global, un adjuvant care produce fapte economice profitabile de la suplimentarea fondurilor pentru industria de apărare până la actele de corupţie în consiliile municipale ale oraşelor care au fost rase de bătăliile globalităţii. Forţele economice vor sfârşi şi ele în plictis sau în mirajul jocului virtual, cyber-muncitorii fiind doar o iluzie optică. Acţionariatele vor pierde din ce în ce mai mult din putere, hazardul virtual substituindu-se aşa-zisei hotărâri sau adunări a acţionarilor.</p>
      <p>Pieţele cu geometrie variabilă sunt domeniile viitorului aşa cum câmpurile petroliere vor intra sub influenţa Chinei sau Rusiei sau Orientului sau Statelor Unite sau a unor confederaţii şi înţelegeri internaţionale. Stai, că nu înțeleg, strigă Bebe de la sculerie, tot muncit de gândul s-o șteargă-n Italia, să facă un ban acolo. Adică vrei să spui că au vândut România bucată cu bucată și că n-o să mai rămână nici o fărâmiță din partidele politice, din pământuri, din cărbune, din petrol și din cereale?!</p>
      <related>
        <h4>Articole asemănătoare</h4>
        <a href="https://www.cotidianul.ro/ce-au-dusmanii-mei-cu-mine/"/>
        <a href="https://www.cotidianul.ro/noi-doi-si-o-remaniere/"/>
        <a href="https://www.cotidianul.ro/dancila-iubita-puscariasilor-cum-e-tabloidismul-gds-ist-de-mahala-jegoasa/"/>
      </related>
    </article>
  </body>
</html>