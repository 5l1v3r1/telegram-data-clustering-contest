<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/national/news/593057/%E0%A6%AE%E0%A6%BE%E0%A6%A8%E0%A7%81%E0%A6%B7-%E0%A6%AA%E0%A7%8D%E0%A6%B2%E0%A7%87%E0%A6%A8%E0%A7%87-%E0%A6%9A%E0%A6%A1%E0%A6%BC%E0%A6%A4%E0%A7%87-%E0%A6%AA%E0%A6%BE%E0%A6%B0%E0%A7%87-%E0%A6%A8%E0%A6%BE-%E0%A6%86%E0%A6%AE%E0%A6%BF-%E0%A6%AA%E0%A7%87%E0%A6%81%E0%A6%AF%E0%A6%BC%E0%A6%BE%E0%A6%9C-%E0%A6%A8%E0%A6%BF%E0%A6%AF%E0%A6%BC%E0%A7%87"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-22T08:17:00+00:00"/>
    <meta property="og:title" content="মানুষ প্লেনে চড়তে পারে না, আমি পেঁয়াজ নিয়ে এসেছি: বাণিজ্যমন্ত্রী"/>
    <meta property="og:description" content="বর্তমানে আমদানি করা পেঁয়াজের দাম ১২০ টাকার বেশি হওয়ার কথা না বলে জানিয়েছেন বাণিজ্যমন্ত্রী টিপু মুনশি। তিনি বলেন, কিছু ষড়যন্ত্রকারী ও অসাধু ব্যবসায়ীর জন্যই আজ পেঁয়াজের দাম বেশি। তবে আপনারা জানেন আমি সাত দিন ধরে সর্বোচ্চ চেষ্টা করছি। যত ক্ষতি লাগে সরকার দেবে। মানুষ প্লেনে চড়তে পারে..."/>
  </head>
  <body>
    <article>
      <h1>মানুষ প্লেনে চড়তে পারে না, আমি পেঁয়াজ নিয়ে এসেছি: বাণিজ্যমন্ত্রী</h1>
      <address><time datetime="2019-11-22T08:17:00+00:00">22 Nov 2019, 08:17</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/22/5fcb8c407ee9195bfa21bae898c9b672-5dd79aa135d7a.jpg"/>
      </figure>
      <p>বর্তমানে আমদানি করা পেঁয়াজের দাম ১২০ টাকার বেশি হওয়ার কথা না বলে জানিয়েছেন বাণিজ্যমন্ত্রী টিপু মুনশি। তিনি বলেন, কিছু ষড়যন্ত্রকারী ও অসাধু ব্যবসায়ীর জন্যই আজ পেঁয়াজের দাম বেশি। তবে আপনারা জানেন আমি সাত দিন ধরে সর্বোচ্চ চেষ্টা করছি। যত ক্ষতি লাগে সরকার দেবে। মানুষ প্লেনে চড়তে পারে না, আমি প্লেনে করে পেঁয়াজ নিয়ে আসছি। ইনশাআল্লাহ ১০ দিনের মধ্যেই পরিস্থিতি স্বাভাবিক হয়ে যাবে।</p>
      <p>শুক্রবার (২২ নভেম্বর) জাতীয় প্রেস ক্লাবের মিলনায়তনে মুক্ত গার্মেন্টস শ্রমিক ফেডারেশন আয়োজিত দ্বি-বার্ষিক সম্মেলনে তিনি এসব কথা বলেন।</p>
      <p>মন্ত্রী আরও বলেন, আমাদের দেশে পেঁয়াজ লাগে ২৫ লাখ টন। আমাদের দেশে যা উৎপাদন হয় তা থেকে পচে-গলে যাওয়ার পরেও থাকে ১৮ লাখ টন। বাকি ৭-৮ লাখ টন পেঁয়াজ আমাদের আমদানি করতে হয়। সেপ্টেম্বর, অক্টোবর, নভেম্বর ও ডিসেম্বর এই চার মাসে আমদানি বেশি প্রয়োজন হয়। আমদানির ৭৫ শতাংশ আমরা ভারত থেকে নিয়ে আসি। ২৯ সেপ্টেম্বর ভারত সে আমদানি বন্ধ করে দেয়। এরপর আমরা অনেক চেষ্টা করেছি বিভিন্ন দেশ থেকে আনার জন্য। এখন আমরা আনতে পেরেছি। গত তিন দিন ধরে ১৫০ থেকে ২০০ টন পেঁয়াজ ঢাকা এয়ারপোর্টে নেমেছে। পরিস্থিতি নিয়ন্ত্রণে আমাদের সর্বোচ্চ চেষ্টা আছে।</p>
      <p>পোশাক শিল্পের শ্রমিকদের উদ্দেশে তিনি বলেন, এই শিল্পের উন্নয়নে এগিয়ে যাওয়ার পেছনে আপনাদের ঘাম জড়িত। আপনারা সতর্ক থাকবেন, বাইরের ষড়যন্ত্র ও এনজিওদের সুবিধা আমাদের এই শিল্পকে যেন ধ্বংস না করে। একটা জায়গায় আমরা সবাই এক, সেটা হলো আমরা বাংলাদেশের মানুষ। আমরা মুক্তিযুদ্ধের চেতনার মানুষ। আপনারা কোনও ষড়যন্ত্র সফল হতে দেবেন না।</p>
      <p>আলোচনায় আরও উপস্থিত ছিলেন এফবিসিসিআইয়ের সহ-সভাপতি মো. সিদ্দিকুর রহমান, মুক্ত গার্মেন্টস শ্রমিক ফেডারেশনের সভাপতি আলহাজ শুক্কুর মাহমুদসহ বিভিন্ন প্রতিষ্ঠানের পোশাক শ্রমিকরা। </p>
      <footer>/এইচএন/টিটি/এমএমজে/</footer>
    </article>
  </body>
</html>