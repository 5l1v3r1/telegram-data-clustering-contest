<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/derfor-brukes-prinsesse-tittelen-pa-coveret/71845243"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T08:11:29+00:00"/>
    <meta property="og:title" content="Derfor brukes prinsesse-tittelen på coveret"/>
    <meta property="og:description" content="Märtha Louise omtales som prinsesse på svensk bokcover, selv om hun ikke skal bruke tittelen kommersielt. For seint, sier forlaget."/>
  </head>
  <body>
    <article>
      <h1>Derfor brukes prinsesse-tittelen på coveret</h1>
      <h2>Märtha Louise omtales som prinsesse på svensk bokcover, selv om hun ikke skal bruke tittelen kommersielt. For seint, sier forlaget.</h2>
      <address><time datetime="2019-11-22T08:11:29+00:00">22 Nov 2019, 08:11</time> by <a rel="author">Caroline Drefvelin</a></address>
      <p>Onsdag fortalte Märtha Louise i et <a href="https://www.facebook.com/profile.php?id=100008286463460">Facebook-innlegg</a> at hun var i Sverige for å lansere boka «Sensitiva barn», som hun har skrevet sammen med Elisabeth Nordeng.</p>
      <p>På coveret av boka står hun omtalt som «Prinsessan Märtha Louise».</p>
      <p>
        <b>Dette til tross for at det er over tre måneder siden Märtha Louise sa at hun ikke lenger ville bruke prinsessetittelen i kommersielle sammenhenger.</b>
      </p>
      <figure>
        <img src="https://dbstatic.no/71845874.jpg?imageId=71845874&amp;x=0&amp;y=10.627177700348&amp;cropw=100&amp;croph=74.305555555556&amp;width=324&amp;height=429"/>
        <figcaption><b>LANSERING:</b> Märtha Louise lanserte boka si i Sverige. Foto: Facebook Vis mer</figcaption>
      </figure>
      <p>Det var etter foredragsturneen «The Princess and the Shaman» med kjæresten Durek Verrett i mai at kritikken mot prinsessens tittelbruk tiltok.</p>
      <h3>Endringer</h3>
      <p>Mange mente at det ble feil å blande sammen hennes næringsinteresser og den kongelige tittelen. Den 7. august kom meldingen om at prinsessen <a href="https://www.dagbladet.no/kjendis/strammer-inn-bruken-av-prinsessetittelen/71467858">ikke lenger ville bruke tittelen</a> i kommersielle sammenhenger.</p>
      <p>«Det at jeg brukte prinsesse i tittelen på min turné, har jeg sagt tidligere at jeg er veldig lei meg for, og det står jeg fortsatt ved. Det var et feiltrinn og jeg skjønner at det provoserer når prinsessetittelen blir brukt på denne måten», skrev hun på Instagram.</p>
      <p>
        <b>Videre skrev prinsessa at hun i samråd med sin familie hadde funnet ut at det er best at hun gjør noen endringer i sin praksis.</b>
      </p>
      <p>«Det vil si at jeg i alle kommersielle sammenhenger, bruker bare Märtha Louise», skrev hun.</p>
      <p>Likevel brukes tittelen altså nå i den svenske utgaven av «Sensitive barn», som kom i salg i svenske bokhandler den 25. september.</p>
      <h3>Sendt til trykk i august</h3>
      <p>Det forklarer redaktør Ane Frostad i det svenske forlaget Egia med at boka ble sendt til trykken i august. Forlaget var da ikke klar over debatten, sier hun.</p>
      <p>
        <b>- Jeg husker ikke hvilken dato, men det var ikke uttalt da at prinsessetittelen ikke skulle brukes, sier Frostad.</b>
      </p>
      <figure>
        <img src="https://dbstatic.no/71846927.jpg?imageId=71846927&amp;x=0&amp;y=0&amp;cropw=100&amp;croph=93.776824034335&amp;width=324&amp;height=438"/>
        <figcaption><b>COVERET:</b> Slik ser den svenske boka ut. Foto: Egia Förlag Vis mer</figcaption>
      </figure>
      <p>Hun sier at det var forlaget som valgte å bruke prinsessetittelen, og at det aldri var en diskusjon om tittelen skulle brukes, verken innad i forlaget eller med Märtha Louise.</p>
      <p>- I Sverige har ikke denne debatten vært like aktuell, selv om jeg har snappet den opp senere, sier Frostad.</p>
      <p>
        <i>- Har du diskutert tittelbruken med Märtha Louise?</i>
      </p>
      <p>- Nei, det har jeg ikke. Det har vært gammel vane å bruke tittelen. Hun er jo prinsesse, og vi har ikke satt noe annet navn på henne, sier Frostad.</p>
      <h3>- For sent å endre</h3>
      <p>Carina Scheele Carlsen, Märtha Louises manager, sier at boka ble sendt til trykk før avgjørelsen om tittelen kom den 7. august.</p>
      <p><b>- Vi diskuterte fra vårt hold om vi skulle endre det. Men da var den gått i trykken, og det var for sent å gjøre noe med. Som vi snakket om da, vil det være en overgangsperiode med en liten overlapping, sier Scheele Carlsen</b>.</p>
      <p>
        <i>- Hvilken gjennomgang gjør dere av kommersielle avtaler for å sikre at tittelen ikke brukes?</i>
      </p>
      <p>- Vi gjør det fortløpende der det er naturlig, sier Scheele Carlsen.</p>
      <p>Slottets kommunikasjonssjef Guri Varpe skriver følgende i en SMS til Dagbladet:</p>
      <p>- Prinsessens tittel skal ikke brukes i kommersiell sammenheng. Vi har forstått det slik at det var vanskelig å få endret det i tide i dette tilfellet, men at dette ikke skal skje ved eventuelle fremtidige utgivelser.</p>
      <h3>Forstå seg selv</h3>
      <p>Boka «Sensitive barn» <a href="https://www.dagbladet.no/tema/var-apen-om-skilsmissen---barna-vare-leser-oss-som-en-apen-bok/70331916">kom ut i Norge</a> i oktober 2018, og handler om såkalt «høysensitivitet».</p>
      <p>I boka, som fikk en <a href="https://www.dagbladet.no/kultur/denne-boka-er-sa-hinsides-at-jeg-vet-ikke-om-jeg-skal-le-eller-grate/70342764">ener på terningen</a> av Dagbladets anmelder Cathrine Krøger, «følger vi det høysensitive barnet fra fødselen til tenårene» ifølge <a href="https://www.cappelendamm.no/_sensitive-barn-elisabeth-nordeng-prinsesse-martha-louise-9788202590550">Cappelen Damm</a>.</p>
      <p>Forlaget skriver også at de «sensitive barna er ofte svært empatiske og omsorgsfulle, kreative og fantasifulle.»</p>
      <p>I et <a href="https://www.dagbladet.no/tema/var-apen-om-skilsmissen---barna-vare-leser-oss-som-en-apen-bok/70331916">intervju med Dagbladet</a> fortalte Märtha Louise blant annet om hvordan det å bli kjent med begrepet høysensitivitet gjorde at hun følte at hun kunne slappe mer av.</p>
      <p>
        <b>- For meg var det en måte å forstå meg selv. Å ikke tro at jeg er så rar, så annerledes. Da fikk jeg mer aksept fra meg selv også. Du kan slappe litt mer av i forhold til den du er, vite at de tingene jeg føler og kjenner er normalt, sa hun da.</b>
      </p>
    </article>
  </body>
</html>