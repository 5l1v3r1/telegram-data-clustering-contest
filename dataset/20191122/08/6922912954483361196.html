<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/greece/article/diakopi-kikloforias-se-dio-eparxiakous-dromous-tis-xalkidikis-logo-kakokerias"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-22T08:36:00+00:00"/>
    <meta property="og:title" content="Διακοπή κυκλοφορίας σε δύο επαρχιακούς δρόμους της Χαλκιδικής λόγω κακοκαιρίας"/>
    <meta property="og:description" content="Σε τμήματα δύο επαρχιακών δρόμων του νομού Χαλκιδικής έχει διακοπεί η κυκλοφορία, λόγω συσσώρευσης υδάτων και φερτών υλικών: στην επαρχιακή οδό Πολυγύρου- Ιερισσού, στο ύψος των Βραστάμων και στο 58ο χλμ της επαρχιακής οδού Μουδανιών -Σάρτης, στο ύψος του κάμπινγκ Λακάρα."/>
  </head>
  <body>
    <article>
      <h1>Διακοπή κυκλοφορίας σε δύο επαρχιακούς δρόμους της Χαλκιδικής λόγω κακοκαιρίας</h1>
      <address>
        <time datetime="2019-11-22T08:36:00+00:00">22 Nov 2019, 08:36</time>
      </address>
      <p>Σε τμήματα δύο επαρχιακών δρόμων του νομού Χαλκιδικής έχει διακοπεί η κυκλοφορία, λόγω συσσώρευσης υδάτων και φερτών υλικών: στην επαρχιακή οδό Πολυγύρου- Ιερισσού, στο ύψος των Βραστάμων και στο 58ο χλμ της επαρχιακής οδού Μουδανιών -Σάρτης, στο ύψος του κάμπινγκ Λακάρα.</p>
      <p>Όπως ανέφερε στο ΑΠΕ- ΜΠΕ ο επικεφαλής του Αυτοτελούς Τμήματος Πολιτικής Προστασίας της Περιφέρειας Κεντρικής Μακεδονίας, Χαράλαμπος Στεργιάδης, στις περιοχές σπεύδουν τέσσερα μηχανήματα της Περιφέρειας, προκειμένου να απομακρύνουν τα φερτά υλικά.</p>
      <p>«Τα προβλήματα εντοπίζονται σε τρία σημεία. Τα δύο είναι στον δρόμο από Βράσταμα για Πλανά και Γομάτι, όπου παρατηρείται υπερχείλιση υδάτων από τον ποταμό Χαβριά» (ο ποταμός κατεβαίνει από τους ορεινούς όγκους και διασχίζει την κεντρική Χαλκιδική) σημείωσε ο κ. Στεργιάδης.</p>
      <p>«Στην επαρχιακή οδό Μουδανιών- Σάρτης, στο ύψος του κάμπινγκ Λακάρα, κατεβαίνουν στο οδόστρωμα νερά από το βουνό. Το κάμπινγκ είναι κλειστό, το μέλημά μας είναι ο καθαρισμός του δρόμου» σημείωσε ο κ. Στεργιάδης.</p>
      <p>Τροχονόμοι εκτρέπουν την κυκλοφορία μέσω παρακαμπτήριων οδών. Σύμφωνα με τον επικεφαλής του Αυτοτελούς Τμήματος Πολιτικής Προστασίας της Περιφέρειας Κεντρικής Μακεδονίας αυτή την ώρα συνεχίζονται οι βροχοπτώσεις στις Σέρρες, τη Χαλκιδική, το Κιλκίς και τη Θεσσαλονίκη.</p>
    </article>
  </body>
</html>