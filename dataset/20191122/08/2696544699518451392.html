<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191122_Tobben_elhagyhatjak_a_Neppartot_ha_a_Fideszt_visszafogadjak"/>
    <meta property="og:site_name" content="HVG.hu"/>
    <meta property="article:published_time" content="2019-11-22T08:01:00+00:00"/>
    <meta property="og:title" content="Többen elhagyhatják az Európai Néppártot, ha a Fideszt visszafogadják"/>
    <meta property="og:description" content="Orbán Viktor egyik legnagyobb néppárti kritikusa, Frank Engel szerint, ha a Fidesz marad, akkor többen is el fogják hagyni a pártot. Hölvényi György szerint biztató, hogy lengyel lett az EPP elnöke."/>
  </head>
  <body>
    <article>
      <h1>Többen elhagyhatják az Európai Néppártot, ha a Fideszt visszafogadják</h1>
      <address><time datetime="2019-11-22T08:01:00+00:00">22 Nov 2019, 08:01</time> by <a rel="author">hvg.hu</a></address>
      <p>
        <b>Orbán Viktor egyik legnagyobb néppárti kritikusa, Frank Engel szerint, ha a Fidesz marad, akkor többen is el fogják hagyni a pártot. Hölvényi György szerint biztató, hogy lengyel lett az EPP elnöke.</b>
      </p>
      <p>Frank Engel, a luxembourgi Keresztényszocialista Néppárt (CSV) elnöke a <a href="https://nepszava.hu/3057987_vagy-ok-vagy-mi-ezt-mar-akkor-vilagosan-megmondtuk-megosztja-a-neppartot-a-fidesz-jovoje">Népszavának</a> beszélt arról, hogy januárban dönthetnek a Fideszről az Európai Néppártban. A Fidesz tagságát még márciusban a párt és a néppárti elnökség közös javaslatára <a href="https://hvg.hu/itthon/20190320_Hivatalos_Felfuggesztik_a_Fideszt_a_Neppartban">függesztették fel</a>. Engel azt mondta, el tudja képzelni, hogy az EPP politikai gyűlése a jövő év elején nem a pártja várakozásainak megfelelően fog dönteni, vagyis visszafogadja a Fideszt.</p>
      <blockquote>Ha így lesz, akkor többen el fogjuk hagyni az Európai Néppártot – mondta a politikus, aki Orbán Viktor egyik legnagyobb kritikusa az EPP-n belül.</blockquote>
      <p>Azt is hozzátette, „vagy ők, vagy mi, ezt már akkor világosan megmondtuk”. Hölvényi György, a KDNP európai parlamenti képviselője azt mondta a lapnak, a labda most az EPP térfelén van. Szerinte a pártcsaládnak meg kell találnia a maga polgári és kereszténydemokrata alternatíváját az európai baloldali blokkal szemben. Hölvényi úgy tudja, hogy a Fidesz és az EPP tárgyalódelegációi hamarosan összeülnek, hogy megvitassák a következő lépéseket. A KDNP szerint egyébként biztató a Fidesz számára egy lengyel elnök.</p>
      <p>Tusk viszont <a href="https://hvg.hu/vilag/20191121_Megvalasztotta_uj_elnokseget_az_Europai_Neppart">Zágrábban</a>, <a href="https://hvg.hu/itthon/20191121_donald_tusk_fidesz_europai_neppart">az EPP kongresszusán arról beszélt</a>, hogy „az olyan értékeket, mint a polgári szabadságjogok, a jogállamiság és az illendő viselkedés a nyilvánosságban, nem fogjuk feláldozni a biztonság és a rend oltárán, mert erre nincs szükség”. Figyelmeztetett, hogy azok, akik ezt nem tudják elfogadni, de facto magukat zárják ki a pártcsaládból.</p>
      <p>Orbán Viktor a péntek reggeli hagyományos rádióinterjújában <a href="https://hvg.hu/itthon/20191122_Orban_Cudar_allapotok_vannak_nehez_evek_jonnek">beszélt az ügyről</a>. Azt mondta, a Fidesz még nem döntötte el, folytatjuk-e közös életünket az Európai Néppárttal. Úgy véli ugyanis, hogy a Fidesz nem tartozhat olyan közösségbe, ami bevándorláspárti és nem ismeri el a Fidesz érdemeit.</p>
      <related>
        <a href="https://hvg.hu/vilag/20191120_Megvalasztottak_Donald_Tuskot_az_Europai_Neppart_elnokenek"/>
        <a href="https://hvg.hu/itthon/20191121_donald_tusk_fidesz_europai_neppart"/>
      </related>
    </article>
  </body>
</html>