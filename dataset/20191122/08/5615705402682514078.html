<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204761-prokuratura-izrayilyu-visunula-obvinuvachennya-proti-prem-er-ministra-netanyahu"/>
    <meta property="og:site_name" content="Mind UA"/>
    <meta property="article:published_time" content="2019-11-22T08:15:00+00:00"/>
    <meta property="og:title" content="Прокуратура Ізраїлю висунула обвинувачення проти прем’єр-міністра Нетаньяху"/>
    <meta property="og:description" content="Його обвинувачують корупції, шахрайстві, зловживанні довірою та хабарництві"/>
  </head>
  <body>
    <article>
      <h1>Прокуратура Ізраїлю висунула обвинувачення проти прем’єр-міністра Нетаньяху</h1>
      <h2>Його обвинувачують корупції, шахрайстві, зловживанні довірою та хабарництві</h2>
      <address>
        <time datetime="2019-11-22T08:15:00+00:00">22 Nov 2019, 08:15</time>
      </address>
      <p>Генпрокурор Ізраїлю Авіхай Мандельбліт висунув звинувачення в корупції проти чинного прем'єр-міністра країни Біньяміна Нетаньяху. Про це пише <a href="https://www.dw.com/uk/%D0%BF%D1%80%D0%BE%D0%BA%D1%83%D1%80%D0%B0%D1%82%D1%83%D1%80%D0%B0-%D1%96%D0%B7%D1%80%D0%B0%D1%97%D0%BB%D1%8E-%D0%B2%D0%B8%D1%81%D1%83%D0%BD%D1%83%D0%BB%D0%B0-%D0%BD%D0%B5%D1%82%D0%B0%D0%BD%D1%8C%D1%8F%D1%85%D1%83-%D0%B7%D0%B2%D0%B8%D0%BD%D1%83%D0%B2%D0%B0%D1%87%D0%B5%D0%BD%D0%BD%D1%8F-%D0%B2-%D0%BA%D0%BE%D1%80%D1%83%D0%BF%D1%86%D1%96%D1%97/a-51357241">DW</a>.</p>
      <p>Зокрема проти Нетаньяху розслідують три окремі справи, в межах яких йому закидають такі протиправні дії, як шахрайство, зловживання довірою і хабарництво.</p>
      <p>Так, у першій справі його звинувачують у отриманні дорогих подарунків від багатіїв у обмін на поблажливе ставлення та підтримку. Слідчі вважають, що Нетаньяху та його дружина отримали таких подарунків на суму близько одного мільйона шекелів. У другій справі ізраїльському прем'єр-міністру закидають змову з власником критичної до його політсили газети Yedioth Ahronoth Арноном Мозесом. Слідство вважає, що в обмін на обіцянку Нетаньяху нашкодити конкуруючому виданню, що було, власне, прихильним до лінії прем'єра, газета Yedioth Ahronoth друкувала матеріали про Нетаньяху позитивної тональності.</p>
      <p>Третя справа проти Нетаньяху вважається найсерйознішою. Його підозрюють в тому, що він ішов на поступки власнику контрольного пакета акцій телекомунікаційної компанії Bezeq Шаулю Еловічу в обмін на позитивне висвітлення інформації про Нетаньяху на новинному сайті Walla, що так само належав Еловічу. У ще одній справі, що розслідує можливу корупцію під час поставок німецьких підводних човнів та інших бойових суден для потреб Ізраїлю, Нетаньяху проходить не як підозрюваний, нагадує видання.</p>
      <p>Натомість сам Біньямін Нетаньяху різко розкритикував звинувачення в корупції в його бік. Він вважає ці закиди «спробою перевороту», спрямованого проти керівника уряду. Він поважає судові органи, але впевнений, що метою розслідування про нього було повалення його правого уряду, додав Нетаньяху.</p>
      <p>Крім того, прем’єр запевнив, що має намір і далі перебувати на посту прем'єр-міністра. Він звинуватив правоохоронні органи в упередженості в розслідуванні та зажадав незалежного розслідування роботи слідчих.</p>
      <p>Поки що законних підстав для відсторонення Нетаньяху від прем'єрської посади через висунуті проти нього звинувачення немає. Утім, ці звинувачення в бік Нетаньяху лише поглиблять політичну кризу, яку нині переживає Ізраїль.</p>
      <p>Згідно з твердженням видання Times of Israel, нинішні звинувачення в бік чинного керівника ізраїльського уряду – перший такий випадок в історії держави Ізраїль.</p>
      <related>
        <h4>Також читайте</h4>
        <a href="https://mind.ua/news/20204743-sud-viznav-protipravnim-vstanovlennya-prozhitkovogo-minimumu-na-2019-rik"/>
        <a href="https://mind.ua/news/20204718-sud-irpenya-areshtuvav-zemlyu-na-yakij-zvoditsya-zhk-city-park-i-centralnij-2"/>
        <a href="https://mind.ua/news/20204689-policiya-malti-zatrimala-miscevogo-biznesmena-u-spravi-pro-vbivstvo-zhurnalistki-karuani-galiciyi"/>
      </related>
    </article>
  </body>
</html>