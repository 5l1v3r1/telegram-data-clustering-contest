<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/grozljivka-med-delom-sodelavci-so-ga-potegnili-izpod-stroja-252742"/>
    <meta property="og:site_name" content="Slovenske novice"/>
    <meta property="article:published_time" content="2019-11-22T08:48:00+00:00"/>
    <meta property="og:title" content="Grozljivka med delom: sodelavci so ga potegnili izpod stroja"/>
    <meta property="og:description" content="Ob 8.08 je na Gorenjski cesti v Cerknem ob sanaciji struge potoka Oresovka, v strugo zgrmel delavec, ki je upravljal delovni stroj, se prevrnil in se huje poškodoval, poroča uprava za zaščito in r..."/>
  </head>
  <body>
    <article>
      <h1>Grozljivka med delom: sodelavci so ga potegnili izpod stroja</h1>
      <h2>Hudo poškodovanega moškega so odpeljali v UKC Ljubljana.</h2>
      <address><time datetime="2019-11-22T08:48:00+00:00">22 Nov 2019, 08:48</time> by <a rel="author">T. V.</a></address>
      <p>Ob 8.08 je na Gorenjski cesti v Cerknem ob sanaciji struge potoka Oresovka, v strugo zgrmel delavec, ki je upravljal delovni stroj, se prevrnil in se huje poškodoval, poroča uprava za zaščito in reševanje.<br/><br/>Sodelavci so moškega potegnili izpod stroja, idrijski reševalci pa so ga odpeljali na zdravljenje v UKC Ljubljana. Gasilci iz PGD Cerkno in PGD Idrija so zavarovali kraj nesreče, obrnili vozilo na kolesa, nudili pomoč reševalcem in opravili pregled zaradi morebitnega iztekanja goriva iz stroja.</p>
      <h3>Prevrnil se je na streho</h3>
      <p>Policija je sporočila, da se je pri betoniranju struge bližnjega kanala potoka z delovnim strojem (prekucnik) huje poškodoval 26–letni delavec, državljan Severne Makedonije, ki se je z delovnim strojem peljal po dovozni poti in se pri tem prevrnil na streho ter si pri tem poškodoval prsni koš in noge. Idrijski policisti so tujo krivdo izključili in bodo o vseh ugotovljenih dejstvih s pisnim poročilom obvestili Okrožno državno tožilstvo v Novi Gorici.</p>
      <h3>Dve smrtni nesreči na isti dan</h3>
      <p>Gre že za tretjo hujšo nesrečo v treh dneh. V sredo sta umrla kar dva delavca. Okoli 11. ure je v kamnolomu Laže <a href="https://www.slovenskenovice.si/kronika/doma/clanek/tragicna-nesreca-med-eksplozijo-ga-je-zadel-kamen-252077">umrl 60-letni delavec iz okolice Ajdovščine</a>, ki je miniral, pri tem pa ga je med eksplozijo zadel kamen. Na kraju nesreče je zdravnik lahko le potrdil smrt. Kriminalisti in policisti so opravili ogled kraja, o nesreči pa je bil obveščen delovni inšpektor. Točne okoliščine nesreče še ugotavljajo.<br/><br/>Ob 16. uri pa so bili policisti obveščeni, da je v koprskem pristanišču <a href="https://www.slovenskenovice.si/kronika/doma/clanek/tragicna-nesreca-med-eksplozijo-ga-je-zadel-kamen-252077">umrl 47-letni moški iz Kopra, ki je na barki opravljal dela</a>. Plezal je po nezavarovani lestvi v tovorni del barke (podpalubje) in omahnil približno 17 metrov v globino. Zdravnik je na kraju nesreče potrdil smrt in odredil sanitarno obdukcijo. Policisti in kriminalisti so opravili ogled kraja in izključili tujo krivdo.</p>
    </article>
  </body>
</html>