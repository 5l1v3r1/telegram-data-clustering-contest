<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474146-szefernaker-nikt-na-sali-obrad-nie-wiedzialjaki-jest-wynik"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T08:07:08+00:00"/>
    <meta property="og:title" content="Szefernaker: Nikt na sali obrad, łącznie z marszałek Sejmu Elżbietą Witek, nie wiedział, jaki jest wynik głosowania ws. KRS"/>
    <meta property="og:description" content="&quot;Opozycja szuka każdego powodu do tego, żeby mówić o jakichś niedemokratycznych metodach. Przecież wola Sejmu taka, jaka jest, została odzwierciedlona w głosowaniu, które zostało powtórzone&quot;."/>
  </head>
  <body>
    <article>
      <h1>Szefernaker: Nikt na sali obrad, łącznie z marszałek Sejmu Elżbietą Witek, nie wiedział, jaki jest wynik głosowania ws. KRS</h1>
      <address><time datetime="2019-11-22T08:07:08+00:00">22 Nov 2019, 08:07</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Nikt na sali obrad, łącznie z marszałek Sejmu Elżbietą Witek, nie wiedział, jaki jest wynik głosowania ws. KRS - podkreślił wiceszef MSWiA Paweł Szefernaker, pytany o zamieszanie ws. głosowanie nad kandydatami do KRS. Według niego, nie wydarzyło się nic nadzwyczajnego oprócz pewnych problemów technicznych.</b>
      </p>
      <p>CZYTAJ RÓWNIEŻ: <a href="https://wpolityce.pl/polityka/474128-burza-wokol-glosowania-opozycja-oskarza-marszalek-witek">Burza wokół głosowania w Sejmie! Opozycja oskarża marszałek Witek i cytuje nagranie: „Trzeba anulować, bo my przegramy…”</a></p>
      <p>
        <a href="https://wpolityce.pl/polityka/474130-lewica-i-ko-atakuja-rzecznik-pis-tlumaczy-decyzje-marszalek">Gorąco na Wiejskiej! Lewica i KO atakują. Rzecznik PiS: „Wezwania do powtórnego głosowania padały ze wszystkich stron sali”</a>
      </p>
      <p>Sejm wybrał w czwartek w nocy posłów PiS Marka Asta, Arkadiusza Mularczyka, Bartosza Kownackiego i Kazimierza Smolińskiego na członków Krajowej Rady Sądownictwa. Głosowanie miało burzliwy przebieg; było powtórzone, posłowie opozycji skandowali: „oszustwo”.</p>
      <p>Szefernaker pytany na antenie Polskiego Radia 24, co w czwartek wydarzyło się w Sejmie, ocenił, że opozycja „próbuje zrobić z igły widły”.</p>
      <blockquote>Wcześniej podobna sytuacja miała miejsce w jednym z głosowań, gdzie poseł Michał Szczerba trzykrotnie zgłaszał awarię tego urządzenia, za pośrednictwem którego oddaje się głos. W głosowaniu nad KRS najpierw posłowie opozycje zgłosili, że jakieś komunikaty się pojawiają na tych wyświetlaczach, później część posłów PiS zgłaszała</blockquote>
      <p>— zaznaczył.</p>
      <blockquote>Nikt na sali, łącznie z marszałek Sejmu, łącznie z osobami, które obsługują to (urządzenie - PAP), nie wiedział, jaki jest wynik tego głosowania, które zostało przerwane</blockquote>
      <p>— powiedział polityk.</p>
      <blockquote>Opozycja szuka każdego powodu do tego, żeby mówić o jakichś niedemokratycznych metodach. Przecież wola Sejmu taka, jaka jest, została odzwierciedlona w głosowaniu, które zostało powtórzone. Normalna procedura, pewne problemy techniczne</blockquote>
      <p>— podkreślił Szefernaker. Jak dodał, nie uważa, aby wydarzyło się „coś nadzwyczajnego”.</p>
      <p>Pierwsze z głosowań nad kandydaturami do KRS zostało przerwane przez marszałek Sejmu Elżbietę Witek, co wywołało oburzenie posłów opozycji.</p>
      <blockquote>Jest prośba posłów PO, że nie działa (system do głosowania - PAP)</blockquote>
      <p>— powiedziała Witek.</p>
      <blockquote>Wyniki, wyniki</blockquote>
      <p>— skandowali posłowie opozycji.</p>
      <blockquote>Decyzją marszałka anuluję głosowanie</blockquote>
      <p>— powiedziała Witek.</p>
      <blockquote>Ponieważ był wniosek o reasumpcję tamtego głosowania ogłoszę krótką przerwę i zwołam konwent seniorów</blockquote>
      <p>— powiedziała Witek po ogłoszeniu wyników. Po przerwie marszałek ogłosiła, że reasumpcji głosowania nie będzie. Przeprowadzone zostało powtórne głosowanie, w którym wybrano czterech posłów PiS do KRS. Powtórzenie głosowania wywołało oburzenie posłów opozycji.</p>
      <p>Poseł Lewicy Krzysztof Gawkowski powiedział, że zarejestrowana została wypowiedź jednej z posłanek PiS, która miała powiedzieć marszałek, że należy powtórzyć głosowanie, ponieważ PiS przegra. Posłowie opozycji skandowali:</p>
      <blockquote>Oszustwo.</blockquote>
      <p>Komentując czwartkowe głosowanie, rzecznik PiS Anita Czerwińska tłumaczyła, że wezwania do powtórnego głosowania w sprawie kandydatów do KRS „padały ze wszystkich stron”, a część urządzeń do głosowania nie działała, wobec czego marszałek Sejmu podjęła decyzję o anulowaniu trwającego głosowania.</p>
      <p>gah/PAP</p>
    </article>
  </body>
</html>