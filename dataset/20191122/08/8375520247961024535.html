<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/mikolajivskiy-bronetankoviy-mozhe-zalishitisya-bez-vodi-cherez-borgi-641635.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T08:11:38+00:00"/>
    <meta property="og:title" content="Миколаївський бронетанковий може залишитися без води через борги"/>
    <meta property="og:description" content="Сума боргу заводу складає 234 тисячі 377 гривень"/>
  </head>
  <body>
    <article>
      <h1>Миколаївський бронетанковий може залишитися без води через борги</h1>
      <address>
        <time datetime="2019-11-22T08:11:38+00:00">22 Nov 2019, 08:11</time>
      </address>
      <h4>Сума боргу заводу складає 234 тисячі 377 гривень</h4>
      <p>Міське комунальне підприємство «Миколаївводоканал» попередило, що сьогодні відключить водопостачання державному підприємству «Миколаївський бронетанковий завод» за борги.</p>
      <p>Про це повідомляється на сторінці водоканалу у <a href="https://www.facebook.com/nikolaevvodokanal/">Facebook</a>.</p>
      <p>«22 листопада заплановано відключення державного підприємства «Миколаївський бронетанковий завод» від водопостачання. Сума його боргу складає 234 тисячі 377 гривень», - йдеться у повідомленні.</p>
      <p>Там також зазначається, що між МКП «Миколаївводоканал» та заводом було укладено договір реструктуризації, який не виконаний в повному обсязі, неодноразово підприємству вручали попередження про припинення послуг.</p>
      <p>14 квітня заводом надано гарантійний лист на оплату послуг водопостачання та водовідведення, але низький рівень оплати призвів до накопичення боргу.</p>
      <p>Як повідомлялося, Кабмін включив Миколаївський бронетанковий завод до переліку об’єктів державної власності, які не підлягають приватизації, як такий, що має стратегічне значення для економіки і безпеки України.</p>
      <p>У липні цього року директора державного підприємства «Миколаївський бронетанковий завод» Миколу Кістріна звільнено з посади через затримку у виплаті зарплат працівникам підприємства. Завод накопичив борг із зарплати за два місяці через прострочену кредиторську заборгованість за договорами з Міністерством оборони України.</p>
      <p>ДП «Миколаївський бронетанковий завод» на постійній основі проводить планові ремонти та модернізацію БРДМ-2, БТР-70 з оснащенням дизельними двигунами та БТР-80. Окрім того, підприємство розробило ряд модифікацій бронемашин, наприклад, командну-штабну машину БТР-70Ді-02 «Світязь», яка була створена у рамках побудови Єдиної автоматизованої системи управління Збройними Силами України та знаходиться на озброєнні української армії. Також завод веде власну розробку нової броньованої розвідувально-дозорної машини.</p>
      <related>
        <a href="https://glavcom.ua/news/mati-borzhnika-u-mikolajevi-prostrelila-nogu-kolektoru-foto-641466.html"/>
        <a href="https://glavcom.ua/kyiv/news/chastina-kijeva-zalishilasya-bez-vodi-cherez-avariji-adresi-641417.html"/>
        <a href="https://glavcom.ua/odesa/news/odesitiv-poperedili-pro-vidklyuchennya-vodpostachannya-adresi-641330.html"/>
      </related>
    </article>
  </body>
</html>