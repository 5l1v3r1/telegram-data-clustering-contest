<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/tsipras-i-kyvernisi-kanei-chares-stin-parasitiki-oligarchia-kai-epicheirimatiki-elit/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-22T08:17:52+00:00"/>
    <meta property="og:title" content="Τσίπρας: Η κυβέρνηση κάνει «χάρες» στην «παρασιτική ολιγαρχία και επιχειρηματική ελίτ»"/>
    <meta property="og:description" content="Για &quot;χάρες&quot; στην «παρασιτική ολιγαρχία και την επιχειρηματική ελίτ» κατηγόρησε ο Αλέξης Τσίπρας τον πρωθυπουργό Κυριάκο Μητσοτάκη"/>
  </head>
  <body>
    <article>
      <h1>Τσίπρας: Η κυβέρνηση κάνει «χάρες» στην «παρασιτική ολιγαρχία και επιχειρηματική ελίτ»</h1>
      <address>
        <time datetime="2019-11-22T08:17:52+00:00">22 Nov 2019, 08:17</time>
      </address>
      <p>Για «<b>χάρες</b>» στην «παρασιτική ολιγαρχία και την επιχειρηματική ελίτ» κατηγόρησε ο αρχηγός της αξιωματικής αντιπολίτευσης τον <b><a href="https://neaselida.gr/tag/prothypourgos/">πρωθυπουργό</a> <a href="https://neaselida.gr/tag/kyriakos-mitsotakis/">Κυριάκο Μητσοτάκη</a></b>, κατά την <b>Ώρα του Πρωθυπουργού </b>σήμερα στη <b>Βουλή </b>όπου συζητήθηκε η ερώτηση του κ. <b><a href="https://neaselida.gr/tag/alexis-tsipras/">Τσίπρα</a> </b>για <b>«νομοθετική εύνοια» στους δράστες οικονομικών εγκλημάτων.</b></p>
      <p>«Είναι ντροπή να μιλάτε για νόμο και για τάξη απέναντι στους ανήμπορους και την ίδια στιγμή να παραβιάζετε τον νόμο και την τάξη για τους μεγάλους και τους ισχυρούς, για τους μπαχαλάκηδες με τα κουστούμια και τις γραβάτες που κλέβουν το δημόσιο και περνάνε ζωή χαρισάμενη στο εξωτερικό εις υγείαν των κορόιδων», δήλωσε ο <b>Αλ</b>. <b>Τσίπρας </b>στη <b>Βουλή</b>, σημειώνοντας ότι «αυτές είναι οι αιτίες της χρεοκοπίας και δυστυχώς τις επαναφέρετε».</p>
      <p>Ο <b>αρχηγός της αξιωματικής αντιπολίτευσης</b> αναφέρθηκε και στο πρόσφατο δημοσίευμα των Financial Times το οποίο, όπως είπε, ήταν και ο λόγος που ήρθε ο κ. <b>Μητσοτάκης </b>στη Βουλή, καθώς, σημείωσε, είχε «περάσει στα ψιλά» το θέμα από μεγάλα τηλεοπτικά μέσα.</p>
      <p>Επιπλέον, όσον αφορά τη διάταξη στον <b>Ποινικό Κώδικα</b>, ο κ. <b>Τσίπρας </b>κατηγόρησε την κυβέρνηση ότι με αυτόν τον τρόπο «καθαρίζει» μια σειρά υποθέσεων «θαλασσοδανείων», στα οποία συμπεριλαμβάνονται τα «δανεικά και αγύριστα» των κομμάτων άνω<b> 400 εκατ. ευρώ σε ΝΔ και ΠΑΣΟΚ,</b> αλλά και σε μέσα ενημέρωσης.</p>
      <related>
        <a href="https://neaselida.gr/politiki/tsipras-aytoi-poy-kyvernoyn-einai-akraia-syntiritikoi-anikanoi-kai-xediantropoi-video/"/>
      </related>
    </article>
  </body>
</html>