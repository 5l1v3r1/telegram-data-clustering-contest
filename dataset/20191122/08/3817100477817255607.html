<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vinbazar.com/news/rizne/u-2020-rotsii-na-remont-dorig-vinnichchini-vitratyat-bilshe-milyarda-griven-foto"/>
    <meta property="og:site_name" content="Вінницький бізнес портал &quot;Vinbazar.com&quot;"/>
    <meta property="article:published_time" content="2019-11-22T08:02:05+00:00"/>
    <meta property="og:title" content="У 2020 році на ремонт доріг Вінниччини витратять більше мільярда гривень (Фото)"/>
    <meta property="og:description" content="У 2020 році на відновлення та утримання доріг місцевого значення у Вінницькій області передбачено 1,2 мільярда гривень. З них 70% спрямують на капітальний і поточний ремонти, решту - на експлуатаційні витрати. Також планують відновити 6 мостових споруд. На це витратять близько 60 мільйонів гривень."/>
  </head>
  <body>
    <article>
      <h1>У 2020 році на ремонт доріг Вінниччини витратять більше мільярда гривень (Фото)</h1>
      <address>
        <time datetime="2019-11-22T08:02:05+00:00">22 Nov 2019, 08:02</time>
      </address>
      <p>
        <b>У 2020 році на відновлення та утримання доріг місцевого значення у Вінницькій області передбачено 1,2 мільярда гривень. З них 70% спрямують на капітальний і поточний ремонти, решту - на експлуатаційні витрати. Також планують відновити 6 мостових споруд. На це витратять близько 60 мільйонів гривень.</b>
      </p>
      <p>Про це повідомляють у Вінницькій обласній державній адміністрації.</p>
      <p>Про теперішню ситуацію із ремонтом доріг місцевого значення та плани на 2020 рік проінформував начальник управління дорожнього господарства Вінницької облдержадміністрації Олег Бабій. Про це він повідомив під час робочої поїздки очільника Вінниччини Владислава Скальського до Немирівського району.</p>
      <p>Голова ОДА оглянув трасу "Торків-Брацлав-Ситківці-Леухи-ст. Монастирище" та міст поблизу села Семенки. Дорога є резервною, вона з’єднує Брацлав Тульчин.</p>
      <p><i>"Наразі проведено тендерні процедури на розробку проєктно-кошторисної документації, ремонтні роботи заплановано на 2020 рік. Цей міст має найбільші ушкодження, які спричинені рухом перевантаженого транспорту і їх потрібно усувати, адже подальше зволікання з ремонтом цієї мостової споруди призведе до необхідності вкладення набагато більших коштів. Остаточну вартість ремонтних робіт ми знатимемо, коли буде виготовлена ПКД. Його протяжність 206 метрів і якщо його не відремонтувати найближчим часом, то в подальшому сюди треба буде вкладати не один десяток мільйонів гривень. Загалом цього року у нас 13 мостів в роботі. На 2020 рік заплановано відновити ще 6 мостових споруд, це менше за кількістю, але протяжність їх більша і відповідно буде спрямовано більше коштів - понад 60 мільйонів гривень", - зазначив </i>Олег Бабій.</p>
      <p>На ремонт доріг та штучних споруд місцевого значення Вінницької області у 2020 році передбачено 1 млрд 262 млн грн.</p>
      <p>Зокрема, в наступному році заплановано проведення робіт з капітального ремонту 5 ділянок доріг місцевого значення. Вже проведено процедури закупівлі на розробку проектно-кошторисної документації. Планується спрямувати 445 млн грн і за ці кошти капітально відремонтувати 17 км.</p>
      <p>Також планується проведення поточного середнього ремонту. Більшість об’єктів є перехідними, на яких проведені процедури закупівлі і з настанням відповідних погодних умов розпочнуться ремонтні роботи. На це передбачено близько 380 млн грн. і буде відремонтовано 46 км доріг.</p>
      <p>Загалом розподіл коштів на 2020 рік виглядає так: 70% спрямовується на якісне поліпшення – це капітальний і поточний середній ремонт, решта на експлуатаційне утримання.</p>
      <figure>
        <img src="https://vinbazar.com/sites/default/files/newfiles/2019-11/image_1.jpeg"/>
      </figure>
      <figure>
        <img src="https://vinbazar.com/sites/default/files/newfiles/2019-11/image_2.jpeg"/>
      </figure>
      <figure>
        <img src="https://vinbazar.com/sites/default/files/newfiles/2019-11/image_5.jpeg"/>
      </figure>
      <figure>
        <img src="https://vinbazar.com/sites/default/files/newfiles/2019-11/image_6.jpeg"/>
      </figure>
      <footer>Джерело: <a href="https://vinbazar.com/">Vinbazar.com</a></footer>
    </article>
  </body>
</html>