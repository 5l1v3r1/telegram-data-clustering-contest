<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100111/%D8%B3%D8%B1%D9%84%D8%B4%DA%A9%D8%B1-%D8%B1%D8%B4%DB%8C%D8%AF-%D8%A2%D9%85%D8%B1%DB%8C%DA%A9%D8%A7-%D9%86%D8%B3%D8%A8%D8%AA-%D8%A8%D9%87-%D8%AD%D9%81%D8%B8-%D8%AC%D8%A7%D9%86-%D8%B3%D8%B1%D8%A8%D8%A7%D8%B2%D8%A7%D9%86-%D8%AE%D9%88%D8%AF-%D9%85%D8%B3%D8%A6%D9%88%D9%84%D8%A7%D9%86%D9%87-%D8%B1%D9%81%D8%AA%D8%A7%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-22T08:02:28+00:00"/>
    <meta property="og:title" content="سرلشکر رشید: آمریکا نسبت به حفظ جان سربازان خود مسئولانه رفتار کند"/>
    <meta property="og:description" content="فرمانده قرارگاه مرکزی حضرت خاتم الانبیاء(ص) با بیان اینکه دولت آمریکا باید با اجتناب از رفتار اشتباه در منطقه خلیج فارس و تنگه هرمز نسبت به حفظ جان سربازان خود مسئولانه عمل کند، گفت: برای جلوگیری از جنگ تنها گفتار و ارسال پیام کفایت نمی کند و به اقدام مناسب و رفتار مناسب نیاز است."/>
  </head>
  <body>
    <article>
      <h1>سرلشکر رشید: آمریکا نسبت به حفظ جان سربازان خود مسئولانه رفتار کند</h1>
      <address><time datetime="2019-11-22T08:02:28+00:00">22 Nov 2019, 08:02</time> by <a rel="author">محمدرضا نورمحمدیان</a></address>
      <p>فرمانده قرارگاه مرکزی حضرت خاتم الانبیاء(ص) با بیان اینکه دولت آمریکا باید با اجتناب از رفتار اشتباه در منطقه خلیج فارس و تنگه هرمز نسبت به حفظ جان سربازان خود مسئولانه عمل کند، گفت: برای جلوگیری از جنگ تنها گفتار و ارسال پیام کفایت نمی کند و به اقدام مناسب و رفتار مناسب نیاز است.</p>
      <p>به گزارش ایسنا، سردار سرلشکر پاسدار غلامعلی رشید فرمانده قرارگاه مرکزی حضرت خاتم الانبیاء(ص) در حاشیه رزمایش مشترک پدافند هوایی مدافعان آسمان ولایت 98 و در جمع خبرنگاران، اظهار داشت: به لطف خداوند بزرگ نیروهای مسلح ما متشکل از ارتش جمهوری اسلامی ایران و سپاه پاسداران انقلاب اسلامی با استفاده از همه ابزارهای قدرتی که در اختیار دارند و با اشراف اطلاعاتی و رصد اقدامات دشمن، نه‌تنها تهدیدات را به طور دائم مورد ارزیابی قرار می دهند، بلکه در مقابل هرگونه تهدیدی از آمادگی بسیار بالایی هم در بعد دفاعی و هم در بعد تهاجمی برخوردار هستند.</p>
      <p>وی افزود: قدرت نیروهای مسلح شامل نیروهای زمینی و دریایی ارتش و سپاه، پدافند هوایی ارتش و هوافضا و موشکی سپاه در چارچوب منافع و اهداف ملت ایران روز به روز در حال آماده شدن است و با قدرت کامل در مقابل هرگونه اقدامات تحریک کننده و مداخله آمیز در دفاع از این سرزمین به صورت سازماندهی شده و روبه افزایش هستند.</p>
      <p>فرمانده قرارگاه مرکزی حضرت خاتم الانبیاء(ص) با اشاره به برگزاری رزمایش مشترک پدافند هوایی مدافعان آسمان ولایت 98، تصریح کرد: ما در این سه هفته اخیر در قلب ایران و در سرزمینی به وسعت بیش از 400 هزار کیلومتر مربع یک رزمایش بزرگی را در عرصه پدافند هوایی داشتیم. نیروهای پدافند هوایی ارتش و سپاه و کلیه ظرفیت هایی در کشور که می تواند در این امر به کار گرفته شود تحت امر قرارگاه پدافند هوایی خاتم الانبیاء به فرماندهی امیر سرلشکر موسوی این رزمایش را طرح ریزی و به اجرا گذاشتند.</p>
      <p>سرلشکر رشید ادامه داد: ما از همه آموزش هایی که تاکنون دیده ایم و از همه تجربیات و سلاح هایی که تولید بومی خودمان در وزارت دفاع است، همه اینها را تحت امر متخصصان و فرماندهان تست و ارزیابی کردیم و برای دفاع از آسمان ایران، مهارت ها و ورزیدگی کارکنان شجاع پدافند هوایی ارتش و سپاه را ارتقاء بخشیدیم.</p>
      <p>وی با تاکید بر اینکه ما به دنبال جنگ نبوده و نیستیم اما در برابر هرگونه تهدیدی قاطعانعه از منافع ملت ایران و سرزمین ایران اسلامی دفاع می کنیم، خاطرنشان کرد: بعنوان فرمانده قرارگاه مرکزی حضرت خاتم الانبیاء(ص) از این میدان و صحنه رزمایش پدافند هوایی به دشمنان ملت ایران به ویژه آمریکایی‌ها هشدار می‌دهیم که دولت آمریکا باید با اجتناب از رفتار اشتباه در منطقه به ویژه منطقه خلیج فارس و تنگه هرمز نسبت به حفظ جان سربازان آمریکایی و به خطر افتادن جان آنها مسئولانه عمل کند.</p>
      <p>فرمانده قرارگاه مرکزی حضرت خاتم الانبیاء(ص) در پایان تاکید کرد: برای جلوگیری از جنگ تنها گفتار و ارسال پیام کفایت نمی کند و به اقدام مناسب و رفتار مناسب نیاز است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090100274/%D8%B1%D8%B2%D9%85%D8%A7%DB%8C%D8%B4-%D9%85%D8%B4%D8%AA%D8%B1%DA%A9-%D9%BE%D8%AF%D8%A7%D9%81%D9%86%D8%AF-%D9%87%D9%88%D8%A7%DB%8C%DB%8C-%D9%85%D8%AF%D8%A7%D9%81%D8%B9%D8%A7%D9%86-%D8%AD%D8%B1%DB%8C%D9%85-%D9%88%D9%84%D8%A7%DB%8C%D8%AA-98-%D9%BE%D8%A7%DB%8C%D8%A7%D9%86-%DB%8C%D8%A7%D9%81%D8%AA"/>
      </related>
    </article>
  </body>
</html>