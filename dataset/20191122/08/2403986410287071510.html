<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/konkurentne_ukrayinske_vugillya_buti_chi_ne_buti_n1237438"/>
    <meta property="og:site_name" content="24 Канал"/>
    <meta property="article:published_time" content="2019-11-22T08:40:00+00:00"/>
    <meta property="og:title" content="Конкурентне українське вугілля: бути чи не бути"/>
    <meta property="og:description" content="Усі українські уряди часів незалежності консервували у вугільній галузі неринкове тло. Воно змушувало животіти тисячі шахтарів, а також – селища й містечка, розбудовані навколо шахт."/>
  </head>
  <body>
    <article>
      <h1>Конкурентне українське вугілля: бути чи не бути</h1>
      <address><time datetime="2019-11-22T08:40:00+00:00">22 Nov 2019, 08:40</time> by <a rel="author" href="https://24tv.ua/item_tag5781/" target="_blank">Максим Єфімов</a></address>
      <p>
        <b>Усі українські уряди часів незалежності консервували у вугільній галузі неринкове тло. Воно змушувало животіти тисячі шахтарів, а також – селища й містечка, розбудовані навколо шахт.</b>
      </p>
      <p>Нещодавно разом із колегами з парламентського комітету з питань реінтеграції окупованих територій спустилися у шахту, що належить ДП "Селідоввугілля". Цього року після кількох років простою там завдяки державно-приватному партнерству <b>запустили чи не найпотужнішу в Україні лаву з видобутку енергетичного вугілля</b>.<br/>Інвестор отримав дозвіл на розробку ділянки у межах діючої шахти, оснастивши лаву сучасним очисним комбайном і конвеєром. З урахуванням сплачених податків обсяг інвестицій сягнув 400 млн грн. Очікуваний обсяг видобутку – до 1 млн тонн вугілля марки "Г" щороку. Вихід лави на проєктну потужність дозволив відмовитись від бюджетних дотацій (а це 35-40 млн гривень щомісяця) і забезпечити стабільну виплату зарплат.</p>
      <blockquote>Варто знати: <a href="https://24tv.ua/ponad_10_derzhavnih_shaht_mozhut_zakriti_n1235504">Понад 10 державних шахт можуть закрити</a></blockquote>
      <p>Цей успішний кейс контрастує із загальним станом галузі, котра за останні 30 років стала найменш конкурентним сектором української економіки, по суті – індустріальним рудиментом СРСР. Вона не має достатньо інвестицій і виживає виключно коштом державних доплат. Усі українські уряди часів незалежності консервували у вугільній галузі неринкове тло. Воно змушувало животіти тисячі шахтарів, а також – селища й містечка, розбудовані навколо шахт.</p>
      <p>Після 2014 року, коли країна втратила основні поклади антрациту, необхідного для теплової енергетики, ситуація в галузі стала критичною. В умовах дефіциту палива для енергоблоків<b> відчутно зросла вага вугледобувних підприємств</b>, що лишилися на контрольованій Україні території. Адже рішеннями РНБО передбачена переорієнтація вітчизняних ТЕС на українське газове вугілля.</p>
      <p>Утім, більшість державних копалень через технологічну і інвестиційну занедбаність неспроможні задовольнити потреби держави. Результат цієї неконкурентності – імпорт американського чи південноафриканського вугілля, а також – багатомісячні борги зарплат. В останні роки саме вугільні шахти складають більшу частину урядової десятки найбільш неефективних державних підприємств.</p>
      <p>Щоби повернути галузь до життя, потрібні інвестиції, причому зовнішні. Так, Верховна Рада нещодавно збільшила на <b>1 млрд гривень видатки на реструктуризацію вугільної галузі</b>. Але ці кошти вчергове витрачено не на розвиток, а на погашення боргів збиткових шахт із зарплат та електроенергії.</p>
      <blockquote>Читайте також: <a href="https://24tv.ua/na_zakritiy_shahti_na_donechchini_nezakonno_vidobuvali_vugillya_n1236107">8 мільйонів збитків: на закритій шахті на Донеччині незаконно видобували вугілля</a></blockquote>
      <p>Попри підтримку з бюджету, підприємства, що її отримали, не стали більш конкурентними. Загалом, ненормальною є ситуація, коли потенційно прибуткові виробництва фінансуються з бюджету. Традиційні урядові підходи не здатні змінити ситуацію ні поточного року, ні наступного.</p>
      <p>Поки Уряд обіцяє презентувати державну програму реформування галузі, у Держбюджеті на 2020 рік вже передбачено 2 млрд гривень за даним напрямом. Хоча, за розрахунками експертів, тільки для виплати зарплат, капітального будівництва і технічного переоснащення наступного року державним вугледобувним підприємствам Донеччини потрібно близько 5,4 млрд.</p>
      <p>Очевидно, що це рух по замкненому колу. Аби перезапустити перспективні підприємства, потрібна реальна реструктуризація та інвестиції. Тож приклад державно-приватного партнерства у складі ДП "Селидіввугілля" – показовий. Адже це об'єднання – одне з найбільш збиткових. За даними Мінекономрозвитку, у 2018-му підприємство зазнало збитків у 404 млн гривень.</p>
      <p>Втім, перші <b>залучені інвестиції дозволили здійснити важливий крок з реструктуризації.</b> Відчутно збільшено видобуток вугілля і зменшено його собівартість. Лише за день, коли ми перебували на підприємстві, шахтарі дали на-гора 3 тисячі тонн вугілля. І всі разом – держава, шахтарі та інвестори – зробили країну сильнішою.</p>
      <blockquote>До теми: <a href="https://24tv.ua/zelenskiy_viznav_shho_ukrayina_kupuye_vugillya_z_okupovanogo_donbasu_video_n1225355">Зеленський визнав, що Україна купує вугілля з окупованого Донбасу: відео</a></blockquote>
      <p><a href="https://24tv.ua/techno/poslugi_vid_operatora_kiyivstar_dlya_biznesu_dzvinki_za_kordon_rouming_n1213635">Як завжди залишатися на зв'язку: корисні поради для ведення бізнесу</a> сьогодні 12546</p>
    </article>
  </body>
</html>