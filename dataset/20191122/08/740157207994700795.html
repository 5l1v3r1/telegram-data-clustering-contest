<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/w-centrum-jarocina-rusza-ogromna-inwestycja,135401.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T08:39:00+00:00"/>
    <meta property="og:title" content="W centrum Jarocina rusza ogromna inwestycja"/>
    <meta property="og:description" content="Sześć kilometrów sieci kanalizacyjnej, cztery kilometry - wodociągowej, nowe nawierzchnie dróg oraz nasadzenia zieleni. W centrum Jarocina rusza ogromna inwestycja na kilkunastu ulicach. Dzięki temu przestrzeń śródmieścia zyska zupełnie nowe oblicze."/>
  </head>
  <body>
    <article>
      <h1>W centrum Jarocina rusza ogromna inwestycja</h1>
      <address><time datetime="2019-11-22T08:39:00+00:00">22 Nov 2019, 08:39</time> by <a rel="author">AKC  </a></address>
      <h4>Sześć kilometrów sieci kanalizacyjnej, cztery kilometry - wodociągowej, nowe nawierzchnie dróg oraz nasadzenia zieleni. W centrum Jarocina rusza ogromna inwestycja na kilkunastu ulicach. Dzięki temu przestrzeń śródmieścia zyska zupełnie nowe oblicze.</h4>
      <hr/>
      <ul>
        <li>
          <b>Długo wyczekiwana przez mieszkańców Jarocina inwestycja przechodzi do etapu realizacji.</b>
        </li>
        <li>
          <b>We wtorek, 26 listopada, nastąpi przekazanie placu budowy przedsięwzięcia pod nazwą: „Przebudowa systemu kanalizacji sanitarnej (rozdział kanalizacji ogólnospławnej na kanalizację sanitarną i kanalizację deszczową) oraz sieci wodociągowej w Centrum Jarocina - etap II”.</b>
        </li>
        <li>
          <b>Wykonawcą zadania jest wyłonione w drodze przetargu konsorcjum firm, w skład którego wchodzą: Przedsiębiorstwo Robót Drogowych „Drobud” oraz WUPRINŻ.</b>
        </li>
      </ul>
      <p>Mieszkańcy tego terenu przez wiele lat wnioskowali o realizację tej inwestycji z uwagi na częste awarie sieci oraz podtapiania piwnic budynków. Wychodząc naprzeciw potrzebom mieszkańców PWiK udało się pozyskać bezzwrotną dotację z funduszy unijnych w wysokości 63,75 proc. kosztów kwalifikowalnych netto tego zadania.  </p>
      <p>W pierwszej kolejności prace budowlane są planowane w następujących ulicach: Świętego Ducha (na odcinku od Rynku do ul. Poznańskiej), Kościelnej, Targowej, Wodnej (na odcinku od ul. Śródmiejskiej do ul. Wojska Polskiego), Śródmiejskiej (na odcinku od Rynku do ul. Wojska Polskiego), Szpitalnej oraz Rynku (od strony ul. Św. Ducha).</p>
      <p>
        <a href="https://www.portalsamorzadowy.pl/inwestycje/niebawem-ruszy-budowa-tunelu-pod-swina-plac-budowy-przekazany-wykonawcy,135356.html">Czytaj też: Niebawem ruszy budowa tunelu pod Świną. Plac budowy przekazany wykonawcy</a>
      </p>
      <p>Aby zapoznać mieszkańców ze specyfiką planowanych prac oraz przedstawić ramowy harmonogram ich przebiegu na poniedziałek 25 listopada o godz. 18.00 w sali JOK planowane jest otwarte spotkanie. Będzie to pierwsze zebranie w tej sprawie, kolejne będą się odbywały sukcesywnie w miarę realizacji prac oraz - dodatkowo - w momencie zgłoszenia  takiej potrzeby przez mieszkańców terenu objętego inwestycją.</p>
      <figure>
        <img src="https://pliki.portalsamorzadowy.pl/i/15/04/15/150415.jpg"/>
        <figcaption>Prace zakończą się w czerwcu 2022 r. (fot. UMJ)</figcaption>
      </figure>
      <p>Warto nadmienić, że całość etapu II obejmuje swoim zakresem następujące ulice miasta Jarocin: Rynek, ul. Kościelna, ul. Św. Ducha (od Rynku do rzeki Lipinki), ul. Targowa, ul. Łąkowa, ul. Wodna (od ul. Śródmiejskiej do rzeki Lipinki), ul. Szpitalna, ul. Śródmiejska, ul. Hallera, ul. Wolności, ul. Barwickiego, ul. Wąska, ul. Mała, ul. Krótka, ul. Paderewskiego (od ul. Wrocławskiej do Kościoła Chrystusa Króla), ul. Dąbrowskiego (od ul. Wrocławskiej do wysokości budynku nr 10), ul. Wrocławska (od Rynku do wysokości budynku nr 65).</p>
      <p>
        <a href="https://www.portalsamorzadowy.pl/inwestycje/gorzow-wielkopolski-trwa-przebudowa-ul-mysliborskiej,135399.html">Czytaj też: Gorzów Wielkopolski: Trwa przebudowa ul. Myśliborskiej</a>
      </p>
      <p>W tych ulicach są planowane następujące prace dotyczące infrastruktury podziemnej: wymiana/montaż: sieci wodociągowej, kanalizacji sanitarnej oraz deszczowej, sieci ciepłowniczej, gazowej, oświetlenia i światłowodu. Zwieńczeniem zadania będą nowe nawierzchnie ciągów komunikacyjnych oraz tereny zielone, które przyczynią się do zwiększenia komfortu życia mieszkańców centrum na długie lata.</p>
      <p>W trakcie realizacji inwestycji wystąpią czasowe utrudnienia w ruchu drogowym, a w związku z pracami związanymi z wymianą i budową sieci może także dochodzić do okresowych przerw w dostawie wody.</p>
    </article>
  </body>
</html>