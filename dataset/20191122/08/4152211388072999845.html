<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/593093/%E0%A6%AE%E0%A7%87%E0%A7%9F%E0%A7%87%E0%A6%95%E0%A7%87-%E0%A6%89%E0%A6%A4%E0%A7%8D%E0%A6%A4%E0%A7%8D%E0%A6%AF%E0%A6%95%E0%A7%8D%E0%A6%A4%E0%A7%87%E0%A6%B0-%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%AC%E0%A6%BE%E0%A6%A6-%E0%A6%95%E0%A6%B0%E0%A6%BE%E0%A7%9F-%E0%A6%AC%E0%A6%96%E0%A6%BE%E0%A6%9F%E0%A7%87%E0%A6%B0-%E0%A6%B2%E0%A6%BE%E0%A6%A5%E0%A6%BF%E0%A6%A4%E0%A7%87"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-22T08:57:00+00:00"/>
    <meta property="og:title" content="মেয়েকে উত্ত্যক্তের প্রতিবাদ করায় বখাটের লাথিতে বাবার মৃত্যু"/>
    <meta property="og:description" content="মেয়েকে উত্ত্যক্তের প্রতিবাদ করায় বখাটের লাথিতে আব্দুর রাজ্জাক (৫২) নামে এক ব্যক্তির মৃত্যু হয়েছে। শুক্রবার (২২ নভেম্বর) সকাল ১০টার দিকে যশোর উপশহর সারথী মিল এলাকায় এ ঘটনা ঘটে। পুলিশ এ ঘটনায় হোসেন আলী (৩২) নামে একজনকে আটক করেছে। স্থানীয় লোকজন ও পুলিশ জানায়, আব্দুর রাজ্জাকের মেয়েকে (২০)..."/>
  </head>
  <body>
    <article>
      <h1>মেয়েকে উত্ত্যক্তের প্রতিবাদ করায় বখাটের লাথিতে বাবার মৃত্যু</h1>
      <address><time datetime="2019-11-22T08:57:00+00:00">22 Nov 2019, 08:57</time> by <a rel="author">যশোর প্রতিনিধি</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/22/cc2cf01f4781b7159f784706f0b10f8c-5dd7a36da3855.jpg"/>
        <figcaption>হোসেন আলী</figcaption>
      </figure>
      <p>মেয়েকে উত্ত্যক্তের প্রতিবাদ করায় বখাটের লাথিতে আব্দুর রাজ্জাক (৫২) নামে এক ব্যক্তির মৃত্যু হয়েছে। শুক্রবার (২২ নভেম্বর) সকাল ১০টার দিকে যশোর উপশহর সারথী মিল এলাকায় এ ঘটনা ঘটে। পুলিশ এ ঘটনায় হোসেন আলী (৩২) নামে একজনকে আটক করেছে।</p>
      <p>স্থানীয় লোকজন ও পুলিশ জানায়, আব্দুর রাজ্জাকের মেয়েকে (২০) প্রায়ই উত্ত্যক্ত করতেন প্রতিবেশী হোসেন আলী। সে মেয়েটির কিছু ছবি ও অপর একজনের সঙ্গে হওয়া ফোনালাপ রেকর্ড করে তা দিয়ে ব্ল্যাকমেইল করে আসছিল। একপর্যায়ে হোসেন আলী আব্দুর রাজ্জাকের মেয়েকে কুপ্রস্তাব দেয়। রাজি না হলে ফোনালাপ ও ছবি ইন্টারনেটে ছেড়ে দেওয়ারও হুমকি দেয়। বিষয়টি মেয়ে তার বাবা-মাকে জানায়। এ নিয়ে গত কয়েকদিন ধরে রাজ্জাকের সঙ্গে হোসেনের বাকবিতণ্ডা চলছিল। পরে সকালে ফের তাদের মধ্যে ঝগড়া হলে রাজ্জাক হোসেনকে চড় মারেন। এ সময় রাজ্জাকের বুকে হোসেন পাল্টা লাথি মারে। এতে রাজ্জাক অসুস্থ হয়ে পড়লে তার পরিবারের লোকজন ও স্থানীয়রা তাকে উদ্ধার করে যশোর জেনারেল হাসপাতালে নিয়ে যায়। সেখানকার কর্তব্যরত চিকিৎসক কাজল মল্লিক তাকে মৃত ঘোষণা করেন। পরে পরিবারের লোকজন তার মরদেহ বাড়িতে নিয়ে যায়।</p>
      <p>খবর পেয়ে পুলিশ রাজ্জাকের বাড়িতে গিয়ে মরদেহ উদ্ধার করে ময়নাতদন্তের জন্য ফের হাসপাতালে পাঠায়।</p>
      <p>যশোর কোতোয়ালি থানার ভারপ্রাপ্ত কর্মকর্তা (ওসি) মোহাম্মদ মনিরুজ্জামান বলেন, জানতে পেরেছি একটি অডিও রেকর্ড নিয়ে হোসেন ওই মেয়েটিকে ব্ল্যাকমেইল করছিল। এ নিয়ে গোলযোগের একপর্যায়ে হোসেনের লাথিতে রাজ্জাকের মৃত্যু হয়। এ অভিযোগে হোসেনকে আটক করা হয়েছে। মৃতের পরিবারের অভিযোগ পাওয়ার পর মামলা নেওয়া হবে বলে জানান তিনি।</p>
      <footer>/টিটি/এমএমজে/</footer>
    </article>
  </body>
</html>