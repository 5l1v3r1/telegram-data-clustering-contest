<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100129/%DA%A9%D8%A7%D8%B1-%D8%A2%D9%81%D8%B1%DB%8C%D9%86%D8%A7%D9%86-%D9%BE%DB%8C%D8%B4%D8%B1%D9%88%D8%A7%D9%86-%D8%B9%D8%B1%D8%B5%D9%87-%D8%AA%D9%88%D9%84%DB%8C%D8%AF-%D9%87%D8%B3%D8%AA%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T08:35:54+00:00"/>
    <meta property="og:title" content="کار آفرینان پیشروان عرصه تولید هستند"/>
    <meta property="og:description" content="ایسنا/مازندران نماینده مردم نور و محمودآباد در مجلس شورای اسلامی گفت: فردی که با خلاقیت و ابتکار بتواند ایده و فکری که اندیشه‌اش وجود دارد را به کالا و خدمت تبدیل و در اختیار مردم قرار دهد، کارآفرین است و باید به عنوان پیشروان عرصه تولید محسوب می‌شوند."/>
  </head>
  <body>
    <article>
      <h6 class="kicker">نماینده مردم نور و محمودآباد در مجلس شورای اسلامی:</h6>
      <h1>کار آفرینان پیشروان عرصه تولید هستند</h1>
      <address><time datetime="2019-11-22T08:35:54+00:00">22 Nov 2019, 08:35</time> by <a rel="author">بهناز مقدس</a></address>
      <p>ایسنا/مازندران نماینده مردم نور و محمودآباد در مجلس شورای اسلامی گفت: فردی که با خلاقیت و ابتکار بتواند ایده و فکری که اندیشه‌اش وجود دارد را به کالا و خدمت تبدیل و در اختیار مردم قرار دهد، کارآفرین است و باید به عنوان پیشروان عرصه تولید محسوب می‌شوند.</p>
      <p><b>علی اسماعیلی</b> در حاشیه برگزاری جلسه شورای اداری شهرستان نور که به مناسبت هفته کارآفرینی در سالن هماشات فرمانداری نور برگزار شد، اظهار کرد: کارآفرینان پیشروان عرصه تولید هستند و از همه شهرداران این شهرستان می‌خواهم که در جهت حمایت از کارآفرینان، مکانی را به عنوان نمایشگاه دائمی و فروش کالاهای تولید شده این کار آفرینان اختصاص دهند تا موجبات رونق تولید نور فراهم شود. <br/>وی با بیان اینکه نمایندگان در برنامه ششم اجازه افزایش قیمت بنزین را به دولت داده بودند، تصریح کرد: دولت این مجوز را از مجلس داشت اما با توجه به اینکه شرایط برای اجرای آن مهیا نبود، کار انجام نشد.</p>
      <p>نماینده مردم نور و محمودآباد در مجلس شورای اسلامی خاطرنشان کرد: پس از اینکه دولت با بحران کمبود اعتبار در بودجه سال ۹۹ مواجه شد، دو بار در جلسه غیر علنی مجلس موضوع افزایش قیمت بنزین مطرح شد اما اکثریت نمایندگان با افزایش قیمت بنزین مخالف کردند.</p>
      <p>اسماعیلی با اشاره به اینکه نمایندگان چند پیشنهاد جهت جبران بودجه ۹۹ به دولت دادند، یادآورشد: یکی از پیشنهادات قطع یارانه‌ها بود و با توجه به اینکه اقشار کم درآمد جامعه دچار آسیب جدی می‌شدند این راه حل ممکن نبود.</p>
      <p>وی افزایش دو برابری مالیات را از دیگر پیشنهادات بیان کرد و ادامه داد: کمبود ۱۰۰ هزار میلیارد تومانی دولت با دو برابر شدن مالیات جبران می‌شد اما از طرفی کارخانجات، شرکت‌ها، اصناف با مشکل جدی برخورد می‌کردند و خود به خود کاهش تولید و تهدید بحران بیکاری در کشور مطرح می‌شد، بنابراین این پیشنهاد هم منطقی نبود.</p>
      <p>نماینده مردم نور و محمودآباد در مجلس شورای اسلامی با اشاره به اینکه بحران نقدینگی، بزرگترین بحران کشور است، گفت: چاپ پول پر قدرت یکی دیگر از پیشنهادات بود که اگر این اتفاق رخ می‌داد، چاپ پول پر قدرت به دلیل نبود پشتوانه باعث افزایش تورم‌های بسیار بالا می‌شد.</p>
      <p>اسماعیلی افزود: هر اضافه قیمتی که دولت به جهت افزایش بنزین دریافت می‌کند همه به حساب ۶۰ میلیون نفر واریز می‌شود.</p>
      <p>وی بیان کرد: به طور متوسط حدود ۹۵ میلیون لیتر مصرف بنزین به صورت روزانه در کشور وجود دارد که با مدیریت کردن افزایش قیمت، حدود ۱۰ میلیون لیتر کاهش مصرف رخ می‌دهد و به راحتی می‌توان بنزین مازاد را به همسایگان که نیاز دارند، بفروشیم  و حدود ۱۰۰ هزار میلیارد تومان درآمد بابت فروش بنزین کسب کرده و بودجه کشور را از کسری خارج کرد.</p>
      <p>
        <b>بسیج عصاره ملت است</b>
      </p>
      <p><b>علی شادمان فرماندار نور </b>در جلسه شورای اداری اظهار کرد: بسیج عصاره ملت است و حکومتی که می‌خواهد بر پایه مردم باشد، بسیج بزرگترین پشتیبان خواهد بود.</p>
      <p>وی خاطر نشانکرد: ۸ سال دفاع مقدس و حماسه‌هایی که توسط نیروهای بسیجی خلق شد هرگز از خاطره‌ها نخواهد رفت و با توجه به قرار گرفتن در هفته بسیج باید روحیه‌ها را به سمت روحیه بسیجی سوق داد.</p>
      <p>فرماندار نور گفت: تا زمانی که نوای بسیج بر این کشور حاکم است، چشم طمع دشمنان قطعا کور خواهد شد.</p>
      <p>شادمان تاکید کرد:  اگر مردم به اقتضاء کشور که دشمنان تحمیل کردند با مشکلات دست و پنجه نرم می‌کنند، مدیران باید طوری به مردم خدمت کنند که حس نکنند ما بی‌تفاوت هستیم چون خیانت به خون شهدا است و از هیچ کس پذیرفته نیست. </p>
      <p>وی با اشاره به اینکه همه در این شرایط تابع امر ولایت و رهبری هستیم، افزود: روز یکشنبه مردم  نور در کنار سایر هموطنان انزجار خود را از توطئه های دشمنان که چشم طمع به آسیب این نظام دارند با مشت‌های گره کرده اعلام خواهند کرد و از همه مردم میخواهیم که بار دیگر در صحنه بودن را با حضور پر شور خود در این راهپیمایی ثابت کنند.</p>
      <p>فرماندار در ادامه با اشاره به قرار گرفتن در هفته کارآفرینی یادآور شد: مدیریت‌ها به گونه‌ای باشد که تولید کنندگان در گیر و دارهای اداری اذیت نشوند، مدیران باید در شرایط مدیریت خود و تسلط قانون فضا را برای ایجاد کسب و کار فراهم کنند.</p>
      <p>انتهای پیام</p>
    </article>
  </body>
</html>