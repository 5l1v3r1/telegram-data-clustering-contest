<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa/la-gazzetta-dello-sport/andressa-la-juve-e-forte-noi-non-scherziamo-vedrete/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-22T08:21:54+00:00"/>
    <meta property="og:title" content="Andressa: “La Juve è forte? Noi non scherziamo, vedrete”"/>
    <meta property="og:description" content="La neo arrivata attaccante brasiliana:"/>
  </head>
  <body>
    <article>
      <h1>Andressa: “La Juve è forte? Noi non scherziamo, vedrete”</h1>
      <h2>La neo arrivata attaccante brasiliana: “Le disuguaglianze con gli uomini si battono lavorando tutti insieme”</h2>
      <address><time datetime="2019-11-22T08:21:54+00:00">22 Nov 2019, 08:21</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>Tra i tanti luoghi comuni sul calcio femminile ce n’è uno secondo cui le giocatrici perderebbero la loro femminilità. Niente di più falso, nel caso di <b>Andressa Alves</b>. Brasiliana, ex Barcellona, da quest’anno <b>attaccante della Roma</b>, ha al polso un bracciale e ai lobi orecchini che brillano. Ma mai come i suoi occhi quando, in un intervista rilasciata a Chiara Zucchelli de <i>La Gazzetta dello Sport,</i> parla di Roma, di Falcao, del razzismo: <i>“Non penso ci sia solo in Italia, si tratta di persone che hanno poco cervello. La Fifa dovrebbe intervenire insieme ai club per dire basta. Il calcio è allegria, non c’entra nulla col razzismo”.</i></p>
      <p>
        <b>In caso di cori o insulti lascerebbe il campo?</b>
      </p>
      <p>Sì certo. Ma lo farei anche se non riguardassero me, ma una mia compagna.</p>
      <p>
        <b>Lei è brasiliana, ma viene dalla Spagna, dove le calciatrici scioperano per l’uguaglianza e anche per il salario minimo garantito.</b>
      </p>
      <p>Per cambiare le cose si deve lavorare insieme: Italia, Spagna, Brasile, qualsiasi parte del mondo. Solo insieme si può.</p>
      <p>
        <b>Le differenze tra il campionato spagnolo e la Serie A?</b>
      </p>
      <p>Non credo tantissime. Ci sono tre o quattro squadre molto competitive, come Barça o Atletico, e altrettante qui. È un campionato interessante.</p>
      <p>
        <b>La Juventus, che affronterete domenica al Tre Fontane, è la favorita?</b>
      </p>
      <p>Per il campionato sì, sono forse la squadra da battere. Ma anche la Roma è forte, ve lo assicuro.</p>
      <p>
        <b>Come ci arrivate?</b>
      </p>
      <p>È una partita che si prepara da sé, un “classico” e abbiamo avuto una settimana per prepararci dopo l’ultima sconfitta.</p>
      <p>
        <b>Cosa non è andato contro la Florentia?</b>
      </p>
      <p>Non abbiamo fatto i gol che dovevamo fare, segnare è importante. Non è stata una buona giornata per la Roma, credo che avremmo potuto fare di più; questi tre punti persi potrebbero pesare molto alla fine del campionato.</p>
      <p>
        <b>Cosa ruberebbe alla Juve?</b>
      </p>
      <p>Niente. Loro sono loro, noi siamo noi. Siamo una squadra che vuole vincere e domenica farà di tutto per dimostrarlo.</p>
      <p>
        <b>Come si trova a Roma? Sa che questa è sempre stata una città speciale per i suoi connazionali calciatori?</b>
      </p>
      <p>Certo che lo so. Conosco Falcao, un idolo, e poi Cafù, Julio Baptista, Marquinhos e in tempi più recenti Alisson. C’è sempre stato un legame confidenziale e infatti io qui mi trovo molto bene.</p>
    </article>
  </body>
</html>