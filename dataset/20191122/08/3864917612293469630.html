<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-kyiv/2823335-u-kievi-do-dna-pamati-zertv-golodomoriv-projdut-zalobni-zahodi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T08:54:00+00:00"/>
    <meta property="og:title" content="У Києві до Дня пам’яті жертв голодоморів пройдуть жалобні заходи"/>
    <meta property="og:description" content="До Дня пам’яті жертв голодоморів, який відзначають щороку в четверту суботу листопада, у столиці відбудуться жалобні заходи, поминальні панахиди, реквієми, тематичні виставки та традиційна акція «Засвіти свічку»."/>
  </head>
  <body>
    <article>
      <h1>У Києві до Дня пам’яті жертв голодоморів пройдуть жалобні заходи</h1>
      <h2>До Дня пам’яті жертв голодоморів, який відзначають щороку в четверту суботу листопада, у столиці відбудуться жалобні заходи, поминальні панахиди, реквієми, тематичні виставки та традиційна акція «Засвіти свічку».</h2>
      <address>
        <time datetime="2019-11-22T08:54:00+00:00">22 Nov 2019, 08:54</time>
      </address>
      <p>Про це повідомили у <a href="https://kyivcity.gov.ua/news/News_23_listopada_vidbudutsya_zhalobni_zakhodi_pominalni_panakhidi_rekviyemi_ta_traditsiyna_aktsiya_zasviti_svichku_do_dnya_pamyati_zhertv_golodomoriv/">пресслужбі КМДА</a>.</p>
      <p>"Із метою вшанування на належному рівні жертв Голодомору 1932-1933 років – геноциду Українського народу та масових голодів 1921-1923 та 1946-1947 років, затверджено відповідний план заходів", - йдеться у повідомленні.</p>
      <p>Так, 23 листопада проведуть жалобні заходи на території Національного музею «Меморіал жертв Голодомору» (вул. Лаврська, 3) за участю представників органів державної влади, органів місцевого самоврядування, громадськості, духовенства, іноземних гостей.</p>
      <p>Цього дня о 16:00 буде оголошено хвилину мовчання на вшанування пам’яті жертв голодоморів, а також проведено загальноукраїнську акцію «Засвіти свічку». У цей час кожен охочий може долучитися до вшанування загиблих співвітчизників та встановити свічку на підвіконні.</p>
      <p>Цієї суботи на території Києва приспустять Державний Прапор України. Також обмежать проведення заходів розважального змісту та внесуть зміни до програм комунальних засобів масової інформації.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2823266-linkavicus-vsanuvav-pamat-zertv-golodomoru.html">Лінкявічус вшанував пам'ять жертв Голодомору</a>
      </blockquote>
      <p>23 листопада у храмах проводитимуть поминальні панахиди за загиблими внаслідок голодоморів в Україні.</p>
      <p>До 30 листопада триватиме виставка-реквієм «Не згасне в серці пам’яті свіча» у Міській спеціалізованій молодіжній бібліотеці «Молода гвардія».</p>
      <p>До 29 листопада у Державному архіві м. Києва відбуватиметься виставка архівних документів «До Дня пам’яті жертв Голодомору 1932-1933 років в Україні».</p>
      <p>Голодомор – це геноцид українського народу, вчинений комуністичним тоталітарним режимом з наміром знищити цілком чи частково українську національну групу. Ця кваліфікація випливає із Конвенції ООН від 9 грудня 1948 року «Про запобігання злочину геноциду і покарання за нього» та Закону України «Про <a href="https://www.ukrinform.ua/tag-golodomor">Голодомор</a> 1932–1933 років в Україні» від 28 листопада 2006 року.</p>
      <p>Всесоюзна комуністична парія (більшовиків) та уряд СРСР у 1932-1933 роках організували штучний голод на території Української РСР та Кубані. Щоб унеможливити супротив українців становленню й утвердженню комуністичного тоталітарного режиму, восени 1932 року комуністи розпочали спеціальну каральну операцію – масовий штучний голод. Унаслідок умисного утворення умов, несумісних із життям, за кілька місяців у 1932-1933 роках в Україні загинули мільйони людей. На жаль, страшні обставини злочину та свідома заборона ведення статистики смертності унеможливлюють встановлення точної кількості й вичерпного поіменного списку жертв.</p>
      <blockquote>
        <b>Читайте також: </b>
        <a href="https://www.ukrinform.ua/rubric-other_news/2822087-21-listopada-den-nazve-novogo-laureata-premii-imeni-dzejmsa-mejsa.html">21 листопада "День" назве нового лауреата Премії імені Джеймса Мейса</a>
      </blockquote>
      <p>Традиційно у четверту суботу листопада о 16:00 пам’ять про понад 7 мільйонів українців, вбитих під час геноциду, вшановують хвилиною мовчання та запаленням свічок на центральних площах міста, біля пам’ятників жертвам Голодомору, в храмах та в Залі пам’яті Національного музею «Меморіал жертв Голодомору» у Києві. Традицію запалювати свічки у вікні своїх будинків, так звану акцію «Свічка у вікні», запропонував дослідник Голодомору Джеймс Мейс.</p>
    </article>
  </body>
</html>