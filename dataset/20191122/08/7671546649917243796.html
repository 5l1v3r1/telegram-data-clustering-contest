<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914693"/>
    <meta property="og:site_name" content="Dnevnik"/>
    <meta property="article:published_time" content="2019-11-22T08:45:00+00:00"/>
    <meta property="og:title" content="Poker Slovenk v Leviju za boljši vtis od lani"/>
    <meta property="og:description" content="V Leviju bo jutri prvi od devetih ženskih klasičnih slalomov svetovnega pokala v alpskem smučanju. Od Slovenk na startu Meta Hrovat, Maruša Ferk, Ana Bucik in Neja Dvornik."/>
  </head>
  <body>
    <article>
      <h1>Poker Slovenk v Leviju za boljši vtis od lani</h1>
      <address><time datetime="2019-11-22T08:45:00+00:00">22 Nov 2019, 08:45</time> by <a rel="author">Uroš Šemrov</a></address>
      <p>
        <b>V Leviju bo jutri prvi od devetih ženskih klasičnih slalomov svetovnega pokala v alpskem smučanju. Od Slovenk na startu Meta Hrovat, Maruša Ferk, Ana Bucik in Neja Dvornik.</b>
      </p>
      <p>Konec je premora med tekmami svetovnega pokala v alpskem smučanju, potem ko so od ledeniškega uvoda nad Söldnom minili štirje tedni. Do 22. marca prihodnjega leta bodo imeli alpski smučarji zapolnjene vse vikende, večkrat pa bodo tekmovali tudi med tednom. Svetovni pokal se bo jutri nadaljeval na skrajnem severu Evrope v Leviju, kjer bodo smučarke tekmovale na prvem od dvanajstih slalomskih preizkušenj sezone. Devet bo klasičnih slalomov (Levi, Killington, Lienz, Zagreb, Flachau, Maribor, Ofterschwang, Are, Cortina d’Ampezzo) in tri paralelne tekme – dve slalomski (St. Moritz, Are) in ena veleslalomska (Sestriere).</p>
      <p>Slovenska ženska reprezentanca je po uvodni veleslalomski tekmi še dva dneva ostala v Söldnu, nato pa zamenjala lokacijo na avstrijskem Tirolskem in se preselila v Kitzbühelske Alpe. »Vremenske razmere po Evropi so bile slabe, a verjamemo, da smo z izbiro lokacij za trening v danem trenutku naredili najboljši posel,« sporoča glavni ženski trener <b>Janez Slivnik</b>. Da bi se Slovenke čim bolje pripravile na prvo tekmo sezone, so v Levi odpotovale že minuli četrtek. »V petek in soboto smo imeli odlične razmere na tekmovalni progi. Pomembno je, da smo jih občutili pred tekmo. Proga v Leviju je namreč nekoliko drugačna od prejšnjih let. Organizatorji so v strmini naredili nov val, kar slalom dodatno oteži,« z evropskega severa sporoča Slivnik.</p>
      <h3>Več vlage kot v prejšnjih dneh</h3>
      <p>Prejšnji teden je bila v Leviju prava zima, saj so se temperature spustile do minus 15 stopinj Celzija, v zadnjih dneh pa se gibljejo okrog ničle. »Dvig temperatur je prinesel večjo vlažnost. Proga na tekmi bržčas ne bo tako trda, kot je bila na treningih, a verjamem, da bodo imele priložnost tudi višje startne številke,« sporoča glavni ženski trener, ki bo slovensko kvoto na startu pokril z Meto Hrovat, Marušo Ferk, Ano Bucik in Nejo Dvornik.</p>
      <p>V minuli sezoni je Mikaela Shiffrin na 12 slalomih sezone zbrala neverjetnih 1160 točk. Ob koncu sezone sta se na zmagovalni oder povzpeli še Slovakinja Petra Vlhova (877 točk) in Švicarka Wendy Holdener (681 točk). Od Slovenk je na finalu svetovnega pokala tekmovala le Meta Hrovat, ki je zasedla 22. mesto (99 točk). Maruša Ferk (54 točk) in Ana Bucik (31 točk) sta skupaj na 12 slalomih sezone zbrali le 85 točk. Start prvega slaloma bo ob 10.15, drugega tri ure kasneje, lansko zmago pa brani Mikaela Shiffrin.</p>
      <h3>Po Leviju takoj v ZDA</h3>
      <p>»Maruša in Ana imata za seboj slabšo lansko sezono. Hkrati imata dovolj slalomskih izkušenj, da vesta, kaj morata storiti, da se znova vrneta vsaj v položaj, v katerem sta v preteklosti že bili. Naš prvi cilj v reprezentanci je, da ju čim prej spravimo v elitno slalomsko trideseterico. Pri Neji si želimo dvigniti nivo. V prvi fazi naj bi začela osvajati točke svetovnega pokala, da bo lahko nekoč napadala vidnejše rezultate,« je o ciljih spregovoril Slivnik. Glavnemu slovenskemu upu Meti Hrovat se je posvetil na koncu: »Meta je na svetovni slalomski lestvici 21. na svetu, kar pomeni, da bo imela jutri najboljšo startno številko. V ekipi si želimo konstantnih uvrstitev med najboljših petnajst.«</p>
      <p>V slovenski reprezentanci imajo pripravljeno že vso logistiko po tekmi v Leviju. Takoj po prvem slalomu bodo namreč odpotovali v Helsinke, od koder se bodo v nedeljo odpravili v Severno Ameriko, kjer bosta prihodnji konec tedna v Killingtonu dve preizkušnji svetovnega pokala v tehničnih disciplinah. »V nogah imamo precej več slalomskega treninga kot veleslalomskega, v kar so nas pripravile razmere po Evropi. Zato bo zelo pomembno, da bomo v Killingtonu nadoknadili kakšen manjkajoč veleslalomski zavoj,« zaključuje Slivnik.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914908/sport/alpsko-/shiffrinova-v-leviju-do-61-zmage-v-karieri-slovenke-razocarale"/>
        <a href="https://www.dnevnik.si/1042914120/sport/alpsko-/zlata-lisica-ostaja-v-enakih-okvirih-kot-doslej-"/>
        <a href="https://www.dnevnik.si/1042912836/sport/alpsko-/priloznosti-kot-se-nikoli"/>
        <a href="https://www.dnevnik.si/1042912551/sport/alpsko-/stefan-abplanalp-ilka-je-pripravljena-na-napad"/>
        <a href="https://www.dnevnik.si/1042912285/sport/alpsko-/alice-robinson-senzacija-uvoda"/>
      </related>
    </article>
  </body>
</html>