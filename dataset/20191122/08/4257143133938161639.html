<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/22/a-nagy-deli-futballkerdes-izland-skocia-bulgaria-vagy-izrael"/>
    <meta property="og:site_name" content="infostart"/>
    <meta property="article:published_time" content="2019-11-22T08:52:00+00:00"/>
    <meta property="og:title" content="A nagy déli futballkérdés: Izland, Skócia, Bulgária vagy Izrael?"/>
    <meta property="og:description" content="Délben kiderül, hogy a magyar labdarúgó-válogatott melyik rivális ellen próbálhatja meg kivívni márciusban az Európa-bajnoki részvétel jogát. A képlet még bonyolult: négy csapat is lehet ellenfél, csak az biztos, hogy hazai pályán játszhat a magyarok ellen."/>
  </head>
  <body>
    <article>
      <h1>A nagy déli futballkérdés: Izland, Skócia, Bulgária vagy Izrael?</h1>
      <address><time datetime="2019-11-22T08:52:00+00:00">22 Nov 2019, 08:52</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/sport/2019/11/22/sorsolas-eb-2020-bulgaria-ellen-kezd-magyarorszag-a-potselejtezon"/>
      </related>
      <h3>Délben kiderül, hogy a magyar labdarúgó-válogatott melyik rivális ellen próbálhatja meg kivívni márciusban az Európa-bajnoki részvétel jogát. A képlet még bonyolult: négy csapat is lehet ellenfél, csak az biztos, hogy hazai pályán játszhat a magyarok ellen.</h3>
      <p>Egyenes ágon nem sikerült kvalifikálnia magát a nemzeti együttesnek a 2020-as Európa-bajnokságra, ami önmagában nem meglepő, hiszen erre még nem is volt példa a tornák történetében, 2016-ban, amikor 44 év után sikerült kivívni a részvétel lehetőségét, szintén pótselejtezőn át vezetett az út. Ezúttal kínálkozott esély a túlóra nélküli sikerre is, ám a Szlovákia elleni hazai, majd a Wales elleni idegenbeli selejtezőn sem sikerült megszerezni a továbbjutáshoz szükséges győzelmet.</p>
      <p>Mint az Infostart is megírta, <a href="https://infostart.hu/sport/2019/11/20/meg-az-uefa-is-segithet-a-magyar-valogatotton">most jön a pótvizsga,</a> amelynek a sorsolását péntek délben tartja az UEFA. A tavaly rendezett Nemzetek Ligája-sorozatból az a 16 legjobban szereplő válogatott, amely nem jutott még ki az Eb-re, most a még kiadó négy helyre hajt. Ehhez a Nemzetek Ligája mind a négy osztályában rendeznek egy négycsapatos minitornát, amely két elődöntőből és egy döntőből áll, és a győztes szerzi meg az Eb-részvételi jogot.</p>
      <p>A magyar válogatott, amely a C ligában játszott, nem szerzett jogot az indulásra, de mivel az előtte végző finnek kiharcolták egyenes ágon az Eb-részvételt, így most a mieinket sorsolással adják hozzá a mezőnyhöz. Az A ligában három, a C-ben egy hely üresedett meg, ezeket sorsolással döntik el pénteken, és az egyik pályázó Magyarország Bulgáriával, Izraellel és Romániával.</p>
      <p>Ha Magyarországot sorsolják a C liga egyetlen szabad helyére, akkor Skóciában játszik a válogatott az elődöntőben, és továbbjutás esetén a norvég-szerb párharc győztesével folytatja. Ha az A ligába kerül, akkor jöhet Izland, Bulgária és akár Izrael is a sorsolástól függően az elődöntőben, csak Románia nem.</p>
      <p>Az elődöntők párosítása automatikus, a Nemzetek Ligájában a legjobb helyezést elérő csapat fogadja a leggyengébbet, a második a harmadikat. Ebből lehet tudni, hogy a magyar válogatott nem lehet pályaválasztó az elődöntőben, mert csak Románia helyezése rosszabb nála, tehát mindenképpen olyan négyesbe kerül, ahol legalább két jobb eredménnyel érkező riválisa lesz.</p>
      <p>Az elődöntő megnyerése után lenne remény a hazai folytatásra, a finálé helyszínét ugyanis már sorsolással döntik el. Az elődöntőket március 26-án, a döntőket március 31-én játsszák majd.</p>
      <aside>A pótselejtező várható beosztása<br/><b>A liga csapatai:</b> Izland és három csapat a Bulgária, Izrael, Magyarország, Románia négyesből.<br/><b>B liga csapatai:</b> Bosznia-Hercegovina, Szlovákia, Írország, Észak-Írország. <b>Elődöntő:</b> Bosznia-Hercegovina–Észak-Írország, Szlovákia–Írország<br/><b>C liga csapatai:</b> Skócia, Norvégia, Szerbia és egy csapat a Bulgária, Izrael, Magyarország, Románia négyesből. <b>Elődöntő:</b> Skócia–Bulgária/Izrael/Magyarország/Románia, Norvégia–Szerbia<br/><b>D liga csapatai:</b> Grúzia, Észak-Macedónia, Koszovó, Fehéroroszország. <b>Elődöntő:</b> Grúzia–Fehéroroszország, Észak-Macedónia–Koszovó</aside>
      <p>Korábban szó volt arról, hogy mivel Budapest is otthont ad a torna négy mérkőzésének, így az UEFA esetleg úgy módosítja a pótselejtező sorsolását, hogy minden ágon legyen egy-egy rendező (Írország, Magyarország, Románia, Skócia), így esélyt kínálva a hazai szereplésre, ám végül maradt az eredeti menetrend, és éppen a magyarok vívhatnak különharcot egy másik potenciális házigazdával.</p>
      <p>A sorsoláson először a D ligában döntik el, hogy a két továbbjutó közül melyik játszhatja majd hazai pályán a döntőt. Utána egészítik ki a C ligát egy csapattal a magyar, bolgár, román, izraeli négyesből, és kiderül, hogy hol lesz a döntő. A B ligában szintén csak az utóbbi eldöntésére van szükség, az A jelű négyeshez, amelynek egyelőre az Izland a tagja, hozzásorolják a maradék három válogatottat, köztük esetleg a magyart, és a rangsor alapján adott lesz a párosítás is.</p>
      <p>Az elődöntőket március 26-án, csütörtökön játsszák, a döntőket március 31-én, kedden.</p>
    </article>
  </body>
</html>