<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/arahamiya_svidchitime_u_nabu_pro_mozhlive_habarnitstvo_u_sluzi_narodu_n1237739"/>
    <meta property="og:site_name" content="24 Канал"/>
    <meta property="article:published_time" content="2019-11-22T08:44:00+00:00"/>
    <meta property="og:title" content="Арахамія свідчитиме у НАБУ про можливе хабарництво у &quot;Слузі народу&quot;"/>
    <meta property="og:description" content="Градус напруги довкола скандалу через можливу корупцію депутатів від &quot;Слуги народу&quot; з фінансового комітету вже притих, але справа вже у правоохоронних органах, а тому розслідування триває. Так, наприклад, НАБУ викликало для дачі свідчень голову фракції &quot;Слуга народу&quot; Давида Арахамію."/>
  </head>
  <body>
    <article>
      <h1>Арахамія свідчитиме у НАБУ про можливе хабарництво у "Слузі народу"</h1>
      <address><time datetime="2019-11-22T08:44:00+00:00">22 Nov 2019, 08:44</time> by <a rel="author" href="https://24tv.ua/vasil_denisyuk_tag6881/" target="_blank">Василь Денисюк</a></address>
      <p>
        <b>Градус напруги довкола скандалу через можливу корупцію депутатів від "Слуги народу" з фінансового комітету вже притих, але справа вже у правоохоронних органах, а тому розслідування триває. Так, наприклад, НАБУ викликало для дачі свідчень голову фракції "Слуга народу" Давида Арахамію.</b>
      </p>
      <p>Про запрошення від Національного антикорупційного бюро зізнався сам Давид Арахамія в ефірі проєкту "Право на владу".</p>
      <blockquote>Цікаво: <a href="https://24tv.ua/kerivnitstvo_slugi_narodu_virishilo_zabuti_pro_koruptsiyniy_skandal_n1228694">Керівництво "Слуги народу" вирішило забути про корупційний скандал</a></blockquote>
      <aside>Я, до слова, іду в НАБУ. Мені дорікали, що буцімто Арахамія щось розказав в ефірі телебачення і все – нікуди не пішов. У мене є посвідка, і я з адвокатом іду давати свідчення у НАБУ. Цей процес триває,<cite>– розповів лідер "Слуги народу".</cite></aside>
      <h3>Що відомо про корупційний скандал у "Слузі народу"</h3>
      <p>Одинадцятьох "слуг народу" з фінансового комітету запідозрили в отриманні хабаря. Мовляв, їм заплатив депутат групи "За майбутнє" Антон Яценко.</p>
      <p>Йому буцімто підконтрольні електронні майданчики при фонді Держмайна, які по суті є "прокладками". А на їх існуванні він наче заробляє по мільйону гривень щодня.</p>
      <p>І от він ніби вирішив не втрачати заробіток й домовився з членами фінансового комітету, в основному "слугами", аби ті провалили законопроєкт, який скасовував би з 1 січня його заробіток, і вже зараз дав змогу зайти на "хлібне місце" ще комусь. Цікаво, що при розгляді законопроєкту вже у сесійній залі Верховної Ради сам Яценко його підтримав. </p>
      <p>
        <b>Хто зі "слуг народу" не голосував за скасування корупційної схеми</b>
      </p>
      <ul>
        <li>Ірина Аллахвердієва;</li>
        <li>Ольга Василевська-Смаглюк;</li>
        <li>Дар'я Володіна;</li>
        <li>Юлія Діденко;</li>
        <li>Олександр Дубінський;</li>
        <li>Вікторія Кінзбурська;</li>
        <li>Олексій Ковальов;</li>
        <li>Ганна Колісник;</li>
        <li>Олексій Леонов;</li>
        <li>Анастасія Ляшенко;</li>
        <li>Євген Петруняк.</li>
      </ul>
      <p>Ще двоє депутатів не голосували з інших причин:</p>
      <ul>
        <li>Елла Рєпіна – не була на засіданні;</li>
        <li>Андрій Холодов – відмовився голосувати нібито через конфлікт з главою комітету.</li>
      </ul>
    </article>
  </body>
</html>