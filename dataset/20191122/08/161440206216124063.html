<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/economia/2019/11/22/conte-incontra-i-vertici-di-arcelormittal-si-tratta-se-sospende-l-2-955514.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-22T08:25:26+00:00"/>
    <meta property="og:title" content="Conte incontra i vertici di ArcelorMittal: &quot;Si tratta se sospende la revoca del contratto&quot;"/>
    <meta property="og:description" content="Economia - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Ex Ilva</h6>
      <h1>Conte incontra i vertici di ArcelorMittal: "Si tratta se sospende la revoca del contratto"</h1>
      <h2>Il premier ha ribadito: "No al piano di esubero presentato dalla società"</h2>
      <address>
        <time datetime="2019-11-22T08:25:26+00:00">22 Nov 2019, 08:25</time>
      </address>
      <p>Giornata decisiva per il futuro dell'<a href="https://www.unionesarda.it/articolo/notizie_economia/2018/09/06/ilva-ok-all-assunzione-di-1-700-lavoratori-di-maio-il-miglior-acc-2-767610.html">ex Ilva</a>.</p>
      <p>Il premier Giuseppe Conte incontra i vertici di ArcelorMittal, il colosso franco-belga dell'acciaio che, a un anno dall'aggiudicazione della gara, intende recedere dal contratto di affitto, preliminare all'acquisto della società.</p>
      <p>Si potrà iniziare a trattare se l'azienda domani annuncerà la sospensione della procedura di <a href="https://www.unionesarda.it/articolo/economia/2019/11/12/ilva-arcelormittal-deposita-l-atto-di-citazione-per-il-recesso-da-2-951774.html">revoca dal contratto</a> avviata al tribunale di Milano, ha fatto sapere ieri sera il presidente del Consiglio durante il Cdm.</p>
      <p>Per il governo sarà impossibile trattare anche se verrà ribadita la richiesta di 5000 esuberi.</p>
      <p>Al tavolo, anche il ministro dello Sviluppo economico Stefano Patuanelli e quello dell'Economia <a href="https://www.unionesarda.it/articolo/economia/2019/11/19/arcelor-mittal-gualtieri-lo-stabilimento-non-chiudera-2-954392.html">Roberto Gualtieri</a>.</p>
      <p>Gli esponenti dell'esecutivo si dovrebbero confrontare non solo con Lakshmi e Aditya Mittal, Ceo e Cfo del gruppo, ma anche con l'amministratore delegato dell'azienda in Italia, Lucia Morselli.</p>
      <p><b>LE INCHIESTE - </b>Negli ultimi giorni sul caso dell'ex Ilva sono state aperte due indagini da parte delle procure di Taranto e Milano.</p>
      <p>La prima, a carico di contro ignoti, riguarda presunte condotte illecite relative alle ipotesi di reato di distruzione di mezzi di produzione e di appropriazione indebita.</p>
      <p>Tra le accuse su cui indaga invece la procura del capoluogo lombardo ci sono quelle di distrazione di beni da fallimento, aggiotaggio informativo e omessa dichiarazione dei redditi.</p>
      <p>(Unioneonline/F)</p>
    </article>
  </body>
</html>