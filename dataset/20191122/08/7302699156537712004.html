<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/business/detail/9620000112241"/>
    <meta property="og:site_name" content="MGR Online"/>
    <meta property="article:published_time" content="2019-11-22T08:31:00+00:00"/>
    <meta property="og:title" content="“พาณิชย์”เปิดรับฟังความคิดเห็นการออกประกาศห้ามนำเข้า “ขยะอิเล็กทรอนิกส์”"/>
    <meta property="og:description" content="กรมการค้าต่างประเทศเปิดรับฟังความคิดเห็นร่างประกาศกระทรวงพาณิชย์ห้ามนำเข้า “ขยะอิเล็กทรอนิกส์” จำนวน 428 รายการ เพื่อป้องกันการนำเข้ามาก่อปัญหามลพิษในไทย เปิดให้แสดงความคิดเห็นถึง 12 ธ.ค.นี้ เผยหลังได้ข้อสรุป จะนำเสนอ ครม. พิจารณา"/>
  </head>
  <body>
    <article>
      <h1>“พาณิชย์”เปิดรับฟังความคิดเห็นการออกประกาศห้ามนำเข้า “ขยะอิเล็กทรอนิกส์”</h1>
      <address><time datetime="2019-11-22T08:31:00+00:00">22 Nov 2019, 08:31</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011612101.JPEG"/>
      </figure>
      <p>กรมการค้าต่างประเทศเปิดรับฟังความคิดเห็นร่างประกาศกระทรวงพาณิชย์ห้ามนำเข้า “ขยะอิเล็กทรอนิกส์” จำนวน 428 รายการ เพื่อป้องกันการนำเข้ามาก่อปัญหามลพิษในไทย เปิดให้แสดงความคิดเห็นถึง 12 ธ.ค.นี้ เผยหลังได้ข้อสรุป จะนำเสนอ ครม. พิจารณาออกประกาศต่อไป <br/><br/>นายกีรติ รัชโน รักษาราชการแทนอธิบดีกรมการค้าต่างประเทศ เปิดเผยว่า กรมฯ ได้ยกร่างประกาศกระทรวงพาณิชย์ เรื่อง กำหนดให้ขยะอิเล็กทรอนิกส์เป็นสินค้าที่ต้องห้ามในการนำเข้ามาในราชอาณาจักร พ.ศ. ... เพื่อห้ามนำเข้าขยะอิเล็กทรอนิกส์ จำนวน 428 รายการ คลอบคลุมชิ้นส่วนอุปกรณ์ไฟฟ้าและอิเล็กทรอนิกส์หรือเศษ (ไม่รวมเศษจากเครื่องกำเนิดไฟฟ้า) ที่มีส่วนประกอบ ซึ่งได้แก่ ตัวเก็บประจุไฟฟ้า และแบตเตอรี่อื่นๆ สวิทซ์ที่มีปรอทเป็นองค์ประกอบในการทำงาน เศษแก้วจากหลอดรังสีแคโทด และแอกติเวเต็ดกลาสอื่นๆ ตัวเก็บประจุไฟฟ้าที่มีสารพีซีบี หรือที่ปนเปื้อนด้วยแคดเมียม ปรอท ตะกั่ว โพลีคลอริเนทเต็ดไบฟีนิล เป็นต้น <br/><br/>“การออกประกาศดังกล่าว เพื่อป้องกันไม่ให้มีการนำขยะอิเล็กทรอนิกส์เข้ามาทิ้งในประเทศไทย ช่วยอนุรักษ์สิ่งแวดล้อม และคุ้มครองความปลอดภัยของประชาชน รวมทั้งเป็นการกระตุ้นให้ผู้ประกอบการและหน่วยงานที่เกี่ยวข้องเร่งดำเนินการจัดการขยะอิเล็กทรอนิกส์ที่มีอยู่ภายในประเทศอย่างถูกต้องและเหมาะสม”นายกีรติกล่าว<br/><br/>นอกจากนี้ การออกประกาศกระทรวงพาณิชย์เพื่อห้ามนำเข้าขยะอิเล็กทรอนิกส์ ยังสอดคล้องกับกระทรวงอุตสาหกรรมที่อยู่ระหว่างดำเนินการออกประกาศเพื่อห้ามโรงงานใช้ขยะอิเล็กทรอนิกส์ที่นำเข้าจากต่างประเทศมาเป็นวัตถุดิบในโรงงาน<br/><br/>ล่าสุด กรมฯ กำลังเปิดรับฟังความคิดเห็นจากทุกภาคส่วนผ่านทางเว็บไซต์กรมการค้าต่างประเทศ www.dft.go.th ระหว่างวันที่ 20 พ.ย.–12 ธ.ค.2562 และหลังจากนี้ กรมฯ จะรวบรวมความคิดเห็นทั้งหมดเสนอคณะรัฐมนตรี (ครม.) ก่อนออกประกาศกระทรวงพาณิชย์ต่อไป โดยผู้ที่สนใจสามารถสอบถามข้อมูลเพิ่มเติมได้ที่ กองบริหารการค้าสินค้าทั่วไป โทรศัพท์ 02-547-5124, 02-528-7500-29 ต่อ 4503 หรือสายด่วน 1385</p>
    </article>
  </body>
</html>