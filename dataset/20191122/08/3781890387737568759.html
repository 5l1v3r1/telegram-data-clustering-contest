<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/743014"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T08:15:00+00:00"/>
    <meta property="og:title" content="อีพีจีปรับแผนธุรกิจรับมือเศรษฐกิจโลกหด"/>
    <meta property="og:description" content="“ภวัฒน์” ปรับแผนธุรกิจรับมือเศรษฐกิจโลกผันผวนจากปัญหาสงครามทางการค้า เดินหน้าขยายตลาด ตกแต่งยานยนต์ป้อนลูกค้าโออีเอ็ม-รายย่อยทั่วไปในแอฟริกาใต้"/>
  </head>
  <body>
    <article>
      <h1>อีพีจีปรับแผนธุรกิจรับมือเศรษฐกิจโลกหด</h1>
      <address>
        <time datetime="2019-11-22T08:15:00+00:00">22 Nov 2019, 08:15</time>
      </address>
      <figure>
        <img src="https://www.dailynews.co.th/admin/upload/20191122/news_oXFQtTdwYF151505_533.jpg?v=20191122161"/>
      </figure>
      <p>
        <b>“ภวัฒน์” ปรับแผนธุรกิจรับมือเศรษฐกิจโลกผันผวนจากปัญหาสงครามทางการค้า เดินหน้าขยายตลาด ตกแต่งยานยนต์ป้อนลูกค้าโออีเอ็ม-รายย่อยทั่วไปในแอฟริกาใต้</b>
      </p>
      <p>นายภวัฒน์ วิทูรปกรณ์ ประธานเจ้าหน้าที่บริหาร บริษัท อีสเทิร์นโพลีเมอร์ กรุ๊ป จำกัด (มหาชน) หรือ EPG เปิดเผยว่า ได้ปรับแผนการทำธุรกิจเพื่อให้ทันกับสถานการณ์แม้ว่าภาวะเศรษฐกิจโลกชะลอตัวลงจากภาวะสงครามทางการค้าที่ยืดเยื้อ  แต่คาดว่าจะรักษาระดับอัตรากำไรขั้นต้นไว้ที่ 28% - 30% เนื่องจากยังคงได้รับผลบวกจากราคาวัตถุดิบกลุ่มปิโตรเคมีที่ปรับลดลง และการผลิตที่มีประสิทธิภาพเพิ่มขึ้น  โดยธุรกิจฉนวนกันความร้อน/เย็น ภายใต้แบรนด์ AEROFLEX เน้นทำฃตลาดกลุ่มสินค้าพรีเมี่ยม ทั้งในประเทศและต่างประเทศ ได้แก่ สหรัฐอเมริกา และญี่ปุ่น เป็นต้น<br/> <br/>ทั้งนี้ด้านการผลิต บริษัทจะทยอยลงทุนขยายโรงงานใหม่ในสหรัฐฯ เพื่อเพิ่มกำลังการผลิตภายในระยะเวลา 3 ปีข้างหน้า ซึ่งจะเริ่มก่อสร้างปีหน้า โดยเน้นใช้เครื่องจักรอัตโนมัติความเร็วสูง ขณะที่การลงทุนในประเทศของ AEROFLEX 5 อยู่ระหว่างดำเนินการ และตั้งเป้าหมายเพิ่มกำลังการผลิตประมาณ 6,000 ตัน/ปี ซึ่งจะช่วยให้มีโอกาสขยายตลาดกลุ่มผลิตภัณฑ์ใหม่เพิ่มขึ้น เช่น ในกลุ่มประเทศ CLMV และตะวันออกกลางขณะที่ธุรกิจชิ้นส่วนอุปกรณ์และตกแต่งยานยนต์ภายใต้แบรนด์ AEROKLAS  เน้นทำตลาดผลิตภัณฑ์หลัก ได้แก่ ผลิตภัณฑ์ประเภทพื้นปูกระบะ (Bed Liner)/ หลังคาครอบกระบะ (Canopy) และ บันไดข้างรถกระบะ (Sidestep) ที่มีความต้องการใช้จากกลุ่มลูกค้าต่อเนื่อง สำหรับผลิตภัณฑ์ใหม่ ได้แก่ ฝาปิดกระบะ (Roller lid) ออกสู่ตลาดแล้ว และ ผลิตภัณฑ์อื่นๆ จะทยอยออกสู่ตลาดอย่างต่อเนื่อง<br/><br/>อย่างไรก็ตาม จากการวิเคราะห์ข้อมูลเศรษฐกิจในประเทศเห็นว่าการบริโภคในประเทศชะลอตัวลงโดยเฉพาะรถยนต์ซึ่งเป็นสินค้าคงทน ช่วงเดือน ก.ค. - ก.ย.62 ที่ผ่านมา สภาอุตสาหกรรมแห่งประเทศไทย เปิดเผยตัวเลขยอดขายรถกระบะในประเทศลดลง 9.6% และยอดส่งออกลดลง 12% ดังนั้นจะปรับกลยุทธ์ลงทุนในตลาดที่มีศักยภาพการเติบโตทดแทน เช่น อุตสาหกรรมยานยนต์ในทวีปแอฟริกา  เพื่อขยายธุรกิจไปยังทวีปแอฟริกาและเป็นประตูสู่ทวีปยุโรปจากการสนับสนุนของรัฐบาลแอฟริกาใต้ โดย AEROKLAS ได้ลงทุนในกิจการร่วมค้า Aeroklas Duys (Pty) Ltd. ประเทศแอฟริกาใต้ ประกอบกิจการผลิตและจำหน่ายสินค้าประเภท อุปกรณ์ตกแต่งยานยนต์ให้กับลูกค้า OEM และลูกค้ารายย่อยทั่วไปในประเทศแอฟริกาใต้ <br/> <br/>ธุรกิจบรรจุภัณฑ์พลาสติก ภายใต้แบรนด์ EPP เร่งทำการตลาดในประเทศมากขึ้นในกลุ่มสินค้าบรรจุภัณฑ์พลาสติกประเภทกล่องใส่อาหารและถ้วยน้ำดื่ม  พร้อมทั้งสามารถปรับเปลี่ยนไปใช้วัตถุดิบประเภท Bio plastic ได้เนื่องจากมีความพร้อมด้านเทคโนโลยีและเครื่องจักรการผลิตโดยไม่จำเป็นต้องลงทุนเพิ่ม และมีแผนลงทุนขยายไลน์การผลิตบรรจุภัณฑ์ประเภทกระดาษเพื่อสามารถให้บริการด้านบรรจุภัณฑ์อย่างครบวงจร รวมถึง มีแผนที่จะขยายตลาดต่างประเทศที่มีความต้องการการใช้บรรจุภัณฑ์พลาสติก เช่น กัมพูชา ลาว พม่า ฟิลิปปินส์ และอินโดนีเซีย<br/> <br/>สำหรับผลประกอบการงวด 6 เดือน (เม.ย.62-ก.ย.62) มีรายได้จากการขายทั้งสิ้น 5,434.8 ล้านบาท เพิ่มขึ้น 2.4% มีกำไรสุทธิ 541.3 ล้านบาท ลดลง 4.5% จากงวดเดียวกันของปีก่อนหน้า ขณะที่ไตรมาส 2   (ก.ค.62 – ก.ย.62) มีรายได้2,762.5 ล้านบาท เพิ่มขึ้น 3% หากเทียบช่วงเดียวกันของปีก่อนที่มีรายได้จากการขาย 2,682.3 ล้านบาท  กำไรขั้นต้นที่ 30.5% และมีกำไรสุทธิ 326.3 ล้านบาท  <br/> <br/>นอกจากนี้ที่ประชุมคณะกรรมการบริษัท เมื่อวันที่ 13 พ.ย. ที่ผ่านมามีมติอนุมัติการจ่ายเงินปันผลระหว่างกาลสำหรับผลการดำเนินงานสิ้นสุด 30 ก.ย. ในอัตราหุ้นละ 0.10 บาท รวมเป็นจำนวนเงินทั้งสิ้น 280 ล้านบาท โดยกำหนดรายชื่อผู้ถือหุ้นที่จะมีสิทธิได้รับเงินปันผล (Record Date) วันที่ 29 พ.ย. 62 และกำหนดจ่ายเงินปันผลให้แก่ผู้ถือหุ้นในวันที่ 12 ธ.ค.นี้</p>
    </article>
  </body>
</html>