<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cultura/musica/2019/11/21/musica-mika-in-tour-dopo-tre-anni-il-debutto-a-torino_ad0e6e16-504f-4553-bfc7-ed636916b8b0.html"/>
    <meta property="og:site_name" content="ANSA.it"/>
    <meta property="article:published_time" content="2019-11-22T08:26:05+00:00"/>
    <meta property="og:title" content="Mika in tour dopo tre anni, il debutto a Torino"/>
    <meta property="og:description" content="Mika apre a Torino il suo Revelation Tour, tournée di 12 date nei palasport italiani. L'appuntamento è domenica 24 novembre al Pala Alpitour per presentare al pubblico il suo quinto album, 'My Name Is Michael Holbrook' (Universal Music). (ANSA)"/>
  </head>
  <body>
    <article>
      <h1>Mika in tour dopo tre anni, il debutto a Torino</h1>
      <h2>Domenica sera la prima di 12 date nei palasport italiani</h2>
      <address><time datetime="2019-11-22T08:26:05+00:00">22 Nov 2019, 08:26</time> by <a rel="author">Redazione ANSA</a></address>
      <p>Mika apre a Torino il suo Revelation Tour, tournée di 12 date nei palasport italiani.<br/>    L'appuntamento è domenica 24 novembre al Pala Alpitour per presentare al pubblico il suo quinto album, 'My Name Is Michael Holbrook' (Universal Music).<br/>    "I brani parlano di temi molto seri e personali, ma offrono musica di grande gioia e colore - spiega la star inglese - Mi sono concentrato sull'idea di diventare un adulto senza perdere umanità, calore, il senso dei colori e dell'eccentricità". Mika torna sul palco dopo tre anni. "Sarà uno spettacolo ricco di sorprese - dice - L'ho cambiato quattro volte. Questo tour doveva essere diverso dagli altri e quindi ho disegnato un set che ricorda un'immensa installazione d'arte, grandi illustrazioni e foto sospese nell'aria. Il palco è tutto proteso verso il pubblico, e mi lancia in una dimensione quasi onirica e intima". Sul palco Timothy Van Der Kuil alla chitarra, Max Taylor al basso, Wouter Van Tornnhout alla batteria, Mitchell Yoshida al pianoforte. (ANSA).<br/>   </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>