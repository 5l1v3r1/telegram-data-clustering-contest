<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058030_ujrakezdte-a-sorosozast-orban"/>
    <meta property="og:site_name" content="Népszava"/>
    <meta property="article:published_time" content="2019-11-22T08:39:00+00:00"/>
    <meta property="og:title" content="Újrakezdte a sorosozást Orbán"/>
    <meta property="og:description" content="Várhelyi Olivér biztosi kinevezését szerinte személyesen Soros György akarta megakadályozni, ám kudarcot vallott. Arról is beszélt, hogy ha kell, kilépnek a Néppártból."/>
  </head>
  <body>
    <article>
      <h1>Újrakezdte a sorosozást Orbán</h1>
      <address><time datetime="2019-11-22T08:39:00+00:00">22 Nov 2019, 08:39</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>Várhelyi Olivér biztosi kinevezését szerinte személyesen Soros György akarta megakadályozni, ám kudarcot vallott. Arról is beszélt, hogy ha kell, kilépnek a Néppártból.</b>
      </p>
      <p>Az utóbbi tíz év legnagyobb diplomáciai sikerének értékelte Várhelyi Olivér uniós biztosi kinevezését Orbán Viktor.</p>
      <p>A miniszterelnök pénteken, szokott <a href="https://hirado.hu/belfold/belpolitika/cikk/2019/11/22/a-miniszterelnok-a-kossuth-radio-jo-reggelt-magyarorszag-cimu-musoranak-ad-interjut?source=hirkereso&amp;fbclid=IwAR06yf5i-GhkUP4IC8IG8Sbhw0bxw5f9pHi2KlBlftWLPxvxgdHX0yG5SJs">közrádiós interjújában</a> arról beszélt, hogy a szomszédságpolitikáért és uniós bővítésért felelős poszt, amit Várhelyi megkapott, a következő öt év kulcspozíciója lesz, hiszen ebből a székből lehet megállítani a migrációt és fenntartani a biztonságot. Várhelyi ugyanis az uniós tagjelölt balkáni államokkal is kapcsolatot tart majd, ahonnan ugye a balkáni útvonalat használó migránsok érkeznek, de tárgyal az orosz-ukrán konfliktus miatt bizonytalan lábakon álló Ukrajnával és az afrikai országokkal is.</p>
      <p>Az interjú egyik meglepő, de váratlannak nem nevezhető fordulata volt, hogy Orbán Viktor újra kezdte a sorosozást. Miután azt fejtegette, hogy Várhelyi kinevezése nem minden magyar sikere – a hazai ellenzék próbálta megakadályozni a győzelmet – elővette Soros Györgyöt: </p>
      <blockquote>a milliárdos szerinte személyesen lobbizott azért Brüsszelben, hogy ne nevezzék ki a Fidesz biztosjelöltjét.</blockquote>
      <p>Külön konferenciasorozatot igényelne, hogy az olyan nem állami természetű szereplők, mint Soros György birodalma milyen pénzügyi-gazdasági befolyást, bevándorláspolitikát manipuláló hatást gyakorolnak az EU-ra, és hogy kik Soros szövetségesei -fejtegette Orbán<b>. Szerinte ezek (a meg nem nevezett) szövetségesek mind Európa ellenségei, akik migránsokkal akarják elárasztani (s ezzel meg is ölnék) a kontinenst.</b></p>
      <p>Orbán később az uniós gazdaságpolitikát is bírálta: szerinte Brüsszel nem mutatott jó irányt a nemzetállamoknak, és ezért az eurozóna tagállamai most cudar állapotban vannak – Németország is csak egy százalékos gazdasági növekedésre számíthat például. A miniszterelnök szerint a jövő év legnagyobb feladata megvédeni a magyar gazdasági eredményeket. </p>
      <blockquote>A műsorvezető kérdésére válaszolva Orbán azt mondta, szamárság, hogy Brüsszel jogállami elvárásokhoz kötné az uniós kifizetéseket, és ebből nem is lesz semmi,</blockquote>
      <p> ő nem tudja elfogadni azt a nézetet, ami pénzügyi kérdéseket teljesen más szempontokkal kapcsol össze.</p>
      <p>Azzal kapcsolatban óvatosan válaszolt, hogy mit gondol Donald Tuskról, aki szerint a szabadságjogokat nem szabad feláldozni a biztonság érdekében – mit mondta, a Fidesz megvárja a Néppárt új elnökének intézkedéseit, és ezért is tartják függőben tagságukat a pártcsaládban. Valójában azonban nem a Fidesz függesztette fel tagságát, hanem a néppárti szövetség döntött így.</p>
      <p>Ha azt látjuk, hogy a Néppárt továbbra is balra, a bevándorláspártiak felé sodródik, és ezt az új elnök sem akadályozza meg, keresünk új politikai szövetségeseket -fogalmazott Orbán Viktor. Lehet, hogy a keresgéléssel nem kell sokat várniuk, a Tusk vezette szövetség ugyanis<a href="https://nepszava.hu/3057814_kiderult-jovo-ev-elejen-dont-az-europai-neppart-a-fidesz-tagsagarol"> januárban dönt majd a Fidesz tagságáról.</a></p>
    </article>
  </body>
</html>