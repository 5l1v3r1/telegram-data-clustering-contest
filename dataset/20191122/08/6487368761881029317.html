<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/otthon/karacsonyi-sporolas/"/>
    <meta property="og:site_name" content="FEMINA"/>
    <meta property="article:published_time" content="2019-11-22T08:05:00+00:00"/>
    <meta property="og:title" content="A japánok így spórolnak pénzt: a kakeibó nagyon jól jöhet karácsony előtt"/>
    <meta property="og:description" content="Több tízezret spórolhatsz ezzel a pár apró változtatással."/>
  </head>
  <body>
    <article>
      <h1>A japánok így spórolnak pénzt: a kakeibó nagyon jól jöhet karácsony előtt</h1>
      <h2>Több tízezret spórolhatsz ezzel a pár apró változtatással.</h2>
      <address><time datetime="2019-11-22T08:05:00+00:00">22 Nov 2019, 08:05</time> by <a rel="author">Szebegyinszki Szilvia</a></address>
      <p>Karácsony előtt különösen fontos, hogy az ember minél több pénzt tudjon félretenni, hiszen a december a legtöbbek pénztárcáját megterheli. Ilyenkor nemcsak a fa alját kell megtölteni, hanem a vacsoraasztalt is. </p>
      <p>Az ember zsebéből elképesztő mennyiségű pénz folyhat ki apró kiadásokra, amelyekkel nem is számol - legyen az egy-egy extra csoki a boltban, vagy egy kávé a munkahelyi automatából. Ha az ilyen fölösleges kiadásokat visszaszorítja, és egy-két okos, spórolós trükköt is bevett, könnyen félretehet akár 10-20 ezer forintot is egy hónap alatt, ami nagy segítséget jelent majd decemberben. </p>
      <h3>Vezesd a pénzügyeidet!</h3>
      <p>Az egyik legjobb spórolási módszer, ha pontos költségvetést vezetsz a pénzügyeidről. Így sokkal könnyebb nyomon követni és fejben tartani a kiadásokat. Próbáld ki a japánok módszerét a <a href="http://femina.hu/otthon/kakeibo/">kakeibót</a>, vagy készíts saját naplót a te igényeid szerint, amelyben előre meghatározod, mire mennyi pénzt szánsz - írd le külön a kötelező kiadásokat, mint amilyen a rezsi vagy a tömegközlekedés költsége, készíts szoros költségvetést az étkezésre, és húzd meg a szórakozásra jutó összeget.</p>
      <figure>
        <img src="https://kep.cdn.indexvas.hu/1/0/3032/30325/303259/30325949_b13e9f07cdb03e8b0ce700119efc30ef_wm.jpg"/>
      </figure>
      <p>A tudatosság abban is segít, hogy valahányszor a pénztárcádba nyúlsz, többször is <a href="http://femina.hu/otthon/vasarlas-sporolas/">átgondold, valóban szükséged van-e arra a dologra</a>, amit vásárolni készülsz. Jó, praktikus tipp lehet nap végén mindig kipakolni egy külön perselybe a pénztárcádból az aprót. Ha ehhez nem nyúlsz hozzá, hónap végére négy számjegyű összeggé fog duzzadni anélkül, hogy észrevennéd a hiányát.</p>
      <h3>Spórolj vásárlással!</h3>
      <p>Vásárlás közben millió dologgal igyekeznek rávenni az embert a költésre, kezdve a kihelyezett hajókon árult különlegességektől a szemmagasságba rendezett promóciós termékekig - <a href="http://femina.hu/otthon/sporolas-vasarlaskor/">ezért érdemes általában jobban megnézni az alsó és a felső polcokat is</a>, hiszen többnyire itt találhatóak a legolcsóbb termékek. Sok pénzt lehet vásárlásonként megmenteni, ha átnézed a pénztár előtt, hogy mi került be észrevétlenül a kosaradba. Biztos, hogy szükség van azokra a csokikra? </p>
      <p>A spórolós hónapokban érdemes a heti vásárlást is előre megtervezni, és csak azt megvenni, amit valóban fel is használ az ember. Étel formájában rengeteg pénz végzi a kukában a legtöbb háztartásban, hiszen nagyon könnyű túlvásárolni. Ha megtervezed a menüt, és bevásárlólistával indulsz a boltba, valamint főzöl magadra, sok pénzt spórolhatsz meg, akár több mint 10 ezret is egy hónap alatt.</p>
      <figure>
        <img src="https://kep.cdn.indexvas.hu/1/0/3032/30325/303258/30325891_7a3c75ae0f82d10bf661a795ec22c994_wm.jpg"/>
      </figure>
      <h3>Spórolás tankolással</h3>
      <p>Ősszel és télen egyáltalán nem mindegy, az ember mikor megy tankolni. A hideg reggeleket érdemes erre szánni, ilyenkor ugyanis több benzint kapsz a pénzedért. Hidegben az üzemanyag valamivel sűrűbb, így jobban megéri a vásárlás. A leghidegebb pedig kora reggel lesz, hiszen a benzint föld alatti tartályokban tárolják, és kora reggel még nem éri a talajt a nap, hogy felmelegítse ezeket. </p>
      <h3>Spórolás ivással</h3>
      <p>Az ember nem is gondolná, de szemmel látható összeget lehet megspórolni azzal is, ha lemond egy hónapra az üdítőkről, és helyette átáll a csapvízre. A napi folyadékigényt kevesebb mint napi 1 forintból lehet fedezni csapvízből, míg ha szénsavas, palackozott üdítőket vásárolsz, ez könnyen felszökhet akár 500 forintig is. Egy hónap alatt ez fejenként akár 15 ezer forintot is kitehet szemben a csapvíz legfeljebb 30 forintjával. Így ha olyan helyen élsz, ahol jó minőségű, finom a csapvíz, felesleges ásványvízre és üdítőre költeni.</p>
      <p>Az alkoholos italokról való lemondás szintén nagyon jót tesz a pénztárcának, nem mellesleg pedig az egészségnek is. Már az is sokat számít, ha felére csökkented a mennyiséget, de biztos, hogy sokkal olcsóbban jössz ki, ha nem beültök valahová, hanem inkább egy üveg bort vásároltok otthonra, amit természetesen nem kell egyszerre meginni.</p>
      <p>
        <b>Karácsonyi spórolás az utolsó pillanatban</b>
      </p>
      <p>Még az utolsó pillanatban is sokat segíthet egy-két okos tipp, amivel olcsóbbá tehető a karácsonyi vásárlás. Sosem árt időben felkészülni az ünnepi kihívásokra.</p>
      <figure>
        <img src="https://kep.index.hu/1/0/2319/23193/231933/23193348_1602708_91c4134dd9f92d8230306b82da009c6f_wm.jpg"/>
        <figcaption>
          <a href="https://femina.hu/otthon/karacsonyi-vasarlas-sporolas/">Nézegess képeket! 10 kép<br/><b>Így spórolhatsz a karácsonyi vásárlással: akkor is működik, ha az utolsó pillanatra hagytad</b></a>
        </figcaption>
      </figure>
      <p>
        <i>A képek forrása: Getty Images</i>
      </p>
    </article>
  </body>
</html>