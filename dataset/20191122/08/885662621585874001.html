<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/kosmos/125774/i-klimatiki-allagi-tha-sterisei-3-apo-pagkosmio-aep-os-2050"/>
    <meta property="og:site_name" content="Insider"/>
    <meta property="article:published_time" content="2019-11-22T08:00:00+00:00"/>
    <meta property="og:title" content="Η κλιματική αλλαγή θα «στερήσει» 3% από το παγκόσμιο ΑΕΠ ως το 2050"/>
    <meta property="og:description" content="Η Αφρική είναι η ήπειρος που επιδεικνύει τις μικρότερες αντοχές απέναντι στους κινδύνους που γεννά η κλιματική αλλαγή."/>
  </head>
  <body>
    <article>
      <h1>Η κλιματική αλλαγή θα «στερήσει» 3% από το παγκόσμιο ΑΕΠ ως το 2050</h1>
      <h2>Η Αφρική είναι η ήπειρος που επιδεικνύει τις μικρότερες αντοχές απέναντι στους κινδύνους που γεννά η κλιματική αλλαγή.</h2>
      <address>
        <time datetime="2019-11-22T08:00:00+00:00">22 Nov 2019, 08:00</time>
      </address>
      <p>Ηχηρό «σήμα κινδύνου»<b> για τις επιπτώσεις του φαινομένου της κλιματικής αλλαγής</b> <b>στην παγκόσμια οικονομία </b>κρούουν ο ένας μετά τον άλλον επιφανείς οικονομολόγοι.</p>
      <p>Όπως προειδοποιούν, <b>το παγκόσμιο ΑΕΠ κινδυνεύει να «χάσει» ένα ποσοστό τουλάχιστον 3% μέχρι το 2050 από τις επιπτώσεις της κλιματικής αλλαγής</b>, όπως η άνοδος της στάθμης του νερού των θαλασσών και τα ακραία καιρικά φαινόμενα.</p>
      <p>Τα στοιχεία αυτά απορρέουν από πρόσφατη μελέτη του <b>Economist Intelligence Unit,</b> μέρος της οποίας παρουσιάζει το Marketwatch.</p>
      <p>Όπως προκύπτει από τα ευρήματα της μελέτης, η Αφρική είναι η ήπειρος που επιδεικνύει τις μικρότερες αντοχές απέναντι στους κινδύνους που γεννά η κλιματική αλλαγή, ενώ σύμφωνα με τις προβλέψεις, η οικονομία της αναμένεται να συρρικνωθεί έως και 4,7% μέχρι το 2050, ως αποτέλεσμα περιβαλλοντικών και μόνο παραγόντων.</p>
      <p>Κατά πόδας, την Αφρική ακολουθούν η Λατινική Αμερική, με εκτιμήσεις για συρρίκνωση της οικονομίας της κατά 3,8% έως το 2050, η Μέση Ανατολή με 3,7%, η Ανατολική Ευρώπη με 3% και η Ασία με 2,6%.</p>
      <h3>ΗΠΑ και Ευρώπη επιδεικνύουν τις μεγαλύτερες αντοχές</h3>
      <p>Τις μεγαλύτερες αντοχές στις επιπτώσεις της κλιματικής αλλαγής τις επιδεικνύουν οι ΗΠΑ, με τις εκτιμήσεις να κάνουν λόγο για συρρίκνωση του ΑΕΠ της κατά 1,1% έως το 2050. Οι αντίστοιχες εκτιμήσεις για την Ευρώπη τοποθετούν τη συρρίκνωση του ΑΕΠ στο 1,7%. «ΗΠΑ και Ευρώπη είναι οι πιο πλούσιες ήπειροι και ως αποτέλεσμα, οι πιο καλά προετοιμασμένες για να αντιμετωπίσουν την όξυνση του φαινομένου», συμπεραίνει η μελέτη.</p>
      <p>«Οι επιπτώσεις της κλιματικής αλλαγής έχουν ήδη γίνει ορατές, καθώς όλοι έχουμε γίνει μάρτυρες ακραίων καιρικών φαινομένων. Ωστόσο, ο οικονομικός αντίκτυπος θα αργήσει να κάνει την εμφάνισή του», δηλώνει ο<b> John Ferguson, </b>διευθυντής του τμήματος ανάλυσης. «Πρέπει να βάλουμε όλοι στο μυαλό μας ότι η ζημιά στην παγκόσμια οικονομία θα είναι ορατή κάθε χρόνο, από τώρα και για τις επόμενες τρεις δεκαετίες», προσθέτει.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/124206/paylopoylos-eimaste-sto-simeio-miden-gia-tin-klimatiki-allagi"/>
        <a href="https://www.insider.gr/eidiseis/kosmos/121985/kampanaki-kindynoy-apo-ton-oie-ta-5-teleytaia-hronia-ta-thermotera-poy"/>
        <a href="https://www.insider.gr/eidiseis/kosmos/117306/klimatiki-ektakti-anagki-7000-sholeia-kai-panepistimia-desmeyontai-gia"/>
      </related>
    </article>
  </body>
</html>