<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/22/news/colombia_centinaia_di_migliaia_di_persone_in_piazza_contro_il_presidente_duque-241623738/"/>
    <meta property="og:site_name" content="Repubblica.it"/>
    <meta property="article:published_time" content="2019-11-22T08:47:00+00:00"/>
    <meta property="og:title" content="Colombia, centinaia di migliaia di persone in piazza contro il presidente Duque"/>
    <meta property="og:description" content="Movimento di protesta senza precedenti e sciopero generale nel Paese sudamericano contro il governo di destra di Bogotá"/>
  </head>
  <body>
    <article>
      <h1>Colombia, centinaia di migliaia di persone in piazza contro il presidente Duque</h1>
      <h2>Movimento di protesta senza precedenti e sciopero generale nel Paese sudamericano contro il governo di destra di Bogotá</h2>
      <address>
        <time datetime="2019-11-22T08:47:00+00:00">22 Nov 2019, 08:47</time>
      </address>
      <p>BOGOTÁ - Anche la Colombia è scesa in piazza per manifestare contro il presidente e le nuove misure economiche e di sicurezza adottate nel Paese. "Oggi i colombiani hanno parlato, li stiamo ascoltando, il dialogo sociale è stato la caratteristica principale di questo governo e dobbiamo approfondirlo con tutti i settori di questa società", ha detto il presidente in un discorso televisivo sottraendosì però a un incontro con i leader della protesta.<br/><br/>La marcia, iniziata nella mattinata di ieri, si è svolta pacificamente senza scontri. Si è riscontrato qualche tafferuglio con la polizia nella capitale, quando i manifestanti hanno bloccato il traffico. A mobilitarsi npn è stata soltanto Bogota, ma anche altre città colombiane come Calí e Medellin. "Chiediamo a tutti i cittadini di essere pronti a intraprendere ulteriori azioni in strada se il governo nazionale continua a trascurare le nostre richieste", hanno dichiarato i capi della rivolta.<br/><br/>Le proteste si inseriscono in uno sconvolgimento generale che coinvolge tutto il Sud America: dal Cile alla Bolivia all'Ecuador. La popolarità del governo di destra di Duque - alleato chiave degli Stati Uniti - è in declino dalla sua elezione 18 mesi fa, da quando ha iniziato a gestire l'accoglienza di 1,4 milioni di rifugiati dal vicino Venezuela, la complessa ricaduta dell'accordo di pace del 2016 con i ribelli delle Farc e il traffico dilagante di droga. "Stiamo marciando perché in Colombia siamo stanchi della corruzione, dell'impunità, e perché il governo non fa nulla per i poveri", ha detto alla <i>France Presse</i> Olga Canon, 55 anni.<br/><br/>L'ufficio colombiano dell'Alto commissario delle Nazioni Unite per i diritti umani ha espresso preoccupazione per lo spiegamento massiccio di forze in occasione della giornata di ieri, affermando che gli Stati devono limitare l'uso delle forze militari "per il controllo dei conflitti interni".<br/><br/><br/><br/><br/><br/><br/><br/><br/><br/> </p>
    </article>
  </body>
</html>