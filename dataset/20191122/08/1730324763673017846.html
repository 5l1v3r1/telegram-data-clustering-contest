<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243115/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-22T08:21:10+00:00"/>
    <meta property="og:title" content="‘สี จิ้นผิง’ ลั่นอยากบรรลุ ‘ข้อตกลงการค้า’ แต่ไม่กลัว ถ้าต้อง ‘ต่อสู้’"/>
    <meta property="og:description" content="ประธานาธิบดีสี จิ้นผิง ของจีน ระบุ จีนต้องการที่จะบรรลุข้อตกลงการค้าเบื้องต้นกับสหรัฐ แต่ถ้าจำเป็นก็ “ไม่กลัว” หากต้องต่อสู้กลับ"/>
  </head>
  <body>
    <article>
      <h1>‘สี จิ้นผิง’ ลั่นอยากบรรลุ ‘ข้อตกลงการค้า’ แต่ไม่กลัว ถ้าต้อง ‘ต่อสู้’</h1>
      <address><time datetime="2019-11-22T08:21:10+00:00">22 Nov 2019, 08:21</time> by <a rel="author" href="https://www.thebangkokinsight.com/author/kanyaporn/" target="_blank">KANYAPORN PHUAKVISUTHI</a></address>
      <p>ประธานาธิบดีสี จิ้นผิง ของจีน ระบุ จีนต้องการที่จะบรรลุข้อตกลงการค้าเบื้องต้นกับสหรัฐ แต่ถ้าจำเป็นก็ “ไม่กลัว” หากต้องต่อสู้กลับ</p>
      <figure>
        <img src="https://www.thebangkokinsight.com/wp-content/uploads/2019/11/000_1MH1TV-700x448.jpg"/>
      </figure>
      <p>สำนักข่าวต่างประเทศระบุว่า ถือเป็นเรื่องที่เกิดขึ้นได้ยากมาก ที่ประธานาธิบดีสี จะออกมาพูดโดยตรงเกี่ยวกับสงครามการค้าเช่นนี้ ทั้งท่าทีนี้ยังเกิดขึ้นเพียง 2 วันหลังจากที่ประธานาธิบดีโดนัลด์ ทรัมป์ ผู้นำสหรัฐ แสดงความไม่พอใจว่า จนถึงขณะนี้ จีนยังไม่ได้ยื่นข้อเสนอมามากพอ ทำให้เขายังตัดสินใจที่จะสรุปข้อตกลงไม่ได้</p>
      <p>“อย่างที่เราบอกมาตลอดว่า เราไม่ต้องการที่จะเริ่มต้นสงครามการค้า แต่เราก็ไม่กลัว”</p>
      <p>“ถ้าจำเป็น เราจะต่อสู้กลับ แต่เราก็ทำงานกันในเชิงรุก พยายามที่จะไม่ให้มีสงครามการค้าเกิดขึ้น” นายสีกล่าว ภายในการประชุม ที่มีอดีตเจ้าหน้าที่สหรัฐ อาทิ นายเฮนรี คิสซิงเจอร์ อดีตรัฐมนตรีต่างประเทศ และนายเฮนรี พลอสัน อดีตรัฐมนตรีคลัง นอกจากเหนือจากเจ้าหน้าที่ต่างประเทศรายอื่น รวมถึง นายเควิน รัดด์ อดีตนายกรัฐมนตรี ออสเตรเลีย เข้าร่วมด้วย ที่ศาลาประชาคม ในกรุงปักกิ่ง</p>
      <figure>
        <img src="https://www.thebangkokinsight.com/wp-content/uploads/2019/11/000_1MH1TS.jpg"/>
        <figcaption>สี จิ้นผิง</figcaption>
      </figure>
      <p>ทั้งนี้ จีน และสหรัฐ 2 ชาติเศรษฐกิจใหญ่สุดของโลก ตกอยู่ท่ามกลางข้อพิพาททางการค้า ที่ยืดเยื้อมานานกว่าหนึ่งปี มีการขึ้นภาษีสินค้านำเข้าจากอีกฝ่ายหนึ่งตอบโต้กันไปมาค คิดเป็นมูลค่าหลายแสนล้านดอลลาร์</p>
      <p>เมื่อวันที่ 11 ตุลาคมที่ผ่านมา ทรัมป์ประกาศถึงการบรรลุข้อตกลงส่วนแรกกับจีน แต่ผ่านมาแล้วนานกว่า 1 เดือน ทั้ง 2 ฝ่ายยังไม่สามารถลงรายละเอียดในข้อตกลงฉบับนี้่ได้ แม้จะมีการเจรจาอย่างต่อเนื่อง และฝ่ายอเมริกันระบุว่า เป็นการหารืออย่างสร้างสรรค์</p>
      <p>ไดอานา ชอยเลวา หัวหน้านักเศรษฐศาสตร์จากเอโนโด อีโคโนมิคส์ แสดงความเห็นว่า ถ้อยแถลงของสี ไม่ได้หมายความว่าปักกิ่งกำลังมุ่งหน้าไปในทิศทางที่รุกกร้าว แต่เป็นการยืนยันถึงกระแสคาดการณ์ที่ว่า จีนจะไม่ยอมอ่อนข้อในจุดยืนของตัวเอง ที่จะให้สหรัฐยกเลิกการขึ้นภาษีต่อสินค้านำเข้าจากจีน</p>
      <p>“รูปแบบการเจรจา และการขาดความไว้วางใจ ที่ทรัมป์เป็นฝ่ายสร้างขึ้นมานั้น ทำให้สี ค่อนข้างที่จะตัดสินใจไปแล้วว่า ไม่มีเหตุผลที่จะทำให้จีนยอมอ่อนข้อไปได้มากกว่านี้แล้ว”</p>
      <figure>
        <img src="https://www.thebangkokinsight.com/wp-content/uploads/2019/11/000_1MH1TO.jpg"/>
      </figure>
      <p>ทางด้านนายคิสซิงเจอร์ อดีตรัฐมนตรีต่างประเทศสหรัฐ กล่าวเตือนในงานเดียวกันนี้ว่า ถ้าหากแก้ปัญหากันไม่ได้ สงครามการค้าอาจนำไปสู่ความขัดแย้งที่มีอาวุธเข้ามาเกี่ยวข้อง</p>
      <p>เขาชี้ว่า ถ้าทั้ง 2 ฝ่ายยังมองเห็นขัดแย้งกันในทุกประเด็น ก็จะเป็นอันตรายต่อมนุษยชาติ</p>
      <p>ส่วนนายพอลสัน อดีตรัฐมนตรีคลังสหรัฐ ระบุว่า ทั้ง 2 ประเทศกำลังมุ่งหน้าไปในทิศทางที่ไม่ถูกต้อง พร้อมเตือนว่า กำแพงที่เพิ่มมากขึ้น ในเรื่องวีซ่า การเคลื่อนไหวของผู้คน การควบคุมในเรื่องการค้า และเทคโนโลยี และความตึงเครียดทางเศรษฐกิจที่เกิดขึ้นต่อเนื่อง จะทำให้สถานการณ์ของ 2 ประเทศ และทั่วโลก ย่ำแย่หนักขึ้น</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243115%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243267/"/>
        <a href="https://www.thebangkokinsight.com/243245/"/>
        <a href="https://www.thebangkokinsight.com/242971/"/>
        <a href="https://www.thebangkokinsight.com/242889/"/>
      </related>
    </article>
  </body>
</html>