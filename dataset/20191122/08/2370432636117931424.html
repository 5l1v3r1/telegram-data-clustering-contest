<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/apopseis/491020-o-dritsas-einai-o-syriza-kai-o-syriza-einai-o-dritsas/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-22T08:46:35+00:00"/>
    <meta property="og:title" content="Ο Δριτσας είναι ο ΣΥΡΙΖΑ και ο ΣΥΡΙΖΑ είναι ο Δρίτσας"/>
    <meta property="og:description" content="«ΚΑΤΑ ΤΑ λοιπά, για μία ακόμα φορά, την περιφρόνησή μου στους κάθε λογής επαγγελματίες τρομολάγνους και συκοφάντες». Ετσι ακριβώς καταλήγει η"/>
  </head>
  <body>
    <article>
      <h1>Ο Δριτσας είναι ο ΣΥΡΙΖΑ και ο ΣΥΡΙΖΑ είναι ο Δρίτσας</h1>
      <address><time datetime="2019-11-22T08:46:35+00:00">22 Nov 2019, 08:46</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/apopseis/491020-o-dritsas-einai-o-syriza-kai-o-syriza-einai-o-dritsas/#">Facebook 0</a>
        </li>
        <li>
          <a href="https://www.eleftherostypos.gr/apopseis/491020-o-dritsas-einai-o-syriza-kai-o-syriza-einai-o-dritsas/#">Twitter</a>
        </li>
        <li>
          <a href="https://www.eleftherostypos.gr/apopseis/491020-o-dritsas-einai-o-syriza-kai-o-syriza-einai-o-dritsas/#">LinkedIn</a>
        </li>
        <li>
          <a href="https://www.eleftherostypos.gr/apopseis/491020-o-dritsas-einai-o-syriza-kai-o-syriza-einai-o-dritsas/#">Περισσότερα</a>
        </li>
      </ul>
      <p>«ΚΑΤΑ ΤΑ λοιπά, για μία ακόμα φορά, την περιφρόνησή μου στους κάθε λογής επαγγελματίες τρομολάγνους και συκοφάντες». Ετσι ακριβώς καταλήγει η «διευκρινιστική» ανακοίνωση του κ. Δρίτσα, με την οποία προσπάθησε να απαλύνει την ανατριχιαστική κουβέντα που μπόρεσε και εκστόμισε στον ΣΚΑΪ. Αν του είχε ξεφύγει η χοντράδα, θα την ανασκεύαζε και θα ζητούσε και μια συγγνώμη. Δεν το έκανε όμως. Αντιθέτως, «αντεπιτέθηκε», αφήνοντας να εννοηθεί σαφώς πως εμμένει στο ότι οι βιασμοί παιδιών στη Μόρια γινόταν… «μία φορά το εξάμηνο»! Οπότε… μικρό -και κατά τούτο και… ανάξιο λόγου, άραγε;- το κακό…</p>
      <figure>
        <img src="https://www.eleftherostypos.gr/wp-content/uploads/2017/11/papapanagiotou-arthrografos-1.jpg"/>
      </figure>
      <ul>
        <li/>
        <li/>
        <li/>
      </ul>
      <p>Γράφει ο <a href="https://www.eleftherostypos.gr/tag/%CE%BC%CF%80%CE%AC%CE%BC%CF%80%CE%B7%CF%82-%CF%80%CE%B1%CF%80%CE%B1%CF%80%CE%B1%CE%BD%CE%B1%CE%B3%CE%B9%CF%8E%CF%84%CE%BF%CF%85/"><b>Μπάμπης Παπαπαναγιώτου</b></a></p>
      <p>ΠΡΟΚΕΙΤΑΙ για την ίδια λογική τού… σιγά και τι βρήκαν στην ΑΣΟΕΕ, «καλάσνικοφ βρήκαν;». Μόνο που αυτή τη φορά αυτό που παρήγαγε αυτή η λογική είναι ακόμα πιο εκτρωματικό: Ο βιασμός ενός παιδιού, έστω και «μία φορά το εξάμηνο», δεν μπορεί ούτε κατά διάνοια να θεωρηθεί ούτε «τρομολαγνεία» ούτε -πολύ περισσότερο- κάτι σαν μικρό κακό, ανάξιο λόγου. Κι όμως, ο κ. Δρίτσας το είπε. Και, αντί να ζητήσει συγγνώμη, έστω εκ των υστέρων, κατέφυγε στη «συριζαϊκή καραμέλα» της… παραποίησης, της… διαστρέβλωσης, της… συκοφαντίας και όλων των «αθλιοτήτων» που διαπράττει η κοινή λογική. Πάλι η προσφιλής προσπάθεια θυματοποίησης του θύτη. Πάλι η υποκρισία και η πολιτική δειλία. Αριστερός άνθρωπος, υπέρμαχος της ευαισθησίας, της ανθρωπιάς και του δικαιωματισμού…</p>
      <p>ΤΗΝ ΑΠΙΣΤΕΥΤΗ χοντράδα του κ. Δρίτσα την «κατάπιε» αμάσητη όλος ο ΣΥΡΙΖΑ. Οχι μόνο δεν καταδίκασε την αθλιότητα του επιφανούς στελέχους του, αλλά προσπάθησε να κάνει και αντιπερισπασμό, αναγορεύοντας σε μείζον ζήτημα μια ανόητη σεξιστική ανάρτηση ενός μέλους της Ν.Δ. κατά της κ. Καββαδία. Η οποία, ειρήσθω εν παρόδω, παρέμεινε εκκωφαντικά σιωπηρή στην αθλιότητα του συντρόφου της. Οπως και ο ευαίσθητος κ. Γιαννούλης, που έκανε μείζον ζήτημα την ανοησία κάποιων γραφικών που ήθελαν να κάνουν… αντίσταση κάνοντας μπάρμπεκιου με χοιρινό κοντά σε προσφυγική δομή. Αλλά κατάπιε τη γλώσσα του όταν ο κ. Δρίτσας ουσιαστικά δικαιολόγησε το βιασμό ενός παιδιού, αφού γίνεται «μια φορά το εξάμηνο»…</p>
      <p>ΣΙΩΠΗΣΑΝ όλοι. Του κ. Τσίπρα συμπεριλαμβανομένου. Και ματαίως κάποιοι αφελείς ζήτησαν τη… διαγραφή του κ. Δρίτσα. Είναι δυνατόν ο ΣΥΡΙΖΑ να διαγράψει τον ΣΥΡΙΖΑ; Αν ήταν δυνατόν, ο ΣΥΡΙΖΑ θα ήταν κάτι άλλο απ’ αυτό που ήταν και είναι. Ο ΣΥΡΙΖΑ «μεγάλωσε» με ανηθικότητα, κυνισμό, λαϊκισμό, θράσος και υποκρισία. Ετσι έφτασε στο 36%, έτσι πήρε την εξουσία, έτσι κυβέρνησε και έτσι συνεχίζει να πολιτεύεται. Γιατί αυτό είναι. Αυτή την ηθική έχουν. Αυτά τα μυαλά έχουν. Και αυτή την υποκρισία θεωρούν «μαγκιά». Ο κ. Δρίτσας είναι σαν τους πολλούς συντρόφους του και ο ΣΥΡΙΖΑ είναι γεμάτος «Δρίτσες». Ο Δρίτσας είναι ο ΣΥΡΙΖΑ και ο ΣΥΡΙΖΑ είναι ο Δρίτσας.</p>
      <p>ΟΙ ΑΠΟΔΕΙΞΕΙΣ είναι ήδη πολλές. Ενέπαιξαν έναν ολόκληρο λαό και στο τέλος δέσμευσαν την περιουσία του για 99 χρόνια. Πίστεψαν ότι μπορούν να τον αιχμαλωτίσουν με επιδοματάκια αφού τον φτωχοποιήσουν. Του είπαν πολλές φορές κατάμουτρα ψέματα. Δημιούργησαν τη Μόρια. Εμπορεύτηκαν τον ανθρωπισμό. Δεν ζήτησαν ούτε μία συγγνώμη για το Μάτι. Εστησαν πολιτική σκευωρία κατά των πολιτικών αντιπάλων τους, σκυλεύοντας την αξιοπρέπεια και το όνομα 10 ανθρώπων. Και υποτίμησαν προκλητικά τη νοημοσύνη, το φιλότιμο και την αξιοπρέπεια του ελληνικού λαού. Και υπήρχε περίσσευμα θράσους ώστε να γίνεται λόγος και για «ηθικό πλεονέκτημα»…</p>
      <p>ΟΜΩΣ πλέον ο ΣΥΡΙΖΑ είναι διαφανής και διάτρητος. Οι χοντράδες που παράγει η μετεκλογική πολιτική κατάθλιψη εκτοξεύονται η μία μετά την άλλη. Κι όλες μαζί συνθέτουν το παζλ της πραγματικής ταυτότητας του κόμματος που κυβέρνησε τη χώρα.</p>
      <p>
        <b>ΑΙΧΜΗ</b>
      </p>
      <p>
        <b>ΜΙΑ ΜΕΓΑΛΗ ΝΙΚΗ ΤΩΝ ΦΟΙΤΗΤΩΝ…</b>
      </p>
      <p>Οι φοιτητές της ΑΣΟΕΕ πέτυχαν μια μεγάλη και σπουδαία νίκη. Αποφάσισαν να μην αφήσουν άλλο τη μειοψηφία των επαγγελματιών συνδικαλιστών να αποφασίζει για τις σπουδές τους και τη ζωή τους. Χρειάστηκε να πάνε τρεις φορές στη Γενική Συνέλευση της σχολής τους -αφού οι επαγγελματίες προκήρυσσαν άλλη Γ.Σ. για να αλλάξουν την απόφαση της προηγούμενης- και κάθε φορά να είναι περισσότεροι. Οπως περισσότεροι γίνονταν και εκείνοι που ήθελαν την ΑΣΟΕΕ υπό κατάληψη. Και προχθές, σε μια πρωτοφανώς μαζική Γ.Σ., πέτυχαν να παρθεί ξανά απόφαση για τη λήξη της κατάληψης της ΑΣΟΕΕ. Μιας κατάληψης ολίγων που υπηρετούσε μόνο τη συντήρηση της πολιτικής εκμετάλλευσης των «ευρημάτων» στα υπόγεια της σχολής.</p>
      <p>Εστω και με οριακή πλειοψηφία, η «σιωπηρή πλειοψηφία» μίλησε. Και είπε ένα «ως εδώ». Και το είπε στη γλώσσα των κομματικών εγκάθετων, οι οποίοι αντιλαμβάνονται τα πανεπιστήμια και το άσυλο ως προκεχωρημένα φυλάκια της «προοδευτικής μπαχαλοποίησης».</p>
      <p>Πέτυχαν όμως και κάτι ακόμα, εξίσου σημαντικό: Ωριμάζει πλέον η ιδέα οι ψηφοφορίες για κρίσιμες αποφάσεις να γίνονται ηλεκτρονικά, μέσω της πλατφόρμας της σχολής. Αφού γίνονται οι Γ.Σ., όπου όλοι μπορούν να λένε απολύτως ελεύθερα τις απόψεις τους και τις προτάσεις τους μετά, οι αποφάσεις να παίρνονται από τους πολλούς. Οχι μόνο από τους λίγους, που δεν έχουν άλλη δουλειά να κάνουν παρά να κάνουν Γ.Σ. μέχρι να αποφασιστεί αυτό που θέλουν.</p>
      <p>
        <b>ΕΥΗΚΟΑ ΩΤΑ ΣΤΗΝ ΑΝΤΙΔΡΑΣΗ ΜΗΤΣΟΤΑΚΗ</b>
      </p>
      <p>Για δεύτερη φορά χθες, από το βήμα του Ευρωπαϊκού Λαϊκού Κόμματος, ο Κ. Μητσοτάκης έστειλε διπλό μήνυμα προς την Ε.Ε., αλλά και την Αγκυρα: Η Ευρώπη δεν μπορεί να συνεχίζει να υποκρίνεται άλλο με το μεταναστευτικό. Αλλά και ότι «η Ευρώπη δεν εκβιάζεται». Σύμφωνα με πληροφορίες, στο επιτελείο του πρωθυπουργού υπάρχει συγκρατημένη αισιοδοξία πως η Ευρώπη είναι «περισσότερο έτοιμη» από οποιαδήποτε άλλη φορά να προσαρμόσει την πολιτική της στα νέα δεδομένα που έχουν διαμορφωθεί σε αυτό το μείζονος σημασίας θέμα.</p>
      <p>Η αποφασιστική στάση του πρωθυπουργού να διεθνοποιήσει με ουσιαστικό αλλά και αποφασιστικό τρόπο το θέμα, θέτοντας την Ε.Ε. προ των ευθυνών της, φαίνεται ότι αποδίδει καρπούς. Οι πιο αισιόδοξοι από τους συνεργάτες του Κ. Μητσοτάκη μάλιστα δεν περιμένουν να αργήσουν τα καλά νέα…</p>
      <p>
        <b>ΜΙΑ ΑΝΑΣΑ ΑΠΟ ΤΙΣ 300 ΨΗΦΟΥΣ ΓΙΑ ΨΗΦΟ ΟΜΟΓΕΝΩΝ</b>
      </p>
      <p>Μέσα στο Σαββατοκύριακο θα κριθεί, σύμφωνα με πληροφορίες, το αν το νομοσχέδιο για την ισότιμη ψήφο των Ελλήνων του εξωτερικού θα ψηφιστεί και από τους 300 της Βουλής. Εκκρεμεί μια τελική συνάντηση του υπ. Εσωτερικών με το ΜέΡΑ25, από την οποία θα κριθεί η ομόφωνη ψήφιση του νομοσχεδίου.</p>
      <p>Με τους συναινετικούς χειρισμούς του Τ. Θεοδωρικάκου και τις τροποποιήσεις που έκανε στο νομοσχέδιο που θα αρχίσει να συζητείται την Τρίτη, απέσπασε το τελικό και κρίσιμο «ναι» από το ΚΚΕ. Η στάση του ΚΚΕ εκτιμάται ότι θα συμπαρασύρει και τον ΣΥΡΙΖΑ, ο οποίος δεν θέλει να εμφανιστεί για μια ακόμα φορά απομονωμένος. Πολλοί και από την Κουμουνδούρου και από το Μ. Μαξίμου προεξοφλούν πως και ο ΣΥΡΙΖΑ θα πει «ναι». Επομένως, η «ανάσα» που μένει για την ομοφωνία λέγεται Γ. Βαρουφάκης…</p>
      <p>
        <b>ΑΠΟΡΙΕΣ</b>
      </p>
      <p>1.</p>
      <p>Για πόσο ακόμα η Ευρώπη θα δέχεται την ομηρία της από την Τουρκία στο μεταναστευτικό; Για πόσο ακόμα θα αφήνει τον Ερντογάν να παίζει με το «εργαλείο»;</p>
      <p>2.</p>
      <p>Αληθεύει ότι η ομολογία Τσακαλώτου πως ο ΣΥΡΙΖΑ κατέστρεψε τη μεσαία τάξη, η απάντηση «του ξέφυγε» στο στοίχημα, έχει απόδοση μηδέν;</p>
      <p>
        <i>
          <b>Από την στήλη «Δια Ταύτα» της έντυπης έκδοσης του Ελεύθερου Τύπου</b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/apopseis/491020-o-dritsas-einai-o-syriza-kai-o-syriza-einai-o-dritsas/#">Facebook 0</a>
        </li>
        <li>
          <a href="https://www.eleftherostypos.gr/apopseis/491020-o-dritsas-einai-o-syriza-kai-o-syriza-einai-o-dritsas/#">Twitter</a>
        </li>
        <li>
          <a href="https://www.eleftherostypos.gr/apopseis/491020-o-dritsas-einai-o-syriza-kai-o-syriza-einai-o-dritsas/#">LinkedIn</a>
        </li>
        <li>
          <a href="https://www.eleftherostypos.gr/apopseis/491020-o-dritsas-einai-o-syriza-kai-o-syriza-einai-o-dritsas/#">Περισσότερα</a>
        </li>
      </ul>
    </article>
  </body>
</html>