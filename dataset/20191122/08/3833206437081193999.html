<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Blizki-na-pochinaloto-dete-v-Kardam-Lekaryat-go-ubi-s-inzhekciya-915837"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-22T08:24:00+00:00"/>
    <meta property="og:title" content="Близки на починалото дете в Кардам: Лекарят го уби с инжекция"/>
    <meta property="og:description" content="Близките на починалото в Кардам дете продължават да обвиняват лекарите от Спешна помощ за смъртта на..."/>
  </head>
  <body>
    <article>
      <h1>Близки на починалото дете в Кардам: Лекарят го уби с инжекция</h1>
      <address>
        <time datetime="2019-11-22T08:24:00+00:00">22 Nov 2019, 08:24</time>
      </address>
      <p>Близките на починалото в Кардам дете продължават да обвиняват лекарите от Спешна помощ за смъртта на внука и отказват да приемат, че детето им е починало заради отрова за гризачи.</p>
      <p>Според бабата и дядото всички деца са спели в една стая и няма причина, ако има отрова, само едно от децата да е починало.</p>
      <p>"Идва линейката, бие му инжекцията. Бабо, вика, много ми е топло, подаде си ръчичките и в моите ръце почина. Питам доктора какво направи, питах каква инжекция му би, казва ми "не знам", разказва пред БНТ бабата на детето.</p>
      <p>"Всички спим в едно помещение. Тази отрова се разваля до три дена, минала е една седмица. Готов съм да си понеса последствията, аз детето си няма да върна. Деган без кръвни изследвания не се бие, без да се изтеглят килограмите на детето. Спря му повръщането, то така се прочистваше", каза дядото на починалия Стефан.</p>
      <p>Отравяне със силен химически препарат против гризачи е основната версия за смъртта на 9-годишния Стефан от Кардам. Това заяви вчера главният прокурор Сотир Цацаров. Момченцето почина на 27 октомври в дома си, като първоначално съмненията бяха за хранително отравяне.</p>
      <p>След трагичния инцидент със Стефан, много хора и институции са помогнали на семейството. От няколко седмици, то вече се е пренесло да живее в друга къща, предоставена от съседка.</p>
    </article>
  </body>
</html>