<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/naujienos/miestas/teismas-vilniaus-valdzia-turi-atlyginti-05-mln-euru-zalos-valstybei/"/>
    <meta property="og:site_name" content="Made in vilnius"/>
    <meta property="article:published_time" content="2019-11-22T08:43:17+00:00"/>
    <meta property="og:title" content="Teismas: Vilniaus valdžia turi atlyginti 0,5 mln. eurų žalos valstybei"/>
    <meta property="og:description" content="Vilniaus valdžia ir savivaldybės valdoma įmonė „Vilniaus vystymo kompanija“ turi atlyginti daugiau nei 0,5 mln. eurų žalos valstybei už laiku negrąžintas buvusias Vilniaus apskrities viršininko administracijos patalpas. Taip šią savaitę nusprendė Apeliacinis teismas, patenkinęs Vyriausybės ieškinį. Pasak teismo, savivaldybė ir jos įmonė dalį valstybei neteisėtai neperduotų patalpų nuomojo Valstybės saugumo departamentui..."/>
  </head>
  <body>
    <article>
      <h1>Teismas: Vilniaus valdžia turi atlyginti 0,5 mln. eurų žalos valstybei</h1>
      <address><time datetime="2019-11-22T08:43:17+00:00">22 Nov 2019, 08:43</time> by <a rel="author">BNS</a></address>
      <p>Vilniaus valdžia ir savivaldybės valdoma įmonė „Vilniaus vystymo kompanija“ turi atlyginti daugiau nei 0,5 mln. eurų žalos valstybei už laiku negrąžintas buvusias Vilniaus apskrities viršininko administracijos patalpas.</p>
      <p>Taip šią savaitę nusprendė Apeliacinis teismas, patenkinęs Vyriausybės ieškinį.</p>
      <p>Pasak teismo, savivaldybė ir jos įmonė dalį valstybei neteisėtai neperduotų patalpų nuomojo Valstybės saugumo departamentui (VSD). „Vilniaus vystymo kompanija“ iš nuomos gavo 496,7 tūkst. eurų, savivaldybė – 26,3 tūkst. eurų.</p>
      <p>„Ši nauda atitinka valstybės patirtą praradimą, nes nuoma mokėta iš jos biudžeto. (…) Savivaldybė ir įmonė, neperduodamos patalpų, atliko neteisėtus veiksmus ir iš jų gavo naudos“, – rašoma teismo nutartyje.</p>
      <p>Teismo sprendimu savivaldybė ir įmonė Vyriausybei turi sumokėti 523 tūkst. eurų žalos ir 5 proc. metinių palūkanų.</p>
      <p>2015 metais Lietuvos Aukščiausias Teismas (LAT) nutarė, jog „Vilniaus vystymo kompanija“ Turto bankui turi perduoti Europos aikštėje esančias beveik 3,1 tūkst. kv. metrų ploto administracines patalpas ir 30 automobilių vietų požeminėje aikštelėje.</p>
      <p>LAT vertinimu, patalpos privalėjo būti perduotos valstybei pagal Vilniaus apskrities viršininko administracijos 2002 metų sutartį su savivaldybe. Pagal ją senasis administracijos pastatas Gedimino prospekte atiteko savivaldybei – ji vėliau jį už 3,48 mln. eurų pardavė ir pastatė du naujus statinius dešiniajame Neries krante. Vienas jų turėjo tapti apskrities nuosavybe.</p>
      <p>Po LAT sprendimo patalpos valstybei perduotos 2016-aisiais. Tų metų gegužę Valstybės kontrolė nustatė, jog VSD 10 metų mokėjo nuomos mokestį už dalį patalpų, kurios turėjo būti perduotos valstybei.</p>
      <p>Autorius: Evelina Povilaitytė</p>
      <p>
        <i>Naujienų agentūros BNS informaciją skelbti, cituoti ar kitaip atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo neleidžiama.</i>
      </p>
      <figure>
        <img src="https://www.madeinvilnius.lt/wp-content/uploads/2017/06/BNS.jpg"/>
      </figure>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>6 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/naujienos/miestas/sostines-m-marcinkeviciaus-ligonineje-naujas-modernus-tomografas-ir-atnaujintos-patalpos/"/>
        <a href="https://madeinvilnius.lt/naujienos/miestas/senamiestyje-prie-turistiniu-objektu-irenginejamos-informacines-lenteles/"/>
        <a href="https://madeinvilnius.lt/naujienos/miestas/konkursas-50-tukst-eur-uz-unikalias-idejas-vilniui/"/>
        <a href="https://madeinvilnius.lt/naujienos/miestas/lukiskiu-aikstes-istatymo-projekta-prasoma-perduoti-svarstyti-svietimo-ir-mokslo-komitetui/"/>
        <a href="https://madeinvilnius.lt/naujienos/miestas/savivaldybe-atmete-plana-snipiskese-statyti-apzvalgos-boksta/"/>
        <a href="https://madeinvilnius.lt/naujienos/miestas/vienas-po-kito-sostineje-atidaromi-nauji-moduliniai-darzeliai-nuotraukos/"/>
      </related>
    </article>
  </body>
</html>