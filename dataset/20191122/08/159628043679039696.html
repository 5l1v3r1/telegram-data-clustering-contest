<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/denizli/kent-genel/oksuz-genc-cifte-sevgi-eli-uzandi/"/>
    <meta property="og:site_name" content="Denizli Haber"/>
    <meta property="article:published_time" content="2019-11-22T08:25:00+00:00"/>
    <meta property="og:title" content="Öksüz genç çifte sevgi eli uzandı"/>
    <meta property="og:description" content="İhtiyaç sahipleri ile hayırseverler arasında köprü görevi yürüten Denizli Büyükşehir Belediyesi Sevgi Eli, kısa süre önce komşularının yardımıyla düğün yapan ve dünya evine giren öksüz çiftin evini baştan aşağı döşedi."/>
  </head>
  <body>
    <article>
      <h1>Öksüz genç çifte sevgi eli uzandı</h1>
      <h2>İhtiyaç sahipleri ile hayırseverler arasında köprü görevi yürüten Denizli Büyükşehir Belediyesi Sevgi Eli, kısa süre önce komşularının yardımıyla düğün yapan ve dünya evine giren öksüz çiftin evini baştan aşağı döşedi.</h2>
      <address><time datetime="2019-11-22T08:25:00+00:00">22 Nov 2019, 08:25</time> by <a rel="author">Haber Merkezi</a></address>
      <p>Denizli Büyükşehir Belediyesi Sevgi Eli, yeni evlenen Murat ve Özlem Yıldız çiftinin yüzünü güldürdü. Kısa süre önce komşularının desteği ve yardımlarıyla düğün yapıp dünya evine giren Yıldız çiftinin evleri baştan aşağı yeni eşyalarla donatıldı.</p>
      <figure>
        <img src="https://www.denizlihaber.com/medya/2019/11/denizli-sevgi-eli-haber.jpg"/>
      </figure>
      <p>Genç çiftin bir komşusu, düğünün hemen ardından her ikisinin de öksüz olduklarını belirttiği Murat ve Özlem Yıldız’ın ev eşyalarının olmadığını belirterek Denizli Büyükşehir Belediyesi’ne başvurdu ve yardım edilmesini istedi. Konudan haberdar edilen Büyükşehir Belediye Başkanı Osman Zolan’ın talimatıyla Denizli Büyükşehir Belediyesi Sevgi Eli ekipleri dünya evine giren genç çiftin evini oturma odası, misafir odası, yatak odası ve mutfağını ev eşyaları ile donattı.</p>
      <p><b>“BİZE DÜĞÜN SÜRPRİZİ OLDU”</b><br/>Denizli Büyükşehir Belediyesi Sosyal Hizmetler Dairesi Başkanı Erdal Işık ve Sevgi Eli Sorumlusu Selma Yıldız’ın ziyaret ettiği Murat ve Özlem Yıldız çifti, evlerinin son halini görünce heyecanlarını ve şaşkınlıklarını gizleyemediler. Murat Yıldız, “Komşularımız düğünümüzü yapmamızda yardımcı oldu. Büyükşehir Belediyesi de çamaşır makinesinden oturma grubuna kadar evimizi baştan aşağıya döşedi. Bize düğün sürprizi oldu. Çok teşekkür ederiz” dedi.</p>
      <figure>
        <img src="https://www.denizlihaber.com/medya/2019/11/denizli-sevgi-eli-haber1.jpg"/>
      </figure>
      <p><b>“ŞEHRİMİZDE YAŞAYAN HERKES MUTLU OLSUN</b>”<br/>Denizli Büyükşehir Belediye Başkanı Osman Zolan ise genç çifte bir ömür boyu saadet dileyerek, Denizli’de yaşayan herkesin mutluluğu ve huzuru için gece gündüz gayret ettiklerini söyledi. Başkan Osman Zolan, “Bir şehir için köprülü kavşaklar, yollar, parklar, alt yapı, üst yapı yapmak tabi ki önemli ancak bu hizmetlerimizin yanında insanımıza da dokunmamız, gönüller yapmamız, derdi olanın dertlerini paylaşmamız gerekiyor. Bizim isteğimiz, şehrimizde yaşayan herkes mutlu olsun, Genç çiftimizin durumunu öğrenmemizin ardından gerekeni yaptık. Kardeşlerimize sonsuz mutluluklar diliyorum” diye konuştu.</p>
    </article>
  </body>
</html>