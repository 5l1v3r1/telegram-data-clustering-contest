<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.livetennis.it/post/322161/massimo-calvelli-potrebbe-essere-il-nuovo-ceo-dellatp/"/>
    <meta property="og:site_name" content="Live Tennis"/>
    <meta property="article:published_time" content="2019-11-22T08:24:00+00:00"/>
    <meta property="og:title" content="Massimo Calvelli potrebbe essere il nuovo CEO dell’ATP"/>
    <meta property="og:description" content="Italia sempre più centrale nel mondo del tennis, sia a livello sportivo che manageriale. Dopo l’organizzazione delle NextGen Finals dal 2017, lo scorso aprile è arrivata la clamorosa aggiudicazione delle ATP Finals a Torino dal 2021. Poche settimane fa Andrea Gaudenzi è stato scelto come nuovo Presidente dell’ATP, un mandato che inizierà il prossimo 1/1/2020. […]"/>
  </head>
  <body>
    <article>
      <h6 class="kicker">Circuito ATP </h6>
      <h1>Massimo Calvelli potrebbe essere il nuovo CEO dell’ATP</h1>
      <address>
        <time datetime="2019-11-22T08:24:00+00:00">22 Nov 2019, 08:24</time>
      </address>
      <p><b>Italia sempre più centrale nel mondo del tennis, sia a livello sportivo che manageriale</b>. Dopo l’organizzazione delle NextGen Finals dal 2017, lo scorso aprile è arrivata la clamorosa aggiudicazione delle ATP Finals a Torino dal 2021. Poche settimane fa Andrea Gaudenzi è stato scelto come nuovo Presidente dell’ATP, un mandato che inizierà il prossimo 1/1/2020. Ieri la stampa britannica ha diffuso un’altra notizia rilevante sulla governance del tennis di vertice, che ci vede ancora protagonisti. Secondo il collega <i>Simon Briggs del “Telegraph”</i>, <b>Massimo Calvelli sarà nominato prossimo CEO dell’ATP (ossia amministratore delegato), con Gaudenzi che dovrebbe quindi ricoprire solo il ruolo di Presidente</b>.</p>
      <p><b>Massimo Calvelli è un 45enne manager fiorentino</b> (nato a Montevarchi), da anni residente a Londra e buon amico di Gaudenzi, <b>con importanti esperienze in aziende che si occupano di tennis</b>: prima il produttore di racchette ed accessori Wilson, quindi dal 2014 in Nike col ruolo di marketing manager. Uno abituato a negoziare e perfezionare contratti con gente come Nadal e Serena Williams, un ruolo di spicco insomma.</p>
      <p>Calvelli vanta una discreta carriera tennistica a livello junior: qualcuno lo ricorderà come <b>finalista dell’Avvenire a Milano nel 1990</b>. Tentò la scalata nel tennis Pro, dai primi ITF nel 1991 fino al 1997, l’anno del ritiro, toccando <b>un best ranking al n. 255 nel corso del 1995</b>. Ha vinto alcuni tornei Satellite, sconfiggendo tra gli altri Santopadre, Navarra, Lapentti, Spadea, ma ha avuto molto più successo come manager.</p>
      <p>Se la voce sarà confermata, <b>per la prima volta l’ATP avrà due persone distinte a ricoprire i ruoli di Presidente e Amministratore Delegato</b>. Finora infatti le due figure dirigenziali sono sempre state fuse in un unico soggetto, come l’attuale e dimissionario Chris Kermode, costretto a lasciare l’incarico per la sfiducia del player council; una “ribellione” che covava da tempo, pare guidata da Novak Djokovic, insoddisfatto per come il capo dell’ATP abbia privilegiato nel suo mandato gli interessi dei tornei a discapito di quelli dei giocatori.</p>
      <p> </p>
      <p>
        <b>Marco Mazzoni</b>
      </p>
      <p>
        <b>@marcomazz</b>
      </p>
    </article>
  </body>
</html>