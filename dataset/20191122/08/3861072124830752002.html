<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/gerinamas-psichoterapijos-paslaugu-prieinamumas/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-11-22T08:47:00+00:00"/>
    <meta property="og:title" content="Gerinamas psichoterapijos paslaugų prieinamumas"/>
    <meta property="og:description" content="Nuo kitų metų vaikams, paaugliams ir suaugusiesiems, turintiems psichikos ar elgesio sutrikimų, Privalomojo sveikatos draudimo fondo (PSDF) lėšomis bus apmokama daugiau psichoterapijos seansų, nei iki šiol. Tai, tikimasi, sustiprins teikiamos"/>
  </head>
  <body>
    <article>
      <h1>Gerinamas psichoterapijos paslaugų prieinamumas</h1>
      <address>
        <time datetime="2019-11-22T08:47:00+00:00">22 Nov 2019, 08:47</time>
      </address>
      <p>
        <i>Nuo kitų metų vaikams, paaugliams ir suaugusiesiems, turintiems psichikos ar elgesio sutrikimų, Privalomojo sveikatos draudimo fondo (PSDF) lėšomis bus apmokama daugiau psichoterapijos seansų, nei iki šiol. Tai, tikimasi, sustiprins teikiamos pagalbos kokybę bei padės užtikrinti, kad, kai įmanoma, pacientai būtų gydomi taikant psichologines intervencijas, o ne vaistus.</i>
      </p>
      <p>Tai numatyta sveikatos apsaugos ministro Aurelijaus Verygos įsakyme. Jame taip pat reglamentuota, kad psichoterapiją nuo Naujųjų galės taikyti ir daugiau specialistų, įgijusių reikiamą kvalifikaciją.   </p>
      <blockquote>Nuo kitų metų psichoterapijos metodą galės taikyti ne tik gydytojas psichoterapeutas, bet ir, pavyzdžiui, bet kurios profesinės kvalifikacijos gydytojas, slaugytojas, akušeris ar medicinos psichologas.</blockquote>
      <p>Ministro A. Verygos teigimu, naujovės ypač svarbios šiuo laikmečiu, kai dėl intensyvaus gyvenimo tempo, patiriamos įtampos psichikos sutrikimai tampa dažnesni. Tad gausinamas PSDF biudžeto lėšomis apmokamų nemedikamentinių paslaugų ir jas galinčių teikti specialistų skaičius atvers galimybes kokybišką pagalbą gauti daugiau žmonių.  </p>
      <p>„Taip siekiame užtikrinti, jog kiekvienas vaikas, paauglys ar suaugęs žmogus, susidūręs su psichikos ligomis, neliktų kovoti su jomis vienas, kad žinotų, jog yra kvalifikuoti specialistai, apmokamos paslaugos. Tuo tikslu jau kitąmet vietoje 24 psichologijos seansų per metus pacientas galės gauti 30. Tai leis užtikrinti efektyvesnę, ilgalaikę pagalbą ir geresnius gydymo rezultatus“, – sako ministras A. Veryga.</p>
      <p>Tuo metu, specialistų, galinčių taikyti psichoterapijos metodą, sąrašo išplėtimas užtikrins geresnį šių paslaugų prieinamumą, padės siekiant, kad pacientų problemos būtų sprendžiamos kuo anksčiau.</p>
      <p>Nuo kitų metų psichoterapijos metodą galės taikyti ne tik gydytojas psichoterapeutas, bet ir, pavyzdžiui, bet kurios profesinės kvalifikacijos gydytojas, slaugytojas, akušeris ar medicinos psichologas. Tiesa, visi jie turės būti baigę ne mažesnės kaip 4 metų trukmės mokymo programą ir įgiję atitinkamas kvalifikacijas. Tad pacientams baimintis dėl specialistų kvalifikacijos nereikėtų – ir toliau didelis dėmesys bus skiriamas paslaugos kokybės užtikrinimui.</p>
      <p>Numatyta, kad PSDF lėšomis bus apmokama už 30 individualios arba šeimos psichoterapijos seansų vienam pacientui per kalendorinius metus. Taip pat apibrėžta, kad, įvertinus paciento sveikatos būklę, gydytojo sprendimu dar galės būti skiriama papildomai iki 10 individualių arba šeimos psichoterapijos seansų. Reglamentuota, jog vieno individualios ar šeimos psichoterapijos seanso trukmė  – 1 valanda.</p>
      <p>Šiuo metu ne visos Europos Sąjungos (ES) šalys užtikrina psichoterapijos paslaugų apmokėjimą biudžeto lėšomis. Kai kuriose iš jų tokios paslaugos valstybės apmokamos iš dalies, kai kuriose – už šias jas moka patys pacientai. Lietuvoje, lyginant 2016 m. ir 2018 m., PSDF lėšomis apmokamų psichoterapijos konsultacijų skaičius išaugo beveik dvigubai.</p>
      <p>
        <a href="https://www.e-tar.lt/portal/lt/legalAct/9b6a39b0062811ea9d279ea27696ab7b">Ministro įsakymu patvirtintas aprašas įsigalios 2020 m. sausio 1-ąją. Jį galite rasti čia.</a>
      </p>
      <p>
        <i>SAM inf. </i>
      </p>
    </article>
  </body>
</html>