<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/muzikineje-kaukeje-inga-valinskiene-negailes-komplimentu-dalyvei-padainavai-geriau-nei-as.ff1aa377-0cff-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-22T08:15:00+00:00"/>
    <meta property="og:title" content="„Muzikinėje kaukėje“ Inga Valinskienė negailės komplimentų dalyvei: „Padainavai geriau nei aš“"/>
    <meta property="og:description" content="Naujas BTV „Muzikinės Kaukės“ sezonas įgavo pagreitį ir vis nenustoja stebinti. Šį šeštadienį atlikėjai Augustei Vedrickaitei teko sunki užduotis – įkūnyti komisijos narę, popscenos primadoną Ingą Valinskienę. Ankstesniuose sezonuose dalyviams yra tekę įkūnyti šią komisijos narę, bet retas susidorojo su užduotimi. Viso pasirodymo metu nuo I. Valinskienės veido nedingo šypsena, o po dainos aidėjo gausios ovacijos."/>
  </head>
  <body>
    <article>
      <h1>„Muzikinėje kaukėje“ Inga Valinskienė negailės komplimentų dalyvei: „Padainavai geriau nei aš“</h1>
      <address><time datetime="2019-11-22T08:15:00+00:00">22 Nov 2019, 08:15</time> by <a rel="author">Žmonės.lt</a></address>
      <p>
        <b>Naujas BTV „Muzikinės Kaukės“ sezonas įgavo pagreitį ir vis nenustoja stebinti. Šį šeštadienį atlikėjai Augustei Vedrickaitei teko sunki užduotis – įkūnyti komisijos narę, popscenos primadoną Ingą Valinskienę. Ankstesniuose sezonuose dalyviams yra tekę įkūnyti šią komisijos narę, bet retas susidorojo su užduotimi. Viso pasirodymo metu nuo I. Valinskienės veido nedingo šypsena, o po dainos aidėjo gausios ovacijos.</b>
      </p>
      <p>„Šis variantas mane imponuoja labai stipriai“, – iškart po pasirodymo komentavo Inga. Komisijos narė neslėpė savo susižavėjimo Auguste: „Ką aš labiausiai noriu pagirti tai, kad šios dainos žemą pradžią tu padainavai geriausiai ir tiksliausiai iš visų mano girdėtų Valinskienių. Tu ją padainavai geriau nei tikroji Valinskienė“, – nedvejodama dėstė Inga.</p>
      <p>Vytenis Pauliukaitis po pasirodymo taip pat liko nustebęs ir šmaikščiai komentavo: „Aš tyliai pasakysiu, tu buvai už ją geresnė“ – sakė jis. Žavioji komisijos narė Livija Gradauskienė kaip visada Augustei negailėjo gražių žodžių: „Energetiškai, mieloji, tu kosmosas. Su kokia energija atlikai tuos judesius, tą nosytę raukai, tuos žvilgsniukus mėtai. Kai energetika yra tokia pati, gyvai Valinskienei žiūrint, nu Auguste, tu šaunuolė!“, – su šypsena kalbėjo Livija.</p>
      <p>Pati atlikėja prieš pasirodymą jaudinosi ir juokavo: „Kai lipi į sceną ir norėdamas įsijausti į dainą, stengiesi kažką įsivaizduoti minioje, o dabar stengsiuosi įsivaizduoti, kad jos nėra“, – kalbėjo dalyvė. Mergina neslėpė, kad jaudulys buvo didesnis nei įprastai: „Prieš pasirodymą jau buvau perdegusi su jauduliu, bet labiausiai jaudinausi tą minutę, kai pamačiau ekrane ir supratau, kad reikės ją įkūnyti“, – pasakoja mergina.</p>
      <p>Paklausta, ar buvo sunku atkartoti I. Valinskienės manieras scenoje, dainininkė atskleidė: „Susiradau vieną vaizdo įrašą ir smulkiai nusiėmiau kiekvieną rankos judesėlį, bandžiau daryti viską identiškai, ką mačiau. Čia buvo tiesiog mintinai iškaltas eilėraštis“, – pasakojo Augustė.</p>
    </article>
  </body>
</html>