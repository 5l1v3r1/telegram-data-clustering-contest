<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/685859/san-simera-skotothike-o-tzon-kenenti-mia-apo-tis-pio-polysyzitime"/>
    <meta property="og:site_name" content="enikos.gr"/>
    <meta property="article:published_time" content="2019-11-22T08:20:00+00:00"/>
    <meta property="og:title" content="Σαν σήμερα σκοτώθηκε ο Τζον Κένεντι - Μια από τις πιο πολυσυζητημένες δολοφονίες του 20ού αιώνα - ΦΩΤΟ - ΒΙΝΤΕΟ"/>
    <meta property="og:description" content="Ο πρόεδρος των ΗΠΑ, Τζον Φιτζέραλντ Κένεντι..."/>
  </head>
  <body>
    <article>
      <h1>Σαν σήμερα σκοτώθηκε ο Τζον Κένεντι - Μια από τις πιο πολυσυζητημένες δολοφονίες του 20ού αιώνα - ΦΩΤΟ - ΒΙΝΤΕΟ</h1>
      <address>
        <time datetime="2019-11-22T08:20:00+00:00">22 Nov 2019, 08:20</time>
      </address>
      <p>Ο πρόεδρος των ΗΠΑ, Τζον Φιτζέραλντ <a href="http://www.enikos.gr/international/670387/machairothike-sti-fylaki-o-dolofonos-tou-rompert-kenenti-photo-vi">Κένεντι,</a> 35ος Πρόεδρος των Ηνωμένων Πολιτειών, δολοφονήθηκε στις 12:30 τοπική ώρα, την Παρασκευή 22 Νοεμβρίου του 1963, στην πλατεία Ντίλι στο Ντάλας του Τέξας</p>
      <p>Ο αντιπρόεδρος, Λίντον Τζόνσον, ορκίζεται 36ος πρόεδρος των ΗΠΑ, μέσα στο προεδρικό αεροσκάφος Air Force One.</p>
      <p>Τα ακριβή περιστατικά της δολοφονίας, που είναι μια από τις πιο πολυσυζητημένες του 20ου αιώνα, παραμένουν ακόμα και σήμερα σε μεγάλο βαθμό άγνωστα. Μόνο μία αξιόπιστη μαρτυρία υπάρχει για το γεγονός: μία ερασιτεχνική ταινία διάρκειας 15 δευτερολέπτων από τον 58χρονο επιχειρηματία Αβραάμ Ζαπρούντερ.</p>
      <figure>
        <iframe src="https://www.youtube.com/embed/0FCqjClIxuU" width="640" height="360" data-service="Youtube" scrolling="no"/>
      </figure>
      <p>Η επίσκεψη του Προέδρου στην Πολιτεία του Τέξας είχε προγραμματιστεί έναν χρόνο πριν προκειμένου οι εκεί δημόσιες εμφανίσεις του, να επιφέρουν αφενός κάποια έσοδα στο δημοκρατικό κόμμα, αφετέρου περισσότερες ψήφους στις επικείμενες εκλογές του επομένου έτους.</p>
      <p>Ο Κένεντι συνοδεύεται από τη σύζυγό του Τζάκι και τον Αντιπρόεδρο των ΗΠΑ Λίντον Τζόνσον.</p>
      <p>Σύμφωνα με το πρόγραμμα οι "υψηλοί επισκέπτες" θα διέρχονταν μέσα από την πόλη σε αυτοκινητοπομπή με κατεύθυνση το Εμπορικό Κέντρο "Τρέιντ Μαρτ" όπου θα ακολουθούσε προεδρικός λόγος και γεύμα. Η διαδρομή (από αεροδρόμιο μέχρι σημείο γεύματος) είχε καθοριστεί από τις μυστικές υπηρεσίες από τις 8 Νοεμβρίου όπου η αυτοκινητοπομπή θα κάλυπτε την συνολική απόσταση των δεκαέξι χιλιομέτρων σε χρόνο 45 λεπτών της ώρας με μέση ταχύτητα 20 χλμ την ώρα.</p>
      <p>Σημειώνεται ότι τρεις ημέρες πριν, στις 19 Νοεμβρίου, δύο τοπικές εφημερίδες, η "Ντάλας Χέραλντ" και η "Μόρνιγκ Νιούς" είχαν δημοσιοποιήσει τη διαδρομή με λεπτομερειακούς χάρτες. Μάλιστα το πρωί της άφιξης η "Μόρνιγκ Νιούς" δημοσίευσε ένα άρθρο με πένθιμο πλαίσιο υπό τον τίτλο "Καλώς ήλθατε στο Ντάλας κύριε Κένεντι", που αποκαλύφθηκε αργότερα ότι ήταν επί πληρωμή από κάποιον Μπέρναρντ Βάισμαν.</p>
      <p>Στις 11.50 ξεκίνησε από το αεροδρόμιο η αυτοκινητοπομπή πλαισιωμένη από μοτοσυκλετιστές της αστυνομίας με πρώτο όχημα την προεδρική λιμουζίνα, που έφερε την αμερικανική σημαία και τον προεδρικό θυρεό, χωρίς τον θόλο ασφαλείας και με επιβαίνοντες τον Πρόεδρο, πίσω δεξιά, έχοντας αριστερά την σύζυγό του και προ αυτού, στα πτυσσόμενα καθίσματα, τον κυβερνήτη Κόναλι με τη σύζυγό του αριστερά.</p>
      <p>Οδηγός και συνοδηγός ήταν οι αστυνόμοι της μυστικής υπηρεσίας Ουΐλιαμς Γκριρ και Ρόι Κέλερμαν αντίστοιχα, ενώ οι δύο θέσεις των συνοδών ανδρών ασφαλείας (πίσω και εξωτερικά) παρέμειναν κενές.</p>
      <p>Τη λιμουζίνα ακολουθούσε μία ανοικτή κάντιλακ με οκτώ πράκτορες της μυστικής υπηρεσίας με βασική αποστολή την παρακολούθηση του πλήθους και την παρατήρηση κτιρίων, διασταυρώσεων και γεφυρών.</p>
      <p>Προπομπός της αυτοκινητοπομπής είχε τεθεί ένα λευκό αυτοκίνητο της μυστικής αστυνομίας που επέβαιναν ο διευθυντής της αστυνομίας του Ντάλας Τζέσι Κάρι, ο σερίφης της κομητείας Μπιλ Ντέκερ και ο Βίκτορ Λόουζον εκπρόσωπος της μυστικής υπηρεσίας που ήταν και οι επιφορτισμένοι της πλήρους ανάπτυξης των μέτρων ασφαλείας για όλο το χρόνο της προεδρικής επίσκεψης στο Ντάλας.</p>
      <p>Ένα τεράστιο πλήθος, περίπου 150.000-200.000 άτομα, είχε παραταχθεί κατά μήκος των λεωφόρων για να δει και να επευφημήσει τον πρόεδρο. Μετά τη διέλευσή της από το κέντρο της πόλης και τους ουρανοξύστες που τόσο φοβούνταν οι άνθρωποι της ασφάλειας του προέδρου, η πομπή εισήλθε στην θεωρούμενη σαν ασφαλή περιοχή της ανισόπεδης διασταύρωσης της οδού Ελμ.</p>
      <p>Στις 12:28 τα αυτοκίνητα πέρασαν μπροστά από το κτίριο του Αποθετηρίου Σχολικών Βιβλίων της πολιτείας. Ένα λεπτό αργότερα αρχίζει η ταινία του Ζαπρούντερ. Το προεδρικό αυτοκίνητο κινούταν αργά. Αργότερα ειπώθηκε ότι ο πρόεδρος το είχε ζητήσει, ενθαρρυμένος από την ενθουσιώδη υποδοχή του κόσμου σε μία πολιτεία κρίσιμη πολιτικά και παραδοσιακά εχθρική προς τους Δημοκρατικούς.</p>
      <figure>
        <iframe src="https://www.youtube.com/embed/56wg7-f4hFk" width="640" height="360" data-service="Youtube" scrolling="no"/>
      </figure>
      <p>
        <b>Η στιγμή της δολοφονίας</b>
      </p>
      <p>Στις 12:30, ο Κένεντι, ο οποίος χαιρετούσε τον κόσμο, έφερε ξαφνικά τα χέρια του στο λαιμό του και άρχισε να σκύβει προς την πλευρά της γυναίκας του, η οποία τον κοίταζε έντρομη. Ένας παριστάμενος έστριψε απότομα το κεφάλι του προς την πλατεία Ντίλι, μακριά από το Αποθετήριο. Ένας πυροβολισμός είχε ακουστεί αλλά ελάχιστοι τον είχαν αντιληφθεί.</p>
      <p>Ένα δευτερόλεπτο αργότερα, ο Κόναλι, ο οποίος καθόταν ακριβώς μπροστά από τον Κένεντι έπεσε απότομα μπροστά, χτυπημένος από τη δεύτερη σφαίρα.</p>
      <p>Τέσσερα δευτερόλεπτα μετά, μία τρίτη σφαίρα χτύπησε τον πρόεδρο στο κεφάλι, το οποίο κυριολεκτικά συντρίφθηκε. Το σώμα του Κένεντι τινάχθηκε προς τα πίσω και έπεσε απότομα στην αγκαλιά της Τζάκι, από το στόμα της οποίας ξέφυγε μόνο ένα "Ω, όχι".</p>
      <figure>
        <iframe src="https://www.youtube.com/embed/uw0CHiPpy0o" width="640" height="360" data-service="Youtube" scrolling="no"/>
      </figure>
      <p>Η Τζάκι σηκώθηκε από το κάθισμα για να βοηθήσει τον μυστικό πράκτορα Κλίντον Χιλ, ο οποίος σκαρφάλωσε στη λιμουζίνα από πίσω και έσπρωξε την Πρώτη Κυρία πίσω στο κάθισμα. Αμέσως μετά, το αυτοκίνητο χάθηκε κάτω από μία ανισόπεδη διάβαση αναπτύσσοντας ταχύτητα με προορισμό το νοσοκομείο Πάρκλαντ Μεμόριαλ.</p>
      <p>Μία ώρα αργότερα, παρά τις προσπάθειες των γιατρών, ανακοινώθηκε επισήμως ότι ο πρόεδρος Κένεντο είναι νεκρός. Σύμφωνα με μετέπειτα και ανεπίσημες αναφορές του Δρ Τομ Σάιρς, επικεφαλής χειρουργού στο νοσοκομείο και καθηγητή χειρουργικής στο Πανεπιστήμιο του Τέξας, ο θάνατος του Κένεντι ήταν ακαριαίος:</p>
      <p>«Ιατρικώς, ήταν εμφανές ότι ο πρόεδρος δεν ήταν ζωντανός όταν τον έφεραν. Δεν υπήρχε αυτόματη αναπνοή. Οι κόρες των ματιών του ήταν διεσταλμένες και ακίνητες. Ήταν φανερό το τραύμα που είχε δεχθεί στο κεφάλι ήταν θανατηφόρο», είπε ο Δρ. Σάιρς.</p>
      <p>Στις 14:38, με την Τζάκι στο πλευρό του, ανέκφραστη πλέον και με το αίμα του άντρα της στα ρούχα της, ο αντιπρόεδρος Λίντον Τζόνσον ορκίστηκε 36ος πρόεδρος των Ηνωμένων Πολιτειών μέσα στο προεδρικό αεροσκάφος.</p>
      <p>
        <b>Η κηδεία του Κένεντι</b>
      </p>
      <p>Η σορός του Κένεντι μεταφέρθηκε την ίδια μέρα από το Ντάλας στην Ουάσινγκτον με το προεδρικό αεροσκάφος. Στις 24 Νοεμβρίου η σορός μεταφέρθηκε, συνοδεία αγημάτων από όλους τους κλάδους των Ενόπλων Δυνάμεων και υπό το βλέμμα εκατοντάδων χιλιάδων ατόμων που συγκεντρώθηκαν κατά μήκος της λεωφόρου Πενσυλβανίας, στο Καπιτώλιο των Ηνωμένων Πολιτειών για λαϊκό προσκύνημα.</p>
      <p>Το χάλκινο φέρετρο τοποθετήθηκε στο ίδιο βάθρο στο οποίο είχε τοποθετηθεί, 98 χρόνια νωρίτερα, η σορός του Αβραάμ Λίνκολν. Η κηδεία του Κένεντι έγινε στις 25 Νοεμβρίου, από τον ρωμαιοκαθολικό ναό του Αγίου Ματθαίου στην Ουάσινγκτον και ο 35ος πρόεδρος των Ηνωμένων Πολιτειών της Αμερικής ενταφιάστηκε στο Εθνικό Κοιμητήριο του Άρλινγκτον, στη Βιρτζίνια, ενώπιον της μεγαλύτερης συγκέντρωσης επισήμων στην ιστορία των Η.Π.Α. Την Ελλάδα εκπροσώπησε η βασίλισσα Φρειδερίκη.</p>
      <p>Στον επικήδειο λόγο του ο αρχιδικαστής Γουόρεν είπε: "Ο Τζον Φιτζέραλντ Κέννεντυ, ο μέγας και καλός πρόεδρος, ο φίλος όλων των καλόπιστων ανθρώπων, εκείνος που πίστευε στην ισότητα και την αξιοπρέπεια όλων, ο μαχητής της δικαιοσύνης, ο απόστολος της ειρήνης, έφυγε από κοντά μας από τη σφαίρα ενός δολοφόνου (...), από τις δυνάμεις του μίσους και του κακού που κατατρώγουν την Αμερική".</p>
      <p>Η ζωή του Τζον Κέννεντυ και το πρόωρο τέλος του, έδωσαν πλούσιο υλικό στον κινηματογράφο, ενώ δημιουργήθηκαν ντοκιμαντέρ που παρουσίαζαν τη ζωή του και προσπαθούσαν να ανακαλύψουν ποιος κρύβεται πίσω από τη δολοφονία του.</p>
      <figure>
        <iframe src="https://www.youtube.com/embed/cDZweMXXY6Y" width="640" height="360" data-service="Youtube" scrolling="no"/>
      </figure>
      <p>Πηγή: wikipedia, sansimera.gr</p>
      <related>
        <h4>σχετικά άρθρα</h4>
        <a href="http://www.enikos.gr/international/685843/diadilosi-me-feretra-kai-epeisodia-sti-volivia%0A%20%20%20%20%0A"/>
        <a href="http://www.enikos.gr/international/685834/etoimos-na-diekdikisei-to-proedriko-chrisma-ton-dimokratikon-o-bl%0A%20%20%20%20%0A"/>
        <a href="http://www.enikos.gr/international/685820/neo-minyma-ton-ipa-stin-tourkia-gia-tous-s-400%0A%20%20%20%20%0A"/>
        <a href="http://www.enikos.gr/international/685840/neo-freno-tis-gerousias-se-apofasi-gia-ti-genoktonia-ton-armenion%0A%20%20%20%20%0A"/>
        <a href="http://www.enikos.gr/international/685718/gnorizete-apo-poio-yliko-kataskevazontai-ta-chartonomismata-i-apa%0A%20%20%20%20%0A"/>
        <a href="http://www.enikos.gr/international/685643/agria-dolofonia-23chronou-montelou-vrethike-nekri-me-mia-sfaira-s%0A%20%20%20%20%0A"/>
        <a href="http://www.enikos.gr/international/685646/mystiko-deipno-gia-zakermpergk-trab%0A%20%20%20%20%0A"/>
        <a href="http://www.enikos.gr/international/685515/synchroni-mideia-skotose-kai-tous-treis-gious-tis-to-kinitro-tis-%0A%20%20%20%20%0A"/>
        <a href="http://www.enikos.gr/international/685553/berns-lypamai-pou-to-leo-alla-an-i-ellada-chreiastei-ti-stirixi-t%0A%20%20%20%20%0A"/>
      </related>
    </article>
  </body>
</html>