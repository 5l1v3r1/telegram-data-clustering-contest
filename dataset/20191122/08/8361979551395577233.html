<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/rosiyskiy-rozvidnik-u-serbiji-reakciya-prezidenta-novini-svitu-50055053.html"/>
    <meta property="og:site_name" content="НВ"/>
    <meta property="article:published_time" content="2019-11-22T08:06:00+00:00"/>
    <meta property="og:title" content="Президент Сербії про вербувальника з ГРУ: Путін про це нічого не знав"/>
    <meta property="og:description" content="Президент Сербії Олександр Вучич попросив пояснень від Росії через відео, на якому співробітник ГРУ РФ передає гроші сербському військовому."/>
  </head>
  <body>
    <article>
      <h1>Президент Сербії про вербувальника з ГРУ: Путін про це нічого не знав</h1>
      <h2>Президент Сербії Олександр Вучич попросив пояснень від Росії через відео, на якому співробітник ГРУ РФ передає гроші сербському військовому.</h2>
      <address>
        <time datetime="2019-11-22T08:06:00+00:00">22 Nov 2019, 08:06</time>
      </address>
      <p>«Я поставив російським друзям і послу (Росії Олександру) Боцану-Харченку одне питання: "Чому?" Не бачу в цьому ніякої логіки», - цитує Вучича сербське видання <a href="http://www.politika.rs/scc/clanak/442468/Suoceni-smo-godinama-sa-ofanzivnim-delovanjem-sluzbi">Політика</a>.</p>
      <p>Він підтвердив, що на відео зображені співробітник російської розвідки і підполковник Збройних сил Сербії у відставці. Ім'я сербського громадянина Вучич називати не став, сказавши лише його ініціали: З.К.</p>
      <p>На його думку, президент РФ Володимир Путін не знав про дії ГРУ на території Сербії.</p>
      <p>Вучич підкреслив, що Сербія як і раніше дотримується дружніх відносин з Росією.</p>
      <p>17 листопада в YouTube з'явився відеозапис, на якому один чоловік обмінюється пакетами з іншим, останній дістає з них гроші. Болгарський журналіст Христо Грозєв, який співпрацює з розслідувальною групою Bellingcat, заявив, що один з чоловіків - колишній військовий аташе при посольстві Росії і офіцер ГРУ Георгій Клебан. Джерела газети Політика повідомляли, що відеозапису щонайменше вже кілька років.</p>
      <figure>
        <iframe src="https://www.youtube.com/embed/yawNh1SwYts" width="778" height="438" data-service="Youtube" scrolling="no"/>
      </figure>
      <p><a href="https://nv.ua/ukr/world/geopolitics/shpigunskiy-skandal-v-serbiji-rosiya-video-50054709.html">Вучич доручив перевірити достовірність цієї інформації</a>.</p>
      <p>Офіційний представник МЗС Росії <a href="https://nv.ua/ukr/world/geopolitics/rosiyskiy-shpigun-v-serbiji-zayava-mzs-rosiji-50054938.html">Марія Захарова заявила про провокацію</a>, спрямовану на зрив переговорів лідерів Росії та Сербії.</p>
      <p>Переговори Вучича і Путіна заплановані на грудень під час візиту сербського президента в Москву.</p>
      <p>Читайте також:<br/><a href="https://nv.ua/ukr/world/countries/u-serbiji-rozpovili-pro-stan-prezidenta-vuchicha-50054025.html">&amp;nbspЛікарі врятували життя президенту Сербії</a></p>
    </article>
  </body>
</html>