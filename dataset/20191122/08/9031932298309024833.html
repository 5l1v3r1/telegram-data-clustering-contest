<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/byly-prezes-warszawskiej-spolki-zatrzymany-przez-cba/"/>
    <meta property="og:site_name" content="Polsat News"/>
    <meta property="article:published_time" content="2019-11-22T08:45:00+00:00"/>
    <meta property="og:title" content="Były prezes warszawskiej spółki zatrzymany przez CBA"/>
    <meta property="og:description" content="Były prezes reaktywowanej warszawskiej spółki został zatrzymany przez Centralne Biuro Antykorupcyjne w związku ze śledztwem dotyczącym nieprawidłowości przy warszawskiej reprywatyzacji - poinformowało w piątek CBA."/>
  </head>
  <body>
    <article>
      <h1>Były prezes warszawskiej spółki zatrzymany przez CBA</h1>
      <address>
        <time datetime="2019-11-22T08:45:00+00:00">22 Nov 2019, 08:45</time>
      </address>
      <p>
        <b>Były prezes reaktywowanej warszawskiej spółki został zatrzymany przez Centralne Biuro Antykorupcyjne w związku ze śledztwem dotyczącym nieprawidłowości przy warszawskiej reprywatyzacji - poinformowało w piątek CBA.</b>
      </p>
      <related>
        <a href="https://www.polsatnews.pl/wiadomosc/2019-10-24/stoleczne-nieruchomosci-sad-uchylil-kolejna-decyzje-komisji-weryfikacyjnej/"/>
      </related>
      <p>Funkcjonariusze warszawskiej delegatury Centralnego Biura Antykorupcyjnego zatrzymali byłego prezesa reaktywowanej warszawskiej spółki już po raz drugi.</p>
      <p>Wydział Komunikacji Społecznej Gabinetu Szefa CBA wyjaśnił w komunikacie, że mężczyzna został zatrzymany w maju tego roku do sprawy nieprawidłowości przy warszawskiej reprywatyzacji. "Wówczas otrzymał wolnościowe środki zapobiegawcze. Pomimo tego nie wpłacił poręczenia majątkowego i nie stawiał się na wezwania prokuratury" - czytamy.</p>
      <p>Zgodnie z komunikatem, czynności przeprowadzone przez agentów CBA miały związek ze śledztwem dotyczącym usiłowania wyłudzenia wielomilionowego odszkodowania od m.st. Warszawy w związku z realizacją roszczeń do nieruchomości przysługujących spółce.</p>
      <p>
        <a href="https://www.polsatnews.pl/wiadomosc/2019-11-04/warszawska-reprywatyzacja-roszczenia-do-kamienicy-kupione-przez-marka-m-byly-warte-85-tys-zl/?ref=wyszukiwarka">PRZECZYTAJ: Warszawska reprywatyzacja. Roszczenia do kamienicy kupione przez Marka M. były warte 85 tys. zł</a>
      </p>
      <p>
        <b>Śledztwa w sprawie reprywatyzacji w stolicy </b>
      </p>
      <p>W toku śledztwa ustalono, iż firma sprzedała na rzecz dwóch osób roszczenia do nieruchomości znajdującej się u zbiegu ulic Książęcej, Smolnej i Herberta. "Sprzedaż ta była wynikiem oszustwa, gdyż uprzednio roszczenia zostały przeniesione na inny podmiot kontrolowany przez podejrzanego, o czym nabywcy nie byli informowani. Tym sposobem zainkasowane zostały środki w wysokości 175 tys. zł. Następnie prezes podjął działania w celu ukrycia przestępczego pochodzenia tych środków, które polecił wypłacić na swoją rzecz" - wyjaśniło biuro.</p>
      <p>Po zakończeniu czynności mężczyzna został przewieziony do Prokuratury Regionalnej we Wrocławiu, gdzie usłyszał zarzuty.</p>
      <p>Funkcjonariusze warszawskiej delegatury CBA prowadzą obecnie pod nadzorem prokuratury około 70 śledztw dotyczących przestępstw związanych z reprywatyzacją w Warszawie, które dotyczą blisko 200 nieruchomości, a zarzuty w sprawie usłyszało już około 40 osób. Wartość szkód z tego tytułu została oszacowana na ponad 3 mld zł. We wrześniu 2019 roku Prokuratura Regionalna we Wrocławiu skierował szósty akt oskarżenia w związku z tym wielowątkowym postępowaniem. </p>
      <p>
        <a href="https://www.polsatnews.pl/wideo/sasin-glosowania-nie-podlegaja-ocenie-prokuratorow-witek-zachowala-sie-prawidlowo_6760149/">WIDEO - Sasin: głosowania nie podlegają ocenie prokuratorów. Witek zachowała się prawidłowo</a>
      </p>
      <figure>
        <img src="https://r.dcs.redcdn.pl/http/o2/redefine/cp/ty/typtpj155ooepj6z94j1p22enbx88ji5.jpg"/>
      </figure>
    </article>
  </body>
</html>