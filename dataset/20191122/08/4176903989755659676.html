<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/prosecna-septembarska-neto-plata-u-hrvatskoj-861-evro/"/>
    <meta property="og:site_name" content="Krstarica"/>
    <meta property="article:published_time" content="2019-11-22T08:00:00+00:00"/>
    <meta property="og:title" content="Prosečna septembarska neto plata u Hrvatskoj 861 evro"/>
    <meta property="og:description" content="ZAGREB - Prosečna isplaćena neto plata u Hrvatskoj za septembar 2019. godine iznosila je 6.418 kuna (861,6 evra), što je nominalno više za 3,6 odsto a"/>
  </head>
  <body>
    <article>
      <h1>Prosečna septembarska neto plata u Hrvatskoj 861 evro</h1>
      <address><time datetime="2019-11-22T08:00:00+00:00">22 Nov 2019, 08:00</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>ZAGREB – Prosečna isplaćena neto plata u Hrvatskoj za septembar 2019. godine iznosila je 6.418 kuna (861,6 evra), što je nominalno više za 3,6 odsto a realno za 2,8 procenata nego u istom mesecu godinu ranije, objavio je Državni zavod za statistiku (DZS).</p>
      <p>U odnosu na avgust, prosečna septembarska neto plata nominalno je niža za 0,3 a realno za 1,1 posto, prenosi Poslovni dnevnik.</p>
      <p>Najvišu prosečnu neto platu imali su zaposleni u avio-prevozu, u iznosu od 11.448 kuna (oko 1.537 evra), a najnižu radnici u ostalim uslužnim delatnostima, 4.233 kune (568,3 evra).</p>
      <p>Prema podacima DZS-a, medijalna neto plata za septembar iznosila je 5.539 kuna (743,6 evra), što znači da je polovina zaposlenih imala manju, a polovina veću platu od tog iznosa.</p>
      <p>Prosečna septembarska bruto plata iznosila je 8.693 kune (1.167 evra), što je realno 1,7 odsto manje nego prethodnog meseca. Na godišnjem nivou, prosečna bruto plata bila je realno viša za 3,2 posto.</p>
      <p>(Tanjug)</p>
    </article>
  </body>
</html>