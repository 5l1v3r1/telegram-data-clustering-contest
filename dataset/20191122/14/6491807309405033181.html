<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manager.bg/politika/si-czinpin-kitay-nyama-za-cel-da-zasenchi-sashch"/>
    <meta property="og:site_name" content="МЕНИДЖЪР.NEWS"/>
    <meta property="article:published_time" content="2019-11-22T14:40:02+00:00"/>
    <meta property="og:title" content="Китай не иска да засенчи САЩ, само търси достойно място"/>
    <meta property="og:description" content="Китай не се стреми да стане най-доминиращата държава в света вместо САЩ, а само иска да заеме достойно място на международната арена. Това заяви днес президентът на Китай Си Цзинпин, цитиран от ТАСС."/>
  </head>
  <body>
    <article>
      <h1>Китай не иска да засенчи САЩ, само търси достойно място</h1>
      <address>
        <time datetime="2019-11-22T14:40:02+00:00">22 Nov 2019, 14:40</time>
      </address>
      <p>Китай не се стреми да стане най-доминиращата държава в света вместо САЩ, а само иска да заеме достойно място на международната арена. Това заяви днес президентът на Китай Си Цзинпин, цитиран от ТАСС.</p>
      <p>"Не се каним да заемем нечие място, а се стремим само да си върнем дължимата ни достойна позиция", посочи китайският лидер, чието изказване бе излъчено по централната телевизия на Китай.</p>
      <p>Китай "никога няма да се върне в полуколониалното и полуфеодалното минало", допълни Си.</p>
      <p>Китайската мечта е великото възраждане на нашата страна и в никакъв случай не е хегемонистична мечта, резюмира президентът.</p>
      <p>Китай ще води уверена политика за увеличаване на степента на отвореност въпреки нарастващите трудности и препятствия.</p>
      <p>"За 40 години политика на реформи и отвореност ние придобихме увереност в собствените си сили. Това е път, по който ние непременно ще вървим напред. Колкото повече препятствия се изправят пред нас и прегради, издигани от когото и да било, толкова по-упорито ще ги преодоляваме, увеличавайки степента на отвореност на КНР към външния свят", каза още Си.</p>
      <p>САЩ трябва да споделят със света най-новите технологии, а не да ги крият, каза още китайският президент, цитиран от БТА.</p>
      <p>"Инновациите са жизненоважен въпрос в съвременния свят и техните плодове трябва да бъдат достъпни в глобални мащаби. Не бива да се крият като съкровище в пещера. Напоследък между Китай и САЩ има разногласия, засягащи сътрудничеството в иновативната сфера. Най-главното е да постигнем взаимно разбирателство по пътя на диалога", посочи китайският президент.</p>
      <p>Китайските и американските власти трябва да избягват грешни оценки и се нуждаят от укрепване на взаимното разбирателство при уреждане на въпроси от стратегическо значение, допълни Си Цзинпин, който се срещна днес с бившия държавен секретар на САЩ Хенри Кисинджър.</p>
      <related>
        <h4>още по темата</h4>
        <a href="https://www.manager.bg/svyat/kisindzhr-ako-ne-bde-ovladyan-konfliktt-sashch-kitay-mozhe-da-se-okazhe-po-losh-ot-prvata"/>
        <a href="https://www.manager.bg/svyat/kitay-predupredi-sashch-sprete-da-pokazvate-muskuli-v-yuzhnokitaysko-more"/>
        <a href="https://www.manager.bg/svyat/sheft-na-britanskata-otbrana-povedenieto-na-rusiya-kitay-i-iran-mozhe-da-razpali-svetoven"/>
      </related>
    </article>
  </body>
</html>