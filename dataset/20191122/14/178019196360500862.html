<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.purepc.pl/procesory/amd_zen_3_bedzie_nowa_architektura_z_ipc_wyzszym_o_15_od_zen_2"/>
    <meta property="og:site_name" content="PurePC"/>
    <meta property="article:published_time" content="2019-11-22T14:00:01+00:00"/>
    <meta property="og:title" content="AMD Zen 3 będzie nową architekturą z IPC wyższym o 15% od Zen 2"/>
    <meta property="og:description" content="Według harmonogramu firmy AMD w przyszłym roku ma nadejść nowa architektura Zen 3. Czym będą cechować się procesory Ryzen nowej generacji?"/>
  </head>
  <body>
    <article>
      <h1>AMD Zen 3 będzie nową architekturą z IPC wyższym o 15% od Zen 2</h1>
      <address><time datetime="2019-11-22T14:00:01+00:00">22 Nov 2019, 14:00</time> by <a rel="author">Piotr Piwowarczyk</a></address>
      <figure>
        <img src="https://www.purepc.pl/files/Image/m165/27547.jpg"/>
      </figure>
      <p>AMD wykonało świetną robotę przy procesorach Ryzen 3000. Okazało się, że Czerwoni rzeczywiście są w stanie stworzyć wydajne i wielordzeniowe procesory, które właściwie w niczym nie ustępują jednostkom Intela. Warto zwrócić uwagę na solidny wzrost wydajności względem dwóch poprzednich generacji Ryzenów - o ile chipy z serii 1000 czy 2000 różnią się tylko detalami, tak w przypadku ostatnich układów AMD widać znaczący krok do przodu. Pytanie, co będzie dalej? Według harmonogramu firmy w przyszłym roku ma nadejść nowa architektura Zen 3, która - jak wskazuje cyferka - nie będzie tylko ulepszonym Zen 2 w nieco nowocześniejszej litografii (7 nm+), a zupełnie nową technologią.</p>
      <h3>💬 Zen 2 w stosunku do Zen 1 był tylko ewolucją. W przypadku Zen 3 mówimy o zupełnie nowej architekturze. Wzrost IPC ma wynieść ok. 15%.</h3>
      <figure>
        <img src="https://www.purepc.pl/image/news/2019/11/22_amd_zen_3_bedzie_nowa_architektura_z_ipc_wyzszym_o_15_od_zen_2_0_b.jpg"/>
      </figure>
      <p>Na początku tego tygodnia AMD zorganizowało prezentację na konferencji SC19. Była to doskonała okazja do podzielenia się kilkoma informacjami na temat kolejnych produktów firmy, w tym procesorów opartych o architekturę Zen 3. Producent poinformował, że faza projektowania jej została już zakończona. Jak tłumaczył Forest Norrod z AMD, Zen 2 w stosunku do Zen 1 był tylko ewolucją. W przypadku Zen 3 mówimy o zupełnie nowej architekturze. Naturalnym jest więc, że możemy spodziewać się po nich znacznie wyższej wydajności. Co ciekawe, wzrost IPC względem aktualnych jednostek ma wynieść ok. 15%, nie mówiąc już o wyższych osiąganych taktowaniach.</p>
      <h3>🔗 <a href="https://www.purepc.pl/procesory/intel_sukces_procesorow_amd_ryzen_to_wynik_naszych_problemow">Intel: sukces procesorów AMD Ryzen, to wynik naszych problemów</a></h3>
      <figure>
        <img src="https://www.purepc.pl/image/news/2019/11/22_amd_zen_3_bedzie_nowa_architektura_z_ipc_wyzszym_o_15_od_zen_2_1_b.png"/>
      </figure>
      <h3>🔗 <a href="https://www.purepc.pl/procesory/amd_epyc_3000_z_czterema_wirtualnymi_watkami_na_rdzen">AMD EPYC 3. generacji z czterema wirtualnymi wątkami na rdzeń?</a></h3>
      <p>Zen 3 ma iść w kierunku jeszcze większej liczby rdzeni, wyższej wydajności, a także wyższej przepustowości pamięci oraz łączności I/O. Jesteśmy bardzo ciekawi, co te założenia będą oznaczały w praktyce. Przy okazji poruszono też temat układów EPYC. Wyjaśniła się kwestia liczby wątków w następnych serwerowych procesorach - mimo plotek chipy AMD nie będą wyposażone w cztery wątki przypadające na rdzeń. Przy okazji AMD pochwaliło się coraz większą popularnością ostatnich modeli Rome - w niedalekiej przyszłości Amazon będzie wdrażał procesory EPYC 2. gen. do swoich farm serwerowych, a obecność 64-rdzeniowych wariantów planowana jest w projekcie Microsoft Azure. Czerwoni mają więc powody do zadowolenia.</p>
      <footer>Źródło: Guru3D, The Street</footer>
      <related>
        <h4>Powiązane publikacje</h4>
        <a href="https://www.purepc.pl/procesory/intel_tiger_lakey_tajemniczy_procesor_ujawniony_w_geekbench"/>
        <a href="https://www.purepc.pl/procesory/procesory_amd_ryzen_threadripper_1_i_2_gen_znacznie_stanialy"/>
        <a href="https://www.purepc.pl/procesory/amd_athlon_300g_tanie_apu_dla_budzetowych_komputerow"/>
        <a href="https://www.purepc.pl/procesory/amd_ryzen_9_3950x_zadebiutuje_w_sklepach_pod_koniec_miesiaca"/>
        <a href="https://www.purepc.pl/procesory/amd_ryzen_threadripper_3960x_i_3970x_zapowiedz_oraz_ceny"/>
      </related>
    </article>
  </body>
</html>