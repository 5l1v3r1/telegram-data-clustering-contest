<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/22/con-aiesec-volontari-da-tutto-il-mondo-per-lintegrazione-dei-migranti/153366/"/>
    <meta property="og:site_name" content="VITA"/>
    <meta property="article:published_time" content="2019-11-22T14:15:00+00:00"/>
    <meta property="og:title" content="Con Aiesec volontari da tutto il mondo per l’integrazione dei migranti"/>
    <meta property="og:description" content="Si rinnova la collaborazione tra CSVnet e l’organizzazione giovanile presente in 126 paesi (con 19 sedi in Italia). Le associazioni potranno avvalersi di giovani tra 18 e 31 anni per 6-8 settimane, ricorrendo se vogliono al supporto dei Csv"/>
  </head>
  <body>
    <article>
      <h1>Con Aiesec volontari da tutto il mondo per l’integrazione dei migranti</h1>
      <address><time datetime="2019-11-22T14:15:00+00:00">22 Nov 2019, 14:15</time> by <a rel="author">Redazione</a></address>
      <p>
        <b>Si rinnova la collaborazione tra CSVnet e l’organizzazione giovanile presente in 126 paesi (con 19 sedi in Italia). Le associazioni potranno avvalersi di giovani tra 18 e 31 anni per 6-8 settimane, ricorrendo se vogliono al supporto dei Csv</b>
      </p>
      <p>L’integrazione e l’inclusione sociale dei migranti è al centro della nuova collaborazione tra CSVnet e Aiesec per il 2020. L’accordo prevede l’accoglienza di giovani volontari dai 18 ai 30 anni provenienti da vari paesi del mondo volontari in associazioni italiane del terzo settore e segue quello già attuato con successo, in altre aree di impegno, tra il 2018 e il 2019.</p>
      <p>Nell’ambito del <a href="https://www.csvnet.it/images/phocadownload/AIESEC__CSVnet_-_InteGreat-compresso.pdf"><u><b>programma “InteGreat”</b></u></a>, le associazioni potranno avvalersi per 6-8 settimane della presenza di questi volontari internazionali nelle loro attività di educazione e integrazione per adulti, minori non accompagnati e soggetti con particolari vulnerabilità.</p>
      <p>AIESEC è una delle più grandi associazioni giovanili al mondo: presente in 126 stati (compresa l’Italia, dove ha 19 sedi locali), è un network di oltre 100 mila studenti provenienti da 2.400 università. Uno dei suoi obiettivi principali è appunto realizzare progetti di scambio internazionale per studenti sotto forma di esperienze di volontariato e di tirocinio.</p>
      <p>In base all’accordo con CSVnet le associazioni, ricorrendo se vogliono al supporto dei Csv, possono manifestare la propria disponibilità ad accogliere i volontari compilando un modulo on line. Saranno quindi contattate da un responsabile di Aiesec che spiegherà come attivare il contratto, i tempi e gli obblighi delle parti. Per aderire al progetto le associazioni dovranno versare ad Aiesec la quota di 80 euro +Iva per ognuno dei volontari accolti, provvedere alla copertura assicurativa contro gli infortuni e, se possibile, alla loro ospitalità. Inoltre, dovranno redigere un progetto sulle mansioni dei volontari,<b> </b>per un orario massimo di 25/30 ore settimanali (ogni comitato di Aiesec Italia può fornire volontari gratuitamente fino ad una certa quota).</p>
      <p>Durante le esperienze di accoglienza e volontariato, il comitato Aiesec responsabile a livello locale sarà in costante contatto con un responsabile interno all’associazione ospitante per garantire una comunicazione efficace e un supporto continuo qualora necessario.</p>
      <related>
        <h4>Contenuti correlati</h4>
        <a href="http://www.vita.it/it/article/2019/11/07/il-non-profit-in-crescita-cerca-servizi-specializzati/153222/"/>
        <a href="http://www.vita.it/it/article/2019/11/07/concorrenza-spietata-per-lintergruppo-alleuroparlamento/153214/"/>
        <a href="http://www.vita.it/it/article/2019/10/11/la-valutazione-dimpatto-sociale-vista-dai-csv/152941/"/>
        <a href="http://www.vita.it/it/article/2019/10/07/gli-immigrati-volontari-giovani-istruiti-e-ben-integrati/152876/"/>
        <a href="http://www.vita.it/it/article/2019/09/26/la-follia-dei-volontari-il-programma-della-conferenza-2019-di-csvnet/152777/"/>
      </related>
    </article>
  </body>
</html>