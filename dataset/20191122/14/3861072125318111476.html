<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/atnaujinta-dalis-uzusaliu-mokyklos---daugiafunkcio-centro-patalpu/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-11-22T14:23:00+00:00"/>
    <meta property="og:title" content="Atnaujinta dalis Užusalių mokyklos - daugiafunkcio centro patalpų"/>
    <meta property="og:description" content="Užusaliuose baigti mokyklos-daugiafunkcio centro dalies pastato atnaujinimo darbai. Jų metu atnaujinti ir apšiltinti du mokyklos korpusai, prie įėjimo paklota nauja trinkelių danga. Tarp dviejų mokyklos korpusų suprojektuotas ir pastatytas nau"/>
  </head>
  <body>
    <article>
      <h1>Atnaujinta dalis Užusalių mokyklos - daugiafunkcio centro patalpų</h1>
      <address>
        <time datetime="2019-11-22T14:23:00+00:00">22 Nov 2019, 14:23</time>
      </address>
      <p>
        <i>Užusaliuose baigti mokyklos-daugiafunkcio centro dalies pastato atnaujinimo darbai. Jų metu atnaujinti ir apšiltinti du mokyklos korpusai, prie įėjimo paklota nauja trinkelių danga. Tarp dviejų mokyklos korpusų suprojektuotas ir pastatytas naujas anstatas – 48 kv. m patalpa, kurioje planuojama įrengti poilsio kambarį ir skaityklą.</i>
      </p>
      <p>Naujoje erdvėje galės vykti ne tik įvairūs edukaciniai užsiėmimai, renginiai pagal bibliotekos ir mokyklos ugdymo planą, bet bus organizuojami ir neformalaus ugdymo renginiai, šventės, mokymai visai Užusalių kaimo bendruomenei, įvairūs bendruomenės posėdžiai.</p>
      <p>Penktadienį mokykloje atliktus darbus apžiūrėjo Jonavos rajono meras Mindaugas Sinkevičius ir administracijos direktoriaus pavaduotoja Birutė Gailienė, juos pasitiko mokyklos direktorė Audronė Kvedaravičienė.</p>
      <p>Projektą „Užusalių pagrindinės mokyklos atnaujinimas ir pritaikymas bendruomenės poreikiams" Jonavos rajono savivaldybės administracija įvykdė įgyvendindama Lietuvos kaimo plėtros 2014-2020 metų programos priemonės „Pagrindinės paslaugos ir kaimų atnaujinimas kaimo vietovėse" veiklos sritį „Parama investicijoms į visų rūšių mažos apimties infrastruktūrą" ir „Parama investicijoms į kaimo kultūros ir gamtos paveldą, kraštovaizdį".</p>
      <p>Bendra projekto vertė – 249 513,00 Eur, iš jų Europos žemės ūkio fondo kaimo plėtrai lėšos 169 627,70 Eur, Lietuvos valstybės biudžeto lėšos 29 934,30 Eur ir Jonavos rajono savivaldybės biudžeto lėšos 49 951,00 Eur. </p>
      <p>Jonavos r. sav. inf.</p>
    </article>
  </body>
</html>