<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bright.nl/nieuws/artikel/4930906/sneak-peek-tentoonstelling-nieuwe-forum-over-ai"/>
    <meta property="og:site_name" content="Bright.nl"/>
    <meta property="article:published_time" content="2019-11-22T14:43:50+00:00"/>
    <meta property="og:title" content="Sneak peek: tentoonstelling over AI in Groningen"/>
    <meta property="og:description" content="Het nieuwe Forum in Groningen gaat volgende week open. Het gebouw dat thuis moet zijn voor de techliefhebber in het Noorden start direct de week erna met de tentoonstelling 'AI: More than human'. Rutger kreeg al een preview van de expo."/>
  </head>
  <body>
    <article>
      <h6 class="kicker">Kunstmatige intelligentie</h6>
      <h1>Sneak peek: tentoonstelling over AI in Groningen</h1>
      <address>
        <time datetime="2019-11-22T14:43:50+00:00">22 Nov 2019, 14:43</time>
      </address>
      <p>
        <b>Het nieuwe Forum in Groningen gaat volgende week open. Het gebouw dat thuis moet zijn voor de techliefhebber in het Noorden start direct de week erna met de tentoonstelling 'AI: More than human'. Rutger kreeg al een preview van de expo.</b>
      </p>
      <p>Voor Groningers is het fijn dat de bouwput uit het centrum verdwenen is, voor de rest van het land is het te gek dat op 6 december de tentoonstelling <a href="https://forum.nl/nl/agenda/ai-more-than-human">AI: More than human</a> in ons land te zien is. De rondreizende tentoonstelling was eerder in The Barbican in Londen te zien, waar ik hem mocht bekijken en de makers kon spreken. </p>
      <p>Wij denken bij kunstmatige intelligentie al snel aan humanoids: robots met menselijke trekken. Maar de werkelijke AI-revolutie speelt zich buiten beeld af. Bij programma's die fraude opsporen, onze hypotheekaanvraag keuren of de ideale advertenties voor ons opzoeken en tonen. Het is dan ook geen sinecure om daar een aansprekende tentoonstelling over te maken. </p>
      <p><i>AI: More than human</i> opent met een paar ideeën die de rest van de tentoongestelde objecten kaderen. Het monster van Frankenstein, de Golem uit de Joodse traditie en het Shintoïsme. Waar de drijfveren van de hoofdpersonen in Frankenstein en de Golem voor de meesten van ons de ver-van-je-bed show is, geeft de uitleg van het Shintoïsme een nieuw perspectief. Voor ons heeft een mens een ziel, misschien geloof je dat een kat of hond dat ook heeft, maar een boom zeker niet en een stoel absoluut niet. In het Shintoïsme wordt geloofd dat alles een ziel heeft.</p>
      <p>Als je kort na het lezen daarvan tegenover <a href="https://www.youtube.com/watch?v=JzIsZzQ2AAw">Sony's robothondje AIBO</a> staat, kun je daar opens toch een beetje in meegaan. Dans je later met een robot met een menselijk gezicht, maar een stalen lijf, dan voel je ook dat je emoties verder gaan dan wat je voor je koelkast voelt. Hoe fantastisch die zijn diensten ook levert. </p>
      <p>De historie van kunstmatige intelligentie wordt in beeld gebracht, van een replica van de machine die de Nazi-codes brak, via DeepBlue die Kasparov versloeg, tot moderne chatbots. Maar boven alles geeft <i>AI: More than human</i> je de kans om een geïnformeerde mening te formuleren over de voor- en nadelen van kunstmatige intelligentie. </p>
      <figure>
        <img src="https://www.bright.nl/sites/default/files/styles/liggend/public/content/images/2019/11/22/IMG_1650.JPG?itok=5DBn9uqP"/>
      </figure>
      <h3>Kijk ook: robothond AIBO</h3>
      <figure>
        <iframe src="https://www.youtube.com/embed/JzIsZzQ2AAw" width="854" height="480" data-service="Youtube" scrolling="no"/>
      </figure>
    </article>
  </body>
</html>