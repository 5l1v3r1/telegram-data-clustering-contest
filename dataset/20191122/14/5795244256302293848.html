<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/kultura/p-yat-knig-pro-te-yak-zminiti-svoye-zhittya-oglyad-nv-50055160.html"/>
    <meta property="og:site_name" content="НВ"/>
    <meta property="article:published_time" content="2019-11-22T14:55:00+00:00"/>
    <meta property="og:title" content="Одеса — Берлін. П’ять книг про те, як змінити своє життя"/>
    <meta property="og:description" content="Авторка однієї з книжок цього огляду недаремно нагадує, що трансформувати своє життя, роботу та впевненість можна за допомогою щоденної сміливості."/>
  </head>
  <body>
    <article>
      <h1>Одеса — Берлін. П’ять книг про те, як змінити своє життя</h1>
      <h2>Авторка однієї з книжок цього огляду недаремно нагадує, що трансформувати своє життя, роботу та впевненість можна за допомогою щоденної сміливості.</h2>
      <address><time datetime="2019-11-22T14:55:00+00:00">22 Nov 2019, 14:55</time> by <a rel="author">Iгор Бондар-Терещенко</a></address>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/975/big_portrait/f0f3c140cb91281e1a0df367d8be6aca.png&amp;stamp=20191122162740&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>Вона полягає зокрема в здатності робити речі, які видаються складними, страшними або сумнівними. Важко не погодитися, якщо є такі книжки, де розказують, як саме це можна зробити вже зараз.</p>
      <h4>Альфред Деблін. Берлін Александерплац. — К.: Видавництво Жупанського, 2019</h4>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/977/big_portrait/c5dfd306d86463fb5c88517970953adc.png&amp;stamp=20191122162907&amp;q=85&amp;output=jpg&amp;bg=white"/>
        <figcaption>Фото: Видавництво Жупанського</figcaption>
      </figure>
      <p>…Безліч книжок, і фільмів починалися саме так, як у цьому культовому романі, екранізованому самим Фасбіндером у 1980 році. Герой виходить з в’язниці, у нього є план, але нам наперед відомо, чим все воно закінчиться. У цьому романі проблеми в героя, крім побутових, скоріше, метафізичні, вони передбачають пізніші «екзистенційні» відчуття епохи Сартра і Камю. «Коли змішатися з натовпом, тоді все минається, тоді вже, братику, нічого не помічаєш», — заспокоює себе головний герой, тому що в стаді, зграї, колгоспі чи комуні легше виживати, стаючи зручним бидлом для погонича і пастуха з канцлером і генсеком включно. Натомість, залишаючись на самоті, стикаєшся з проблемами свого власного «я», яке відрізняється від планів усього людства на цьогорічне Різдво чи запуск чергового ДніпроГЕСу. Звісно, «радянських» реалій в «німецькому» романі Дебліна нема, проте загроза тоталітаризму — духовного і фізичного — вчувалася в Європі вже у 1920-х коли писався Берлін Александерплац, чи пак Історія Франца Біберкопфа, колишнього цементника й вантажника меблів, який стоїть на початку роману в Берліні епохи між двома світовими війнами, і думає, як би йому «знову стати порядним».</p>
      <h4>Жослін Сосьє. Шахтоємці. — Л.: Видавництво Анетти Антоненко, 2019</h4>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/978/big_portrait/d2fddcb788defe39372517f43db09558.png&amp;stamp=20191122162938&amp;q=85&amp;output=jpg&amp;bg=white"/>
        <figcaption>Фото: Видавництво Анетти Антоненко</figcaption>
      </figure>
      <p>За сюжетом цієї сімейної саги, у загубленому серед канадських лісів шахтарському містечку мешкає незвична родина — у ній аж двадцять одна дитина. Утім, хай хоч яка велика і монолітна буває родина («Усюди, у всіх хатинках — пригнічені, зажурені, заплакані люди, — але не в нас. Для нас сонце світило яскраво»), кожен у ній — окрема особистість, яка має свої власні радощі, страхи, сподівання. Тож ця історія — справжній гімн родовим, індивідуальним, а не родинним цінностям, кровному братерству, мужності, завзятості та перевагам метикуватих королів кам’яних кар'єрів перед сільськими свинопасами і гречкосіями. «Усю дорогу ми до хрипів горлали щось, тато доєднував до какофонії свій клаксон — це була рідкісна і незабутня мить у житті нашої родини, коли він виринав зі своїх розмислів і приєднувався до наших пустощів». Так само, як різне дитинство у всіх членів великої родини, шлях між дитинством і старістю часом виявляється теж різним, далеким від ідеалістичного уявлення про спільні «сімейні цінності».</p>
      <h4>Мілан Кундера. Нестерпна легкість буття. — Л.: Видавництво Старого Лева, 2019</h4>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/979/big_portrait/46e1eeb8c54a3d272609f1b0122a616d.png&amp;stamp=20191122163010&amp;q=85&amp;output=jpg&amp;bg=white"/>
        <figcaption>Фото: Видавництво Старого Лева</figcaption>
      </figure>
      <p>Героїня цього легендарного роману одного із найвизначніших письменників сучасності сподівається на нове життя, та чи судилося її мріям збутися? ЇЇ чоловік — успішний хірург, а згодом мийник вікон — любить свою дружину, втім, не може відмовитися від поза­шлюбних зв’язків, які виправдовує власною теорією про буцімто різне походження любові тілесної й душевної. Така життєва філософія примушує жінку страждати впродовж усього шлюбу, тим паче, що після вторгнення російських танків до Праги подружжя емігрує до Цюриха.</p>
      <h4>Юлия Верба. Одесская сага. Понаехали. — Х.: Фоліо, 2019</h4>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/980/big_portrait/770c3cf2ec38f346e43306366431848d.png&amp;stamp=20191122163041&amp;q=85&amp;output=jpg&amp;bg=white"/>
        <figcaption>Фото: Фоліо</figcaption>
      </figure>
      <p>«Если бы Фира родилась на двести лет позже, то уз нала бы, что она не дура, а борец за права женщин, — починається цей роман з подій минулого століття. — А если бы, не дай бог, на двести лет раньше — ее минимум утопили бы как ведьму, а максимум — не выдали бы замуж. По­тому что для еврейской девочки из приличной семьи это страшнее камней, огней и черты оседлости». А все тому, що заради шлюбу з Іваном Беззубом, нашій героїні, дочці нікопольського рабина, довелося терміново хреститися. Ну а після цього залишатися в рідному Нікополі було смертельно небезпечно. І молоді спішно відпливають до Одеси. Привівши свою юну дружину в дворик на Молдаванці, чоловік клянеться згодом знайти інше житло. Він не може знати, що саме тут мине не тільки його життя, але й життя чотирьох поколінь Беззубів — з усіма сусідами, історичними катаклізмами, котами, маленькими скандалами і великими трагедіями…</p>
      <h4>Мел Роббінс. Правило 5 секунд. — Х.: Фабула, 2019</h4>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/981/big_portrait/7f4d354d2757596b96f48c8705f99836.png&amp;stamp=20191122163113&amp;q=85&amp;output=jpg&amp;bg=white"/>
        <figcaption>Фото: Фабула</figcaption>
      </figure>
      <p>Авторка цього лайфхаку пропонує поринути у надзвичайно простий світ легкої і продуктивної зміни свого життя. 5 секунд — звучить не складно і не віщує довгої роботи над собою або 12-ступінчастої системи змін… Ви можете просто взяти і почати ходити на фітнес (і не обов’язково з понеділка), попросити у начальника підвищення, сказати родичам, що дійсно думаєте чи відчуваєте, підвищити свою ефективність, позбутися від панічних атак і в принципі робити що-небудь, на що ніколи не вистачало сил і бажання. Все дуже просто, і все в ваших руках. «Це реальна історія, — попереджає авторка. — Правила 5 секунд: що це, чому воно працює та як змінює життя людей по всьому світі. Правило легко вивчити, і воно матиме великий вплив на ваше життя. Воно є секретом того, як все змінити».</p>
      <p>Читайте також:<br/><a href="https://style.nv.ua/ukr/kultura/p-yat-knig-pro-te-yak-pravilno-divitisya-na-mistectvo-oglyad-nv-50053678.html">&amp;nbspЯк ходити до музею. П’ять книг про те, як правильно дивитися і думати</a></p>
    </article>
  </body>
</html>