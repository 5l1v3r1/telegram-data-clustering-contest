<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediaonetv.in/cricket/2019/11/22/naseem-shah-age-controversy"/>
    <meta property="og:site_name" content="Media One"/>
    <meta property="article:published_time" content="2019-11-22T14:58:29+00:00"/>
    <meta property="og:title" content="നസീം ഷാ എന്ന 16കാരന്‍ പാക് പേസര്‍ക്ക് വര്‍ഷം കൂടും തോറും പ്രായം കുറയുന്നോ?"/>
    <meta property="og:description" content="നസീം ഷാ എന്ന പേസറുടെ കഴിവില്‍ ആര്‍ക്കും തര്‍ക്കമില്ല. ആകെ തര്‍ക്കമുള്ളത് നസീം സത്യത്തില്‍ കൗമാര വിസ്മയമാണോ എന്നതില്‍ മാത്രം..."/>
  </head>
  <body>
    <article>
      <h1>നസീം ഷാ എന്ന 16കാരന്‍ പാക് പേസര്‍ക്ക് വര്‍ഷം കൂടും തോറും പ്രായം കുറയുന്നോ?</h1>
      <h2>നസീം ഷാ എന്ന പേസറുടെ കഴിവില്‍ ആര്‍ക്കും തര്‍ക്കമില്ല. ആകെ തര്‍ക്കമുള്ളത് നസീം സത്യത്തില്‍ കൗമാര വിസ്മയമാണോ എന്നതില്‍ മാത്രം...</h2>
      <address><time datetime="2019-11-22T14:58:29+00:00">22 Nov 2019, 14:58</time> by <a rel="author" href="https://www.mediaonetv.in/author/542172" target="_blank">Web Desk</a></address>
      <p>പാകിസ്താന്‍ ക്രിക്കറ്റിന്റെ വിഖ്യാതമായ പേസ് ഫാക്ടറിയിലെ പുത്തന്‍ താരോദയമാണ് നസീം ഷാ. പതിനാറാം വയസില്‍ പാകിസ്താനുവേണ്ടി ടെസ്റ്റില്‍ അരങ്ങേറിയ നസീം ഇപ്പോള്‍ ആസ്‌ട്രേലിയക്കെതിരായ പരമ്പരയില്‍ കളിച്ചുകൊണ്ടിരിക്കുകയാണ്. നസീമിന് മൂന്ന് വര്‍ഷം മുമ്പും പതിനാറ് വയസു തന്നെയായിരുന്നു പ്രായമെന്നാണ് സോഷ്യല്‍മീഡിയയുടെ കണ്ടെത്തല്‍. ഇതോടെ മറ്റൊരു പാക് താരം കൂടി പ്രായതട്ടിപ്പ് വിവാദത്തില്‍ കുടുങ്ങിയിരിക്കുകയാണ്.</p>
      <blockquote>കൗമാരവിസ്മയം എന്ന വിശേഷണത്തിന്റെ എല്ലാ ആനുകൂല്യങ്ങളും കരിയറില്‍ ആസ്വദിച്ചിട്ടുള്ളയാളാണ് അഫ്രീദി. പിന്നീട് ആത്മകഥയില്‍ അഫ്രീദി, പതിനാറുകാരനെന്ന് പറഞ്ഞത് നുണയായിരുന്നെന്ന് തുറന്നുപറയുകയും ചെയ്തു</blockquote>
      <p>അരങ്ങേറ്റ മത്സരത്തില്‍ തന്നെ മികച്ച പ്രകടനമാണ് നസീം ഷാ പുറത്തെടുത്തത്. സര്‍ റിച്ചാര്‍ഡ് ഹാഡ്‌ലിയെ പോലുള്ള ഫാസ്റ്റ് ബൗളിംങിലെ മഹാരഥന്മാരോട് സാമ്യമുള്ള ക്ലീന്‍ ആക്ഷന്‍. മുന്‍ പാക് പേസര്‍ വഖാര്‍ യൂനിസ് തന്നെ ഡെന്നീസ് ലില്ലിയോടാണ് നസീമിനെ ഉപമിച്ചത്. ഏതൊരു കൗമാരക്കാരനായ ക്രിക്കറ്റ് താരവും സ്വപ്‌നം കാണുന്ന അരങ്ങേറ്റമാണ് അന്താരാഷ്ട്ര ക്രിക്കറ്റില്‍ നസീമിന് ലഭിച്ചത്. ഒരൊറ്റ ചെറിയ കാര്യത്തില്‍ മാത്രമേ പലര്‍ക്കും സംശയമുള്ളൂ. നസീം സത്യത്തില്‍ കൗമാര വിസ്മയമാണോ എന്നതില്‍ മാത്രം.</p>
      <figure>
        <iframe data-src="https://twitter.com/MohammadKaif/status/1197689397295976449?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>കടലാസില്‍ നസീമിന് ഇപ്പോഴും പതിനാറാണ്. പ്രമുഖ വെസ്റ്റ് ഇന്‍ഡീസ് പേസ് ബൗളറായ ആന്‍ഡി റോബര്‍ട്‌സ് തന്നെ നസീമിനെക്കുറിച്ച് പറഞ്ഞ കാര്യം പാക് പത്രമായ ഡോണ്‍ റിപ്പോര്‍ട്ട് ചെയ്തിട്ടുണ്ട്. 'നസീം എന്നു പേരുള്ള ഈ പയ്യന്റെ ബൗളിംങ് ഏറെ ഇഷ്ടപ്പെട്ടു. വെറും പതിനാറ് വയസേ അവനുള്ളൂ' എന്നാണ് റോബര്‍ട്‌സ് പറഞ്ഞത്. ഈ റിപ്പോര്‍ട്ട് വന്നത് 2016 ഒക്ടോബര്‍ ഏഴിനാണെന്നതാണ് കുഴപ്പം.</p>
      <p>മുന്‍ ഇന്ത്യന്‍ താരം മുഹമ്മദ് കൈഫും വിവാദത്തില്‍ പങ്കുചേര്‍ന്നിട്ടുണ്ട്. പാകിസ്ഥാനിലെ പ്രമുഖ മാധ്യമപ്രവര്‍ത്തകനായ സാജ് സാദിഖ് രണ്ട് വര്‍ഷം മുമ്പ് 17കാരനായ പേസര്‍ നാസിം ഷായെക്കുറിച്ച് എഴുതിയ ട്വീറ്റാണ് കൈഫ് പൊടിതട്ടിയെടുത്തത്. ഇതോടെ സംഭവം സോഷ്യല്‍മീഡിയ തന്നെ ഏറ്റെടുത്ത മട്ടാണ്.</p>
      <figure>
        <img src="https://images.assettype.com/mediaone%2F2019-11%2F2cc6ae3c-a212-4c08-b1d9-bd8f589b61eb%2Fi5sekvtg_shahid_afridi_625x300_22_November_19.webp?w=1200&amp;auto=format%2Ccompress"/>
      </figure>
      <p>ആദ്യമായല്ല ഒരു പാക് താരത്തിനെതിരെ പ്രായവിവാദം ഉയരുന്നത്. ഇതില്‍ ഏറ്റവും ശ്രദ്ധേയമായത് അഫ്രീദിയുടേതായിരുന്നു. കൗമാരവിസ്മയം എന്ന വിശേഷണത്തിന്റെ എല്ലാ ആനുകൂല്യങ്ങളും അഫ്രീദി സ്വീകരിച്ചിട്ടുണ്ട്. എന്നാല്‍ പിന്നീട് തന്റെ ആത്മകഥയില്‍ അഫ്രീദി അക്കാര്യം തുറന്നുപറഞ്ഞു. 'അവര്‍ പറയുംപോലെ അന്താരാഷ്ട്ര ക്രിക്കറ്റില്‍ അരങ്ങേറുമ്പോള്‍ എനിക്ക് 16അല്ല 19 വയസായിരുന്നു'</p>
    </article>
  </body>
</html>