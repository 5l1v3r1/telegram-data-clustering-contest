<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243267/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-22T14:57:04+00:00"/>
    <meta property="og:title" content="หุ้นสหรัฐขยับขึ้น ‘ทรัมป์-จีน’ ช่วยเพิ่มความหวังนักลงทุน"/>
    <meta property="og:description" content="ตลาดหุ้นสหรัฐ ซื้อขายช่วงเช้าวันนี้ (22 พ.ย.) ตามเวลาท้องถิ่น ขยับตัวสูงขึ้นเล็กน้อย จากท่าทีล่าสุดของจีน และประธานาธิบดีโดนัลด์ ทรัมป์ ที่ช่วยทำให้นักลงทุนกลับมามีความหวังอีกครั้ง ในเรื่องข้อตกลงการค้าระหว่าง 2 ประเทศ ทั้งตลาดยังรอดูข้อมูลภาคการผลิต และบริการ เพื่อจับทิศทางเศรษฐกิจท้องถิ่น"/>
  </head>
  <body>
    <article>
      <h1>หุ้นสหรัฐขยับขึ้น ‘ทรัมป์-จีน’ ช่วยเพิ่มความหวังนักลงทุน</h1>
      <address><time datetime="2019-11-22T14:57:04+00:00">22 Nov 2019, 14:57</time> by <a rel="author" href="https://www.thebangkokinsight.com/author/kanyaporn/" target="_blank">KANYAPORN PHUAKVISUTHI</a></address>
      <p>ตลาดหุ้นสหรัฐ ซื้อขายช่วงเช้าวันนี้ (22 พ.ย.) ตามเวลาท้องถิ่น ขยับตัวสูงขึ้นเล็กน้อย จากท่าทีล่าสุดของจีน และประธานาธิบดีโดนัลด์ ทรัมป์ ที่ช่วยทำให้นักลงทุนกลับมามีความหวังอีกครั้ง ในเรื่องข้อตกลงการค้าระหว่าง 2 ประเทศ ทั้งตลาดยังรอดูข้อมูลภาคการผลิต และบริการ เพื่อจับทิศทางเศรษฐกิจท้องถิ่น</p>
      <figure>
        <img src="https://www.thebangkokinsight.com/wp-content/uploads/2019/11/000_1M97VF.jpg"/>
      </figure>
      <p>ดัชนีเฉลี่ยอุตสาหกรรมดาวโจนส์ เคลื่อนไหวล่าสุดขยับขึ้นมา 48.13 จุด หรือ 0.17% ที่ 27,814.42 จุด ดัชนีเอสแอนด์พี 500 บวก 5.32 จุด หรือ 0.17% ที่ 3,108.86 จุด<br/>และดัชนีแนสแด็กปรับขึ้น 17.73 จุด หรือ 0.21% ที่ 8,523.94 จุด</p>
      <p>อย่างไรก็ดี บรรยากาศการซื้อขายเต็มไปด้วยความผันผวน ท่ามกลางการจับตาสถานการณ์ระหว่างจีนกับสหรัฐอย่างใกล้ชิด</p>
      <p>ประธานาธิบดีทรัมป์ ให้สัมภาษณ์กับฟ็อกซ์ นิวส์ ว่า ใกล้ที่จะได้ข้อตกลงการค้ากับจีนอย่างมาก ขณะที่จีนกล่าวก่อนหน้านั้นว่า ต้องการที่จะบรรลุข้อตกลงขั้นต้นกับสหรัฐ หลังมีรายงานว่า ข้อตกลงนี้ อาจจะล่าช้าไปจนถึงปี 2563</p>
      <p>จุดสำคัญจุดต่อไปที่ตลาดจับตามอง อยู่ที่วันที่ 15 ตุลาคม ที่สหรัฐมีกำหนดขึ้นภาษีสินค้านำเข้าจากจีนอีกครั้ง รวมถึงสินค้าประเภทเครื่องประดับตกแต่งวันคริสต์มาส และของขวัญที่นิยมซื้อในช่วงเทศกาลปลายปี อย่าง อุปกรณ์อิเล็กทรอนิกส์</p>
      <p>นักวิเคราะห์ชี้ว่า แม้จะมีแนวโน้มน้อยลงที่ข้อตกลงจะลงนามได้ทันในปลายปีนี้ แต่ก็อาจเห็นสหรัฐเลื่อนกำหนดขึ้นภาษีดังกล่าวออกไปก่อน ความเป็นไปได้ที่ช่วยหนุนความรู้สึกของนักลงทุน</p>
      <p>ตลาดยังรอดูข้อมูลภาคการผลิต และบริการของสหรัฐ รวมถึงผลสำรวจความรู้สึกผู้บริโภค เพื่อจับสัญญาณถึงทิศทางของเศรษฐกิจท้องถิ่น ที่จนถึงขณะนี้ค่อนข้างมีความยืดหยุ่นอย่างมาก</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243267%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243551/"/>
        <a href="https://www.thebangkokinsight.com/243424/"/>
        <a href="https://www.thebangkokinsight.com/243245/"/>
        <a href="https://www.thebangkokinsight.com/243115/"/>
      </related>
    </article>
  </body>
</html>