<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/luminitele-de-craciun-se-aprind-mai-devreme-in-capitala-pe-28-noiembrie-cat-a-costat-targul-18605988"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-22T14:29:39+00:00"/>
    <meta property="og:title" content="Luminiţele de Crăciun se aprind mai devreme în Capitală, pe 28 noiembrie. Cât a costat Târgul"/>
    <meta property="og:description" content="Luminiţele de Crăciun din acest an se vor aprinde pe data de 28 noiembrie, mai devreme decât în alţi ani, când se aprindeau de la 1 decembrie, au precizat, pentru MEDIAFAX, reprezentanţii Primăriei Capitalei. Tot pe 28 se aprinde şi bradul la Târgul de Crăciun."/>
  </head>
  <body>
    <article>
      <h1>Luminiţele de Crăciun se aprind mai devreme în Capitală, pe 28 noiembrie. Cât a costat Târgul</h1>
      <address><time datetime="2019-11-22T14:29:39+00:00">22 Nov 2019, 14:29</time> by <a rel="author" href="https://www.zf.ro/autor/nicolae-oprea" target="_blank">Nicolae Oprea</a></address>
      <p>Luminiţele de Crăciun din acest an se vor aprinde pe data de 28 noiembrie, mai devreme decât în alţi ani, când se aprindeau de la 1 decembrie, au precizat, pentru MEDIAFAX, reprezentanţii Primăriei Capitalei. Tot pe 28 se aprinde şi bradul la Târgul de Crăciun.</p>
      <p>„Târgul de Crăciun din Capitală României, eveniment de tradiţie organizat de 13 ani în Bucureşti şi prezent pe harta turistică a evenimentelor de profil din Europa, (târgul fiind de altfel parte din reţeaua internaţională a celor mai importante târguri de Crăciun din Europa – “Christmas Markets”), este cel mai mare Târg care marchează sărbătorile de iarnă din România, organizat în cea mai mare Piaţă din Capitală. Pe toată durata evenimentului, în medie, acesta este vizitat de aproximativ 1 milion de români şi turişti străini”, transmit reprezentanii Primăriei Capitalei.</p>
      <p>Potrivit sursei citate, La Târgul de Crăciun Bucureşti care are loc anul acesta în perioada 28 noiembrie - 26 decembrie, desfăşurat pe o suprafaţă de 16.234 mp, sunt amplasate peste 130 de căsuţe, un patinoar de 600 mp, Casa lui Moş Crăciun de 100 mp, un carusel, ieslea, bradul de 30 m împodobit cu cetină naturală, două zone gastronomice şi vor avea loc concerte şi spectacole.</p>
      <p>Reprezentanţii Primăriei Capitalei au precizat, pentru MEDIAFAX, că luminiţele de Crăciun din Capitală se vor aprinde tot pe data de 28 noiembrie. De obicei, acestea se aprindeau pe data de 1 decembrie.</p>
      <p>„Pentru corecta informare a opiniei publice, reiteram faptul ca anul acesta costurile Târgului de Crăciun nu depasesc costurile evenimentelor similar organizate in anii trecuti, ci dimpotriva, acestea sunt mai mici. (…) Suma netă a achiziţiilor realizate in anul 2018 a fost de 6,3 milioane de lei, iar în anul 2019 suma netă a achizitiilor din SICAP este de 5,7 milioane lei”, se mai arată în comunicatul PMB.</p>
    </article>
  </body>
</html>