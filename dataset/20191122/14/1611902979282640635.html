<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/22/podano-stawki-abonamentu-rtv-na-2020-rok-groza-karami-za-nieplacenie-grafika/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-22T14:04:41+00:00"/>
    <meta property="og:title" content="Podano stawki abonamentu RTV na 2020 rok. Grożą karami za niepłacenie [GRAFIKA]"/>
    <meta property="og:description" content="Abonament RTV był jednym z tematów w tegorocznej kampanii wyborczej. Mówiło się o zniesieniu obowiązku jego opłacania. Obiecanki, cacanki…"/>
  </head>
  <body>
    <article>
      <h1>Podano stawki abonamentu RTV na 2020 rok. Grożą karami za niepłacenie [GRAFIKA]</h1>
      <address><time datetime="2019-11-22T14:04:41+00:00">22 Nov 2019, 14:04</time> by <a rel="author" href="https://nczas.com/author/tw/" target="_blank">TW</a></address>
      <p>
        <b>Abonament RTV był jednym z tematów w tegorocznej kampanii wyborczej. Mówiło się o zniesieniu obowiązku jego opłacania. Obiecanki, cacanki…</b>
      </p>
      <p>Mimo zapewnień, w przyszłym roku będziemy musieli go opłacać. Poczta Polska opublikowała właśnie wysokość opłat abonamentowych w 2020 roku.</p>
      <p>Obowiązek rejestracji odbiorników telewizyjnych i radiowych wynika z Ustawy z 21 kwietnia 2005 r. o opłatach abonamentowych oraz Rozporządzenia ministra administracji i cyfryzacji z dnia 17 grudnia 2013 r. w sprawie warunków i trybu rejestracji odbiorników radiofonicznych i telewizyjnych. Zgodnie z przepisami, każdy posiadacz odbiornika jest zobowiązany do jego rejestracji w ciągu 14 dni od zakupu i regularnego opłacania abonamentu.</p>
      <p>Poczta Polska podała wysokość opłat abonamentowych w 2020 roku. Opłata za 1 miesiąc za odbiornik radiofoniczny wynosi 7,00 zł – jeżeli abonent każdego miesiąca uiszcza opłatę, wówczas opłata za okres 12 miesięcy wyniesie 84,00 zł.</p>
      <p>Opłata za 1 miesiąc za odbiornik telewizyjny lub telewizyjny i radiofoniczny wynosi 22,70 zł – jeśli abonent każdego miesiąca uiszcza opłatę, wówczas opłata za okres 12 miesięcy wyniesie 272,40 zł.</p>
      <p>Użytkownicy odbiorników, którzy do 25 stycznia 2020 r. uiszczą opłatę abonamentową za cały rok, otrzymują 10-procentową zniżkę.</p>
      <p>Przez cały rok można również skorzystać z pozostałych zniżek z tytułu wnoszenia opłat za okres dłuższy niż 1 miesiąc.</p>
      <p>Użytkownik odbiorników może skorzystać ze zniżki, o ile wnosi opłatę z wyprzedzeniem, tj. w terminie do dnia 25. dnia pierwszego miesiąca okresu rozliczeniowego.</p>
      <p>
        <b>Wysokość opłat abonamentowych za używanie odbiornika radiofonicznego </b>
      </p>
      <figure>
        <img src="https://nczas.com/wp-content/uploads/2019/11/abonament-r.jpg"/>
        <figcaption>Wysokość opłat abonamentowych za używanie odbiornika radiofonicznego z uwzględnieniem zniżki z tytułu wnoszenia opłat za okres dłuższy niż 1 miesiąc</figcaption>
      </figure>
      <p>
        <b>Wysokość opłat abonamentowych za używanie odbiornika telewizyjnego lub telewizyjnego i radiofonicznego</b>
      </p>
      <figure>
        <img src="https://nczas.com/wp-content/uploads/2019/11/abonament-rtv.jpg"/>
        <figcaption>Wysokość opłat abonamentowych za używanie odbiornika telewizyjnego lub telewizyjnego i radiofonicznego z uwzględnieniem zniżki z tytułu wnoszenia opłat za okres dłuższy niż 1 miesiąc</figcaption>
      </figure>
      <p>
        <b>Zniżki w abonamencie</b>
      </p>
      <p>Oprócz zniżki z tytułu wnoszenia opłat za okres dłuższy niż 1 miesiąc, przewidziano kilka wyjątków, w których użytkownicy zwolnieni są z płacenia abonamentu RTV. Są to:</p>
      <ul>
        <li>osoby, które ukończyły 75. rok życia,</li>
        <li>osoby zaliczone do I grupy inwalidzkiej,</li>
        <li>kombatanci będący inwalidami wojennymi lub wojskowymi,</li>
        <li>osoby, które ukończyły 60 lat i mają prawo do emerytury, której wysokość nie przekracza miesięcznie kwoty 50% przeciętnego wynagrodzenia.</li>
      </ul>
      <p>Osoby uprawnione do zwolnienia od opłat abonamentowych muszą przedstawić w placówce pocztowej dokument potwierdzający uprawnienie do zwolnienia oraz oświadczenie, którego wzór można pobrać na stronie Krajowej Rady Radiofonii i Telewizji. Brak płatności za abonament RTV obowiązuje od pierwszego dnia miesiąca następującego po tym, w którym dopełniono formalności.</p>
      <p>
        <b>Kary, umorzenie i rozkładanie na raty</b>
      </p>
      <p>Jeśli okaże się, że użytkownik nie opłacił abonamentu, nakładana jest na niego kara w wysokości 30-krotności miesięcznej opłaty (681 zł). Jeśli natomiast sprzęt jest zarejestrowany, jednak zaprzestano regulować opłatę, trzeba liczyć się z wezwaniem do zapłaty za niezapłacone składki od momentu zarejestrowania odbiornika, wraz z odsetkami.</p>
      <p>KRRiT dopuszcza możliwość umorzenia lub rozłożenia zaległości w płatnościach na raty, „jeśli przemawiają za tym szczególne względy społeczne lub przypadki losowe”. Stosowny wniosek można złożyć drogą elektroniczną, osobiście lub drogą pocztową.</p>
      <p>Źródło: poczta-polska.pl</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/22/pewny-siebie-elon-musk-chcial-pokazac-ze-jego-nowy-samochod-jest-kuloodporny-i-dobrze-ze-w-srodku-nikogo-nie-bylo-video/"/>
        <a href="https://nczas.com/2019/11/22/jest-prognoza-pogody-na-zime-2019-2020-kiedy-do-polski-dotrze-mroz-grafika/"/>
        <a href="https://alaluna.pl/foto/tvp-tvn-czy-polsat-slawomir-zdradzil-swoje-sylwestrowe-plany-szykuje-niespodzianke/"/>
        <a href="https://nczas.com/2019/11/22/ostre-komentarze-po-ogloszeniu-polski-najbardziej-antysemickim-krajem-na-swiecie-osoby-ktore-to-pisaly-nigdy-realnie-nie-zbadaly-tematu/"/>
        <a href="https://nczas.com/2019/11/22/konfederacja-ujawnia-katastrofalne-nieudacznictwo-pis-ten-system-zbankrutowal-nowe-neobolszewickie-panstwo-video/"/>
        <a href="https://nczas.com/2019/11/22/zlote-dziecko-pierwszej-dobrej-zmiany-z-zakazem-opuszczania-kraju-agent-tomek-musial-wplacic-pol-miliona-kaucji/"/>
        <a href="https://nczas.com/2019/11/22/katedra-notre-dame-powstala-w-tatrach-budowla-robi-wrazenie-video/"/>
        <a href="https://nczas.com/2019/11/22/duda-gratuluje-tusk-komentuje-ziemkiewicz-przypomina-czyli-jak-to-z-tym-winszowaniem-bylo-foto/"/>
        <a href="https://nczas.com/2019/11/22/uroczyste-pozegnanie-powstancow-styczniowych-w-wilnie-z-udzialem-prezydentow-polski-i-litwy/"/>
      </related>
    </article>
  </body>
</html>