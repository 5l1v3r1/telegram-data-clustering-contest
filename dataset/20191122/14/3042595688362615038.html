<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/er-du-skuffa/71850755"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T14:26:58+00:00"/>
    <meta property="og:title" content="- Er du skuffa?"/>
    <meta property="og:description" content="Sprintkometen Appelkvist Stenseth spådde en helt annen dag enn den hun fikk i sesongåpningen i langrenn."/>
  </head>
  <body>
    <article>
      <h1>- Er du skuffa?</h1>
      <h2>Sprintkometen Appelkvist Stenseth spådde en helt annen dag enn den hun fikk i sesongåpningen i langrenn.</h2>
      <address><time datetime="2019-11-22T14:26:58+00:00">22 Nov 2019, 14:26</time> by <a rel="author">John Rasmussen</a></address>
      <p>BEITOSTØLEN (Dagbladet): - Er du skuffa? ler Ane Appelkvist Stenseth da Dagbladet slår fast at ingen av sprintløpene hun gikk i dag, var som planlagt.</p>
      <p>
        <b>Etter å ha tatt sin første og største seier på seniornivå i sesongåpningen på Beitostølen, var humøret naturlig nok på topp.</b>
      </p>
      <p>- Det var en utrolig artig dag. Jeg er litt overraska over at det funka så bra som det gjorde, selv om jeg vet at kroppen har fungert bra i sommer og høst. Men at det skulle føles så bra i dag, det var litt overraskende, sier hun til Dagbladet.</p>
      <h3>Gårsdagens spådom</h3>
      <p>At sprinten ikke gikk som planlagt, eller rettere sagt, at Dagbladet slo fast overfor Stenseth at den ikke gjorde det, bunner i intervjuet Dagbladet gjorde med henne torsdag.</p>
      <p>
        <b>- Jeg får bare prøve å være smart. Jeg har ingen planer om å ligge og dra så mye. Jeg tror du får se mest av meg på oppløpet, sa hun da.</b>
      </p>
      <p>Dagens fasit ble altså stikk motsatt. Hun vant prologen med et halvt sekund ned til Maiken Caspersen Falla, og mer enn fire sekunder ned til tredjeplasserte Sophie Caldwell.</p>
      <p>Fra der av og ut lå Appelkvist Stenseth i front av alle heatene.</p>
      <p>
        <i>- Når bestemte du deg for å gå bort fra den opprinnelige planen?</i>
      </p>
      <p>- Jeg kjente allerede i prologen, og spesielt i kvarten, at det funka veldig bra. Nå er jeg kanskje en av dem som liker å stake lengst inn i bakkene også, så da kjente jeg at det var greit å ligge i tet og få den roa selv også. Spesielt når føret ble som det ble. Jeg følte bare at når jeg lå i tet så kunne jeg gå som jeg ville og legge opp løpet som det passet meg. Da kostet ikke det så mye heller. Men jeg var ikke forberedt på at det skulle svare så bra som det gjorde i dag, og hadde det ikke gjort det, så tror jeg nok det hadde vært lurt å vært litt mer kald. Vi får ta det i Kuusamo, ler hun.</p>
      <h3>Ingen overraskelse</h3>
      <p>Men det som garantert kom som en overraskelse på de fleste av dem som følger langrenn i Norge, gjorde ikke det på dem som er tettest på Stenseth og landslaget.</p>
      <p>
        <b>- Det er ikke noe overraskende at hun vinner, for å si det sånn. Hun har tatt steg, og hun gikk jo noen gode sprinter i fjor også, sier landslagstrener Ole Morten Iversen til Dagbladet.</b>
      </p>
      <p>Blant annet verdenscupsprinten i italienske Cogne, rett før VM i Seefeld forrige sesong, var en imponerende oppvisning av Stenseth. Til tross for at hun stoppet fullstendig opp på oppløpet der, endte det med fjerdeplass i verdenscupsprinten.</p>
      <p>- Jeg er ikke overraska, men jeg er imponert over Ane som klarer å gå så bra i alle heat i dag. Utfordringa hennes er kanskje utholdenheten, men når du klarer å gå fire heat så bra som hun gjør i dag, så ser det ut som hun har tatt store steg på den biten, sier dagens toer og Norges beste sprinter de siste årene, Maiken Caspersen Falla.</p>
      <p>
        <b>Falla er glad for å få med seg en lagvenninne som ser ut som om hun kan være med og prege verdenscupsprintene framover.</b>
      </p>
      <p>- Hvis ikke jeg har prestert i sprint de siste åra, så er det ikke så mange andre som har gjort det heller. Det er bra, vi trenger å ha en bredde i toppen i sprint, sier Falla.</p>
      <h3>Får selvtillitsboost</h3>
      <p>Appelkvist Stenseth kjøper derimot ikke helt at ingen andre er overraska over at hun står øverst på pallen i sesongåpninga. Til det er det for mange meritterte løpere på startstreken på Beitostølen.</p>
      <p>
        <b>- Jeg tror nok det er noen der ute som er overraska over at jeg står øverst på pallen, men vi jentene på laget vet nå litt hvor vi har stått hen i sommer og høst, og vi vet at jeg er hurtig når jeg har overskudd, sier hun til Dagbladet.</b>
      </p>
      <p>
        <i>- Hva betyr det å vinne på Beitostølen?</i>
      </p>
      <p>- Jeg tar med meg skikkelig med selvtillit fra dette, da. Jeg får jo virkelig bekrefta at det jeg har gjort i sommer og høst har vært bra, og at jeg har tatt de stegene som er nødvendig for at jeg står der jeg står nå. Det gir en skikkelig selvtillitsboost, så da kan jeg senke skuldrene veldig før det som skal skje utover vinteren.</p>
      <p>Neste sprint er verdenscupåpningen i finske Kuusamo allerede neste helg.</p>
    </article>
  </body>
</html>