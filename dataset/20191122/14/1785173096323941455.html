<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/stoichita-multumit-de-tragerea-la-sorti-a-play-off-ului-ligii-natiunilor-1922400822152019111419177532"/>
    <meta property="og:site_name" content="News.ro"/>
    <meta property="article:published_time" content="2019-11-22T14:08:15+00:00"/>
    <meta property="og:title" content="Stoichiţă, mulţumit de tragerea la sorţi a play-off-ului Ligii Naţiunilor"/>
    <meta property="og:description" content="Directorul tehnic al FRF, Mihai Stoichiţă, s-a declarat mulţumit de tragerea la sorţi a play-off-ului Ligii Naţiunilor, în care România va întâlni, în deplasare, Islanda."/>
  </head>
  <body>
    <article>
      <h1>Stoichiţă, mulţumit de tragerea la sorţi a play-off-ului Ligii Naţiunilor</h1>
      <address><time datetime="2019-11-22T14:08:15+00:00">22 Nov 2019, 14:08</time> by <a rel="author">Adrian Petculescu</a></address>
      <p>
        <b>Directorul tehnic al FRF, Mihai Stoichiţă, s-a declarat mulţumit de tragerea la sorţi a play-off-ului Ligii Naţiunilor, în care România va întâlni, în deplasare, Islanda.</b>
      </p>
      <p>"Să privim cu încredere spre luna martie şi să sperăm că de la starea de supărare pe care o avem acum să trecem la exuberanţă, la bucurie. (n.r. - dacă FRF e mulţumită de tragerea la sorţi) Da. Eu mă gândeam şi la Scoţia, au un fotbal care ne-a convenit nouă de-a lungul timpului şi am jucat foarte bine şi la nivel de cluburi împotriva scoţienilor şi împotriva echipei lor naţionale. Mie mi-ar fi convenit să jucăm cu Scoţia şi după aceea cu una dintre Ungaria sau Bulgaria, dar şi aşa este bine, pentru că primul meci este extrem de important în Islanda. Trebuie să ţinem cont şi de condiţiile speciale de acolo. Eu am jucat în Islanda când antrenam în Armenia, am avut noroc de vreme bună, a plouat doar, nu a bătut vântul. E un teren foarte bun, cred că nu avem probleme. E foarte important să jucăm pe un teren bun împotriva islandezilor", a declarat Stoichiţă, la DigiSport.</p>
      <p>România va evolua, în deplasare, cu Islanda, în play-off-ul Ligii Naţiunilor, s-a stabilit, vineri, în urma tragerii la sorţi care a avut loc la Nyon. Dacă vor câştiga acestă întâlnire, tricolorii vor întâlni, tot în deplasare, învingătoarea dintre Bulgaria şi Ungaria, pentru un loc la Euro-2020.</p>
      <p>Semifinalele Ligii Naţiunilor se dispută la 26 martie 2020, iar finalele la 31 martie 2020. Aceste întâlniri stabilesc ultimele patru participante la turneul final al Campionatului european de fotbal, la care şi Bucureştiul găzduieşte meciuri.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>