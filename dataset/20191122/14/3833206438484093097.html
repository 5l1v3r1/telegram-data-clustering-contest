<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Mladezh-kum-lekar-ot-Vtora-gradska-Shte-ti-otkusna-glavata-zhiv-ot-tuka-nyama-da-izlezesh-915956"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-22T14:26:00+00:00"/>
    <meta property="og:title" content="Младеж към лекар от Втора градска: Ще ти откъсна главата, жив от тука няма да излезеш!"/>
    <meta property="og:description" content="25-годишният мъж, който беше арестуван след отправени заплахи към лекар в УМБАЛ &quot;Св. Пантелеймон“ в ..."/>
  </head>
  <body>
    <article>
      <h1>Младеж към лекар от Втора градска: Ще ти откъсна главата, жив от тука няма да излезеш!</h1>
      <address>
        <time datetime="2019-11-22T14:26:00+00:00">22 Nov 2019, 14:26</time>
      </address>
      <p>25-годишният мъж, който беше арестуван след отправени заплахи към лекар в УМБАЛ "Св. Пантелеймон“ в Пловдив през март, получи наказание от районния съд, предаде репортер на <b>Plovdiv24.bg</b>.</p>
      <p>Припомняме, че белезниците щракнаха за младежа на 21 март, след като дежурните лекари подадоха сигнал на телефон 112 за обиди и заплахи за физическа саморазправа спрямо тях.</p>
      <p>На въпросната дата, около 16,45 часа, нарушителят придружавал майка си, която била приета по спешност в болницата. По данни на ръководството на лечебното заведение, жената е отказала да легне, за да бъде прегледана.</p>
      <p>През това време синът ѝ започнал да заплашва дежурния лекар с думите: "Ще видиш какво ще ти се случи, ще ти откъсна главата, жив от тука няма да излезеш, няма да си тръгнеш“.</p>
      <p>Наложило се да бъде извикана полиция, младежът бил арестуван за 24 часа. Вчета той получи и наказанието си от районния съд – 200 лева глоба по Указа за борба с дребното хулиганство. Решението подлежи на обжалване пред окръжния съд.</p>
    </article>
  </body>
</html>