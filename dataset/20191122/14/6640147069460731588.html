<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/automotive/tesla-musk-svela-il-pick-up-elettrico-cybertruck/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-22T14:00:00+00:00"/>
    <meta property="og:title" content="Tesla, Musk svela il pick-up elettrico &quot;Cybertruck&quot; | MotorLabs"/>
    <meta property="og:description" content="Tesla Cybertruck è stato finalmente svelato dopo tanta attesa in occasione dell’evento tenutosi a Los Angeles. Grande sorpresa per il nuovo pick-up elettrico che si mostra con design senza dubbio futuristico ma che ricorda lo stile dei veicoli Hummer."/>
  </head>
  <body>
    <article>
      <h1>Tesla, Musk svela il pick-up elettrico "Cybertruck" | MotorLabs</h1>
      <address>
        <time datetime="2019-11-22T14:00:00+00:00">22 Nov 2019, 14:00</time>
      </address>
      <p><i>Tesla Cybertruck</i> è stato finalmente svelato dopo tanta attesa in occasione dell’evento tenutosi a Los Angeles. Grande sorpresa per il nuovo pick-up elettrico che si mostra con design senza dubbio futuristico ma che ricorda lo stile dei veicoli Hummer.</p>
      <blockquote><i>“Avrà un look da fantascienza, non sarà un oggetto per tutti ma qualcosa di davvero distintivo”</i>.</blockquote>
      <p>Con queste parole<i> Elon Musk</i> aveva stuzzicato molti utenti in occasione dell’ufficializzazione della data di debutto. Ebbene, il nuovo Cybertruck ne è la conferma con il suo design avveniristico e dalle linee dritte con cui Tesla interrompe chiaramente lo stile tipico dei pick-up americani.</p>
      <figure>
        <img src="https://www.tomshw.it/images/images/2019/11/foto-generiche-64560.768x432.jpg"/>
      </figure>
      <p>Poca l’attenzione posta sugli interni del veicolo. <i>Cybertruck</i> è in grado di ospitare <b>fino a sei passeggeri</b> offrendo molto spazio e comfort, presenta un <b>design minimale </b>dovuto anche al fatto che si tratti di un <b><i>work in progress </i></b>nonostante il definitivo <b>sistema di infotainment da 17”</b> posto centralmente. Pochi dettagli anche sul<b> CyberQuad</b> che <i>Elon</i> ha svelato sorprendendo tutti durante l’evento.</p>
      <figure>
        <img src="https://www.tomshw.it/images/images/2019/11/foto-generiche-64561.768x432.jpg"/>
      </figure>
      <p>Parte della presentazione è stata dedicata all’introduzione di nuovi materiali Tesla ha sviluppato non solo per i propri autoveicoli ma anche per gli shuttle SpaceX. A detta di Musk la nuova lega di acciaio stampato a freddo (codice 30X) rende lo chassis di Cybertruck quasi “indistruttibile” e totalmente impervio a qualsiasi tipo di ammaccatura. L’attenzione viene spostata anche sui nuovi <b>vetri <i>armor glass </i></b>progettati per assorbire la forza d’impatto in modo da migliorare la resistenza agli urti evitando crepe e delaminazione.</p>
      <p>Durante i test di resistenza fatti in diretta utilizzando una pallina di metallo , sono stati proprio i vetri “<i>armor glass</i>” a creare stupore<b> infrangendosi immediatamente all’impatto dell’oggetto.</b> Un secondo tentativo di test effettuato non ha migliorato la situazione e lo stesso Elon ha colto l’occasione per fare ironia dicendo:</p>
      <blockquote>
        <i>“c’è ancora molto da migliorare”. (ridendo nervosamente)</i>
      </blockquote>
      <p>Il CEO afferma che il veicolo è stato sviluppato per offrire <b>l’utilità di un camion</b> e le <b>prestazioni di un’auto sportiva</b> grazie a resistenza, versatilità e performance ideali sia su strada che off-road. <i>Musk</i> ha confermato che Cybertruck arriverà <b>sul mercato in tre differenti versioni</b> che variano in base al numero di motori di cui dispone: la versione base <i>single motor</i> a trazione posteriore avrà un <b>costo di 39.900 dollari</b>; <b>49.900 dollari</b> invece per la versione <i>dual motor AWD</i> a trazione integrale, fino ad arrivare a<b> 69.900 dollari</b> per la variante <i>tri motor AWD Long Range</i>, quest’ultima con capacità di traino che arriva <b>fino a ben 6.350 kg</b>. La versione dotata di tre motori sarà inevitabilmente in grado di offrire performance superiori, proprie di una supercar, considerando che si tratta dello stesso powertrain <i>plaid </i>utilizzato da Tesla per il record del Nurburgring. Stando a quanto dichiarato da <i>Elon</i>, la vettura sarà in grado di accelerare da <b>0 a 100 km/h in 2,9 secondi</b> con un’autonomia dichiarata di <b>oltre 800 km</b>. Per quanto riguarda la ricarica, si potrà ricaricare il veicolo sia tramite prese domestiche che con l’utilizzo di colonnine supercharger con supporto di ricarica <b>oltre i 250 kW</b>.</p>
      <figure>
        <img src="https://www.tomshw.it/images/images/2019/11/foto-generiche-64562.768x432.jpg"/>
      </figure>
      <p>Tra i dettagli comunicati:</p>
      <ul>
        <li>Single motor : 402 km di autonomia; accelerazione 0- 100 km/h in 6,5 secondi con velocità massima di 177 km/h; capacità di traino 3.400 kg.</li>
        <li>Dual motor: 483 km di autonomia; accelerazione 0-100 km/h in 4,5 secondi con velocità massima di 193 km/h; capacità di traino 4.500 kg</li>
        <li>Tri-motor: 805 km di autonomia; accelerazione 0-100 km/h in 2,9 secondi con velocità massima di 210 km/h; capacità di traino 6.350 kg</li>
      </ul>
      <figure>
        <img src="https://www.tomshw.it/images/images/2019/11/foto-generiche-64563.768x432.jpg"/>
      </figure>
      <p>Per offrire praticità anche in situazioni più “estreme”, il Cybertruck dispone di una copertura che potrà essere <b>aperta e chiusa automaticamente</b>. Progettata, oltre modo, per permettere di caricare il nuovo <b>quad elettrico</b> più facilmente sul pick-up. Inoltre, utilizzando la copertura chiusa il vano posteriore avrà a disposizione una capacità di <b>2.832 litri</b>.</p>
      <p>Cybertruck <b>è già disponibile</b> ai preordini versando un anticipo di 100 dollari. Per l’arrivo sul mercato, negli Stati Uniti, si dovrà <b>attendere fino al 2021</b>.</p>
    </article>
  </body>
</html>