<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/topikes-eidhseis/kentriki-makedonia/xalkidiki-vouliakse-stis-laspes-i-olympiada-dromoi-potamia-spitia-plimmyrismena/2921230/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T14:27:40+00:00"/>
    <meta property="og:title" content="Χαλκιδική: Βούλιαξε στις λάσπες η Ολυμπιάδα – Δρόμοι ποτάμια, σπίτια πλημμυρισμένα"/>
    <meta property="og:description" content="Τις πληγές της μετράει η Ολυμπιάδα Χαλκιδικής που χτυπήθηκε από την κακοκαιρία. Η κατάσταση στην περιοχή είναι τραγική καθώς έχουν καλυφθεί τα πάντα από τα λασπόνερα. Στο χωριό καταστράφηκαν δεκάδες σπίτια από τις πλημμύρες. Έγιναν πολλοί απεγκλωβισμοί κατοίκων από τις δυνάμεις της πυροσβεστικής."/>
  </head>
  <body>
    <article>
      <h1>Χαλκιδική: Βούλιαξε στις λάσπες η Ολυμπιάδα – Δρόμοι ποτάμια, σπίτια πλημμυρισμένα</h1>
      <h2>Τις πληγές της μετράει η Ολυμπιάδα Χαλκιδικής που χτυπήθηκε από την κακοκαιρία. Η κατάσταση στην περιοχή είναι τραγική καθώς έχουν καλυφθεί τα πάντα από τα λασπόνερα. Στο χωριό καταστράφηκαν δεκάδες σπίτια από τις πλημμύρες. Έγιναν πολλοί απεγκλωβισμοί κατοίκων από τις δυνάμεις της πυροσβεστικής.</h2>
      <address><time datetime="2019-11-22T14:27:40+00:00">22 Nov 2019, 14:27</time> by <a rel="author">kostas.papadopoulos</a></address>
      <p>Από νωρίς το πρωί της Παρασκευής (22.11.2019) ήταν έκδηλη η αγωνία όλων για το ρέμα του Μαυρόλακκα που περνά από το συγκεκριμένο χωριό στη Χαλκιδική. Δυστυχώς, η ασταμάτητη βροχόπτωση κατέβασε μεγάλο όγκο ύδατος με αποτέλεσμα το νερό να κατακλύσει σπίτια και δρόμους και η Ολυμπιάδα να πλημμυρίσει.</p>
      <p>Σοβαρά προβλήματα εντοπίζονται προς το παρόν στην Ολυμπιάδα, στον δρόμο Παναγίας-Ιερισσού στην τοποθεσία “τσαΐρια” και στο δρόμο για το Γομάτι, που παραμένει κλειστός στη διασταύρωση προς Πυργαδίκια. Στο χωριό Ολυμπιάδα καταστράφηκαν δεκάδες σπίτια , ενώ υπήρξαν και απεγκλωβισμοι ατόμων από τα σπίτια τους. Οι ζημιές από την υπερχείλιση του ποταμού είναι τεράστιες ενώ οι κάτοικοι εμφανίζονται αγανακτισμένοι με την αδιαφορία των αρμοδίων σχετικά με την αντιπλημμυρικη θωράκιση της περιοχής. Μάλιστα λένε πως είναι η τέταρτη φορά που συνέβη κάτι τέτοιο.</p>
      <p>“Κάθε φορά που βρέχει ζούμε με το φόβο να μην πλημμυρίσει το ρέμα. Η εικόνες σήμερα στο χωριό είναι αποκαρδιωτικές” ανέφερε ο πρόεδρος της κοινότητας, Γιάννης Πετράκης.</p>
      <figure>
        <iframe src="https://www.youtube.com/embed/RFCVwS_HV1g" width="640" height="480" data-service="Youtube" scrolling="no"/>
      </figure>
      <p>“Η κατάσταση στην Ολυμπιάδα είναι δύσκολη. Αυτήν την ώρα γίνεται σύσκεψη στην Κοινότητα Ολυμπιάδας με τους επιτελείς της Πυροσβεστικής, της Αστυνομίας και της Πολιτικής Προστασίας της Περιφέρειας για να οργανώσουμε τις κινήσεις μας, προκειμένου να επαναφέρουμε τον οικισμό στην προηγούμενη κατάσταση. Ήδη στην πλατεία της Ολυμπιάδας βρίσκονται τώρα 7 Πυροσβεστικά οχήματα και θα παρεμβαίνουν όπου τους ζητηθεί για την απάντληση των νερών” δήλωσε στο halkidikinews.gr o δήμαρχος Αριστοτέλη, Στέλιος Βαλιάνος.</p>
      <figure>
        <iframe src="https://www.youtube.com/embed/qilT0vP0uZM" width="640" height="480" data-service="Youtube" scrolling="no"/>
      </figure>
      <p>Ο Δήμος Αριστοτέλη θα ζητήσει να κηρυχθεί η περιοχή σε κατάσταση έκτακτης ανάγκης.</p>
      <p>Στην Ολυμπιάδα βρίσκονται ήδη ο Συντονιστής Επιχειρήσεων του Πυροσβεστικού Σώματος, Σπυρίδων Βαρσάμης και ο Διοικητής της Περιφερειακής Πυροσβεστικής Διοίκησης Κεντρικής Μακεδονίας, Κωνσταντίνος Παχίδης για να συντονίσουν το έργο της Πυροσβεστικής.</p>
      <p>Ο διοικητής της Περιφερειακής Διοίκησης Κεντρικής Μακεδονίας της Πυροσβεστικής, Κώστας Παχίδης που βρίσκεται στην περιοχή ανέφερε στο ΑΠΕ ΜΠΕ ότι “έχει πλημμυρίσει η Ολυμπιάδα… είναι ένα ποτάμι”. Σύμφωνα με τον κ. Παχίδη “έχουν γίνει ήδη δύο απεγκλωβισμοί (ηλικιωμένο ζευγάρι απομακρύνθηκε και μεταφέρθηκε σε ασφαλές σημείο). Πριν από την άφιξη της Π.Υ. κάποιοι ανέβηκαν σε ορόφους, φοβούμενοι την ορμή των νερών ενώ πολλές εξοχικές κατοικίες δεν έχουν ελεγχθεί”. Σύμφωνα με τον περιφερειακό διοικητή της Πυροσβεστικής στην περιοχή έχει ήδη μεταβεί κλιμάκιο οκτώ ατόμων της Β ΕΜΑΚ με λέμβο και ερπυστριοφόρο της υπηρεσίας, ωστόσο δεν χρειάστηκε να επιχειρήσει”.</p>
      <figure>
        <img src="https://www.newsit.gr/wp-content/uploads/2019/11/xalkidiki3-1200x900.jpg"/>
      </figure>
      <p>Η Πυροσβεστική δέχθηκε τις τελευταίες ώρες 17 κλήσεις για άντληση υδάτων στην περιοχή της Αρναίας κι επιχείρησε σε 9 από αυτές . Αντλήσεις υδάτων έγιναν στον Σταυρό και στην Ιερισσό όπου χρειάστηκε να γίνει απομάκρυνση και δέντρων που είχαν πέσει.</p>
      <p>Στο μεταξύ, με νεότερη ενημέρωσή της η Γενική Περιφερειακή Αστυνομική Διεύθυνση Κεντρικής Μακεδονίας γνωστοποίησε ότι αποκαταστάθηκαν τα δύο από τα τρία σημεία στους επαρχιακούς δρόμους της Χαλκιδικής στα οποία το πρωί είχε διακοπεί η κυκλοφορία. Η διακοπή της κυκλοφορίας λόγω συσσώρευσης υδάτων και φερτών υλικών, συνεχίζεται όμως στην επαρχιακή οδό Πολυγύρου – Ιερισσού, στο ύψος των Πλανών (31ο χιλιόμετρο). Σε αρκετά τμήματα του επαρχιακού δικτύου, κυρίως της Βόρειας Χαλκιδικής κατά διαστήματα χρειάστηκε να διακοπεί η κυκλοφορία των οχημάτων για την ασφάλεια των διερχόμενων οδηγών καθώς είχαν υπερχειλίσει χείμαροι και ο ποταμός Χαβρίας.</p>
      <figure>
        <img src="https://www.newsit.gr/wp-content/uploads/2019/11/xalkidiki4-1200x900.jpg"/>
      </figure>
      <p>Την ίδια ώρα μηχανήματα του Δήμου Αριστοτέλη και της Περιφερειακής Ενότητας Χαλκιδικής ξεκίνησαν τις εργασίες αποκατάστασης, καθώς τα καιρικά φαινόμενα έχουν υποχωρήσει.</p>
      <figure>
        <iframe src="https://www.youtube.com/embed/Blz8urtQR0g" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/ea5d8pIK5oM" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/Nah6OmrrJTs" width="640" height="360" data-service="Youtube" scrolling="no"/>
      </figure>
      <figure>
        <img src="https://www.newsit.gr/wp-content/uploads/2019/11/xalkidiki2-1200x900.jpg"/>
      </figure>
      <figure>
        <img src="https://www.newsit.gr/wp-content/uploads/2019/11/xalkidiki6-1200x900.jpg"/>
      </figure>
      <figure>
        <img src="https://www.newsit.gr/wp-content/uploads/2019/11/xalkidiki5-1200x900.jpg"/>
      </figure>
      <p>Με πληροφορίες από <a href="https://halkidikinews.gr/%CE%B5%CF%80%CE%B9%CE%BA%CE%B1%CE%B9%CF%81%CF%8C%CF%84%CE%B7%CF%84%CE%B1/6042-%CE%B7-%CE%BF%CE%BB%CF%85%CE%BC%CF%80%CE%B9%CE%AC%CE%B4%CE%B1-%CE%B2%CE%BF%CF%8D%CE%BB%CE%B9%CE%B1%CE%BE%CE%B5-%CF%83%CF%84%CE%B1-%CE%BD%CE%B5%CF%81%CE%AC-%CE%BA%CE%B1%CE%B9-%CF%83%CF%84%CE%B9%CF%82-%CE%BB%CE%AC%CF%83%CF%80%CE%B5%CF%82-video-%CF%86%CF%89%CF%84%CE%BF">halkidikinews.gr</a>, <a href="https://www.wepost.gr/%cf%87%ce%b1%ce%bb%ce%ba%ce%b9%ce%b4%ce%b9%ce%ba%ce%ae-%cf%83%ce%bf%ce%b2%ce%b1%cf%81%ce%ac-%cf%80%cf%81%ce%bf%ce%b2%ce%bb%ce%ae%ce%bc%ce%b1%cf%84%ce%b1-%cf%84%cf%89%cf%81%ce%b1-%ce%b1%cf%80%ce%bf/">wepost.gr</a></p>
    </article>
  </body>
</html>