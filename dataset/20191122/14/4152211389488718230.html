<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/593305/%E0%A6%AA%E0%A6%B0%E0%A7%80%E0%A6%95%E0%A7%8D%E0%A6%B7%E0%A6%BE%E0%A7%9F-%E0%A6%9C%E0%A6%BE%E0%A6%B2%E0%A6%BF%E0%A7%9F%E0%A6%BE%E0%A6%A4%E0%A6%BF%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97-%E0%A6%A8%E0%A6%B0%E0%A6%B8%E0%A6%BF%E0%A6%82%E0%A6%A6%E0%A7%80%E0%A6%B0-%E0%A6%A8%E0%A6%BE%E0%A6%B0%E0%A7%80-%E0%A6%8F%E0%A6%AE%E0%A6%AA%E0%A6%BF%E0%A6%95%E0%A7%87"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-22T14:54:00+00:00"/>
    <meta property="og:title" content="পরীক্ষায় জালিয়াতির অভিযোগ: এমপি বুবলীকে দল থেকে বহিষ্কার"/>
    <meta property="og:description" content="নরসিংদী জেলা আওয়ামী লীগের মহিলা বিষয়ক সম্পাদক ও সংরক্ষিত নারী আসনের এমপি তামান্না নুসরাত বুবলীকে দল থেকে বহিষ্কার করা হয়েছে। উন্মুক্ত বিশ্ববিদ্যালয়ের অধীন বিএ পরীক্ষায় প্রক্সির মাধ্যমে জালিয়াতির অভিযোগ ওঠায় তার বিরুদ্ধে এ ব্যবস্থা নেওয়া হয়। শুক্রবার (২২ নভেম্বর) বিকালে নরসিংদী জেলা..."/>
  </head>
  <body>
    <article>
      <h1>পরীক্ষায় জালিয়াতির অভিযোগ: এমপি বুবলীকে দল থেকে বহিষ্কার</h1>
      <address><time datetime="2019-11-22T14:54:00+00:00">22 Nov 2019, 14:54</time> by <a rel="author">নরসিংদী প্রতিনিধি</a></address>
      <p> </p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/22/b2a3b6697039f1beab624b1bb52088ef-5dd7f7090c328.jpg"/>
        <figcaption>নারী সংসদ সদস্য তামান্না নুসরাত বুবলী</figcaption>
      </figure>
      <p>নরসিংদী জেলা আওয়ামী লীগের মহিলা বিষয়ক সম্পাদক ও সংরক্ষিত নারী আসনের এমপি তামান্না নুসরাত বুবলীকে দল থেকে বহিষ্কার করা হয়েছে। উন্মুক্ত বিশ্ববিদ্যালয়ের অধীন বিএ পরীক্ষায় প্রক্সির মাধ্যমে জালিয়াতির অভিযোগ ওঠায় তার বিরুদ্ধে এ ব্যবস্থা নেওয়া হয়। শুক্রবার (২২ নভেম্বর) বিকালে নরসিংদী জেলা আওয়ামী লীগের কার্যকরী কমিটির এক সভায় এ সিদ্ধান্ত নেওয়া হয়।</p>
      <p>জেলা আওয়ামী লীগের সভাপতি ও সদর আসনের সংসদ সদস্য নজরুল ইসলাম এ তথ্য নিশ্চিত করেছেন। <br/><br/>জেলা আওয়ামী লীগ নেতারা জানান, মনোহরদী উপজেলার গোতাশিয়া গ্রামে স্থানীয় সংসদ সদস্য ও শিল্পমন্ত্রী নুরুল মজিদ মাহমুদ হুমায়ূনের বাড়িতে জেলা আওয়ামী লীগের কার্যকরী কমিটির সভা অনুষ্ঠিত হয়। সভায় উন্মুক্ত বিশ্ববিদ্যালয়ের বিএ পরীক্ষায় সংসদ সদস্য তামান্না নুসরাত বুবলীর হয়ে অন্য একজনের অংশ নেওয়ায় ঘটনা নিয়ে আলোচনা হয়।</p>
      <p>প্রসঙ্গত, ওই জালিয়াতির ঘটনা ধরা পড়ায় সংসদ সদস্যের সব পরীক্ষাসহ ছাত্রত্ব বাতিল করে উন্মুক্ত বিশ্ববিদ্যালয় কর্তৃপক্ষ।</p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/22/6007ae2bdcdae9210ac57ee123ca0e97-5dd7f7097e7c5.jpg"/>
      </figure>
      <p>একজন দলীয় সংসদের এমন অপরাধে অংশ নেওয়ায় দেশ, দল এবং সংসদের মান ক্ষুণ্ন হয়েছে উল্লেখ করে তাকে দল থেকে বহিষ্কারের নীতিগত সিদ্ধান্ত নেওয়া হয়েছে বলে জানান মো. নজরুল ইসলাম। </p>
      <p>এ বিষয়ে জানতে চাইলে নারী সংসদ সদস্য তামান্না নুসরাত বুবলী বলেন, আজ জেলা আওয়ামী লীগের কোনও মিটিং হয়েছে কিনা তা আমার জানা নেই। কমিটির পদে থাকার পরেও আমাকে মিটিংয়ে থাকার জন্য কোনও চিঠি বা ফোন দেওয়া হয়নি। মিটিংয়ে কী সিদ্ধান্ত হয়েছে সেটাও আমি জানি না। আমি যতদূর জানি কাউকে বহিষ্কার করার আগে নোটিশ বা আত্মপক্ষ সমর্থনের সুযোগ দেওয়া হয়। আর মিটিংটি নাকি জেলা আওয়ামী লীগ কার্যালয়ে না হয়ে একটি উপজেলায় বসে করা হয়েছে। এসব আমার বিরুদ্ধে ষড়যন্ত্রের অংশ বলেই মনে করছি।<br/><br/>উল্লেখ্য, সংসদ সদস্য তামান্না নুসরাত বুবলী নরসিংদীর প্রয়াত মেয়র লোকমান হোসেনের স্ত্রী।</p>
      <footer>/টিটি/</footer>
    </article>
  </body>
</html>