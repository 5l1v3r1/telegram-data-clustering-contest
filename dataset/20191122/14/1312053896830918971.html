<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newnotizie.it/2019/11/22/firenze-turista-pipi-palazzo-vecchio-maxi-multa/"/>
    <meta property="og:site_name" content="NewNotizie"/>
    <meta property="article:published_time" content="2019-11-22T14:32:01+00:00"/>
    <meta property="og:title" content="Firenze: turista fa la pipì a Palazzo Vecchio, maxi multa da 3300 euro"/>
    <meta property="og:description" content="Un turista australiano di 66 anni è stato beccato dalla polizia mentre faceva pipì nel cortile interno di Palazzo Vecchio ed ha ricevuto una multa esemplare"/>
  </head>
  <body>
    <article>
      <h1>Firenze: turista fa la pipì a Palazzo Vecchio, maxi multa da 3300 euro</h1>
      <address><time datetime="2019-11-22T14:32:01+00:00">22 Nov 2019, 14:32</time> by <a rel="author">Fabio S</a></address>
      <figure>
        <img src="https://www.newnotizie.it/wp-content/uploads/2019/11/Palazzo-Vecchio.jpg"/>
      </figure>
      <p>
        <b>Un turista australiano di 66 anni è stato beccato dalla polizia mentre faceva pipì nel cortile interno di Palazzo Vecchio ed ha ricevuto una multa esemplare.</b>
      </p>
      <p>Trovandoci in un Paese che per storia, natura e bellezze architettoniche è da sempre una calamita per <b>turisti</b>, in <b>Italia</b> siamo abituati alle stranezze dei turisti che vengono a visitare le nostre città. Negli anni sono state innumerevoli le persone che hanno deciso di spogliarsi e farsi un <a href="https://www.newnotizie.it/2018/01/26/completamente-nuda-un-bagno-nella-fontana-piazza-navona-denunciata/">bagno in qualche fontana</a> (la più gettonata è la <b>Fontana di Trevi</b> a causa della ‘Dolce Vita’) o nei canali di Venezia. Negli anni ci sono state anche persone pervase da perdita di lucidità mentale, o vittime di un insana dose di <b>vandalismo</b>, che hanno deturpato alcune delle statue storiche.</p>
      <p>Mai però era capitato che qualcuno entrato a far visita ad uno dei palazzi storici della nostra terra, avesse pensato di liberare la vescica al suo interno. Questo è esattamente quello che è capitato qualche ora fa a <b>Firenze</b>. Un turista australiano di 66 anni è stato beccato dalle forze dell’ordine mentre urinava nel cortile interno di <b>Palazzo Vecchio</b>.</p>
      <h3>Turista colto mentre urina a Palazzo Vecchio: “Soffro di prostatite”</h3>
      <p>L’uomo si era nascosto dietro lo stipite del portone che dà sulla centralissima <b>via Ninna</b>. Pensando di aver trovato il rifugio perfetto e di non essere visto da nessuno ha quindi iniziato a svuotare la vescica. Mentre urinava, però, due <b>agenti</b> lo hanno richiamato e gli hanno chiesto spiegazioni per quel gesto (tra l’altro in zona è possibile trovare dei bagni). Il turista ha cercato di giustificarsi dicendo loro che soffre di prostatite e che, malauguratamente, non riusciva più a trattenersi.</p>
      <p>Vera o meno che fosse la scusa, gli agenti non hanno avuto pietà ed hanno deciso di denunciarlo per atti osceni in <b>luogo pubblico</b>. Per il reato depenalizzato è prevista una multa decisamente salata da 3.300 euro. La sanzione è stata aumentata di recente per scoraggiare le persone ad indulgere in simili comportamenti. Qualche mese fa ne aveva fatto le spese, tra gli altri, uno <b><a href="https://www.newnotizie.it/2019/04/04/vi-scappa-in-strada-meglio-trovare-un-bagno-ragazzo-becca-3000-euro-di-multa-a-bologna/">studente fuori sede di Bologna</a></b>.</p>
    </article>
  </body>
</html>