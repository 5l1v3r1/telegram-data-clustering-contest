<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/vretania-ekloges-to-symvolaio-me-tous-polites-parousiase-to-komma-tou-brexit/2921260/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T14:46:04+00:00"/>
    <meta property="og:title" content="Βρετανία – Εκλογές: Το «συμβόλαιο με τους πολίτες» παρουσίασε το κόμμα του Brexit"/>
    <meta property="og:description" content="Σε προεκλογικό πυρετό βρίσκεται η Βρετανία και σήμερα ο επικεφαλής του κόμματος Brexit, Νάιτζελ Φαράτζ, παρουσίασε το «συμβόλαιο με τους πολίτες» όπως ονομάζει τις πολιτικές του προτάσεις ενόψει των εκλογών της 12ης Δεκεμβρίου."/>
  </head>
  <body>
    <article>
      <h1>Βρετανία – Εκλογές: Το «συμβόλαιο με τους πολίτες» παρουσίασε το κόμμα του Brexit</h1>
      <h2>Σε προεκλογικό πυρετό βρίσκεται η Βρετανία και σήμερα ο επικεφαλής του κόμματος Brexit, Νάιτζελ Φαράτζ, παρουσίασε το «συμβόλαιο με τους πολίτες» όπως ονομάζει τις πολιτικές του προτάσεις ενόψει των εκλογών της 12ης Δεκεμβρίου.</h2>
      <address><time datetime="2019-11-22T14:46:04+00:00">22 Nov 2019, 14:46</time> by <a rel="author">kostas.papadopoulos</a></address>
      <p>Ο Νάιτζελ Φάρατζ επισήμανε ότι για την υλοποίηση των σχεδίων του κόμματος είναι απαραίτητη η διασφάλιση ενός «καθαρού Brexit» στη Βρετανία.<br/>Ανέφερε επίσης ότι το κόμμα του δεν περιμένει από τις εκλογές να γίνει η επόμενη κυβέρνηση, αλλά ότι δεσμεύεται να πετύχει το Brexit, για το οποίο οι πολίτες ψήφισαν στο δημοψήφισμα του 2016.</p>
      <p>Ο Φαράτζ ανακοίνωσε ότι το κόμμα του θα εισαγάγει έναν μηχανισμό, την «πρωτοβουλία των πολιτών», μέσα από την οποία θα δίνεται το έναυσμα για τη διεξαγωγή δημοψηφίσματος, εάν πέντε εκατομμύρια άνθρωποι υπογράψουν σε ένα έγκυρο μητρώο που θα ζητά τη γνώμη των πολιτών για ένα συγκεκριμένο θέμα.</p>
      <p>Στις προτάσεις του «συμβολαίου» του, το κόμμα του Brexit, περιλαμβάνει μεταξύ άλλων, την κατάργηση του ΦΠΑ στην ενέργεια, μετά το Brexit, την κατάργηση του εταιρικού φόρου για εταιρίες στα πρώτα κέρδη ύψους 10.000 λιρών, κατάργηση φόρου κληρονομιάς, κατάργηση της ιδιωτικοποίησης του NHS, λειτουργία γενικών ιατρείων σε 24ωρη βάση, επένδυση 2,5 δισεκ. λιρών στις κοινότητες που εξαρτώνται από την αλιεία.</p>
      <figure>
        <img src="https://www.newsit.gr/wp-content/uploads/2019/11/farage2-1200x800.jpg"/>
      </figure>
      <p>Έσοδα ύψους 200 δισεκ. λιρών προβλέπει ότι θα προέλθουν από περικοπές στον προϋπολογισμό της χώρας για την εξωτερική βοήθεια κατά 50% (όπως είπε, σήμερα αντιστοιχεί στο 0,7% του ΑΕΠ), από τη διακοπή πληρωμών στην ΕΕ (13 δισεκ. κάθε χρόνο) και από τη διακοπή του σχεδίου κατασκευής αμαξοστοιχίας υψηλής ταχύτητας (HS2), που σύμφωνα με τον Νάιτζελ Φαράτζ κοστίζει 100 δισεκ. και εξυπηρετεί μόνο μερικές χιλιάδες πολιτών. Ισχυρίστηκε επίσης ότι μπορεί να εξοικονομηθεί το ποσό των 7 δισεκ. από την Ευρωπαϊκή Τράπεζα Επενδύσεων.</p>
      <figure>
        <img src="https://www.newsit.gr/wp-content/uploads/2019/11/farage3-1200x764.jpg"/>
      </figure>
      <p>Υποστήριξε το σχέδιο των Τόρις για ένα αυστραλιανού τύπου σύστημα πόντων για τους μετανάστες, αλλά άσκησε κριτική στην άρνηση του κυβερνώντος κόμματος να δεσμευτεί στη μείωση του αριθμού μεταναστών, ζητώντας μία πιο σκληρή προσέγγιση στο θέμα, όπως την άμεση απέλαση όσων φτάνουν λαθραία στη Βρετανία.</p>
      <figure>
        <img src="https://www.newsit.gr/wp-content/uploads/2019/11/farage1-1200x749.jpg"/>
      </figure>
      <p>Επανέλαβε ότι σκοπεύει να διεκδικήσει έδρες μόνο στις περιφέρειες που το κόμμα των Συντηρητικών δεν έχει κερδίσει ποτέ και ότι ουσιαστικά αυτή είναι μία απόφαση που θα ευνοήσει τους Τόρις, καθώς θα αναμετρηθεί σε αυτές με το κόμμα των Εργατικών.</p>
    </article>
  </body>
</html>