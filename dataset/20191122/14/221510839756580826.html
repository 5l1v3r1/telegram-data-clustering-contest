<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davidemaggio.it/archives/179787/britannia-2-su-sky-atlantic-torna-lo-scontro-tra-i-romani-e-le-tribu-celtiche"/>
    <meta property="og:site_name" content="DavideMaggio.it"/>
    <meta property="article:published_time" content="2019-11-22T14:24:00+00:00"/>
    <meta property="og:title" content="Britannia 2: su Sky Atlantic torna lo scontro tra i romani e le tribù celtiche"/>
    <meta property="og:description" content="E’ ora di tornare in Britannia. Parte stasera - alle 21.15 su Sky Atlantic – la seconda stagione del travolgente dramma storico dalle tinte fantasy creato da Jez e Tom Butterworth e da James Richardson. La serie mette in scena eventi, intrighi e rivelazioni sulle guerre che hanno fatto la storia, e segue l’epico e cruento scontro tra le forze dell’impero romano guidato dal generale Aulus Plautius e le tribù celtiche e i Druidi che abitavano la Britannia intorno al 40 d.C., forti di un sistema di credenze e riti mistici che li aveva resi fino a quel momento pressocché invincibili."/>
  </head>
  <body>
    <article>
      <h1>Britannia 2: su Sky Atlantic torna lo scontro tra i romani e le tribù celtiche</h1>
      <address><time datetime="2019-11-22T14:24:00+00:00">22 Nov 2019, 14:24</time> by <a rel="author">Saverio Capobianco</a></address>
      <figure>
        <img src="https://images.davidemaggio.it/pics3/2019/11/Britannia.jpg"/>
        <figcaption>Britannia</figcaption>
      </figure>
      <p>E’ ora di tornare in <b><a href="https://www.davidemaggio.it/archives/157958/britannia-su-sky-atlantic-sbarca-un-dramma-storico-un-po-punk-nel-cast-anche-fortunato-cerlino-nei-panni-di-vespasiano">Britannia</a></b>. Parte stasera -<b> alle 21.15 su Sky Atlantic</b> – la <b>seconda stagione</b> del travolgente dramma storico dalle tinte fantasy creato da Jez e Tom Butterworth e da James Richardson. La serie mette in scena eventi, intrighi e rivelazioni sulle guerre che hanno fatto la storia, e segue l’<b>epico e cruento scontro</b> tra le forze dell’impero romano guidato dal generale Aulus Plautius e le tribù celtiche e i Druidi che abitavano la Britannia intorno al 40 d.C., forti di un sistema di credenze e riti mistici che li aveva resi fino a quel momento pressocché invincibili.</p>
      <p>La serie, prodotta da Sky Original, andrà in onda per cinque venerdì per un totale di dieci episodi, e farà un salto temporale di due anni rispetto alla scorsa stagione, che aveva visto l’invasione della Britannia ad opera dei Romani. Si riparte, dunque, dal 45 d.C., tra saccheggi e razzie, interi villaggi distrutti e chi è sopravvissuto ma deve sottostare al dominio degli invasori, che hanno conquistato la regione e sono lì per restare.</p>
      <p>Sono passati ormai due anni dall’invasione della Britannia ad opera dei Romani. Con l’aiuto di Amena (<b>Annabel Scholey</b>), regina dei Celti, il generale Aulo (<b>David Morrissey</b>) sta tentando di romanizzare le tribù locali, procedendo alla soppressione violenta di qualsiasi tentativo di opporsi al processo. Non pochi dubbi sorgono però sul comportamento di Aulo, che sembra avere un piano oscuro e segreto. Un piano che risveglia i fantasmi del passato di Amena e rende ben più pericolosa la sua minaccia nei confronti dei Druidi. Cait (<b>Eleanor Worthington Cox</b>), una giovane ragazza addestrata dal Druido Divis (<b>Nikolaj Lie Kaas</b>), è la sola speranza per i Celti. Il suo destino è quello di portare a compimento la profezia che libererebbe la Britannia dall’invasione romana. Ma una guerra civile tra i Druidi, messa in atto dai fratelli Veran e Harka (entrambi interpretati da <b>Mackenzie Crook</b>), potrebbe ostacolare il compiersi degli eventi.</p>
      <related>
        <h4>Articoli che potrebbero interessarti</h4>
        <a href="https://www.davidemaggio.it/archives/157958/britannia-su-sky-atlantic-sbarca-un-dramma-storico-un-po-punk-nel-cast-anche-fortunato-cerlino-nei-panni-di-vespasiano"/>
      </related>
    </article>
  </body>
</html>