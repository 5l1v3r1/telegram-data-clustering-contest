<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/urugvajski-klub-postavi-balgarskija-himn-na-ekipa-si-video.html"/>
    <meta property="og:site_name" content="bTV Новините"/>
    <meta property="article:published_time" content="2019-11-22T14:28:00+00:00"/>
    <meta property="og:title" content="Уругвайски клуб постави българския химн на екипа си (ВИДЕО)"/>
    <meta property="og:description" content="Остованият от семейство Лазарови &quot;Данубио&quot; дава път на Кавани, Форлан и Рекоба"/>
  </head>
  <body>
    <article>
      <h1>Уругвайски клуб постави българския химн на екипа си (ВИДЕО)</h1>
      <h2>Остованият от семейство Лазарови "Данубио" дава път на Кавани, Форлан и Рекоба</h2>
      <address>
        <time datetime="2019-11-22T14:28:00+00:00">22 Nov 2019, 14:28</time>
      </address>
      <p>Уругвайски клуб постави българския химн и трибагреник върху своите екипи. С този жест "Данубио" се завърна към своите корени. </p>
      <p>В учредяването през 1932 г. са участвали членове на българско семейство - братята Михаил и Иван Лазарови, наричани в страната Мигел и Хуан. Името на отбора е по идея на майка им Мария Лазарова. Първоначално тя предложила названието "Марица", но синовете й не били съгласни заради женското звучене. Затова се спрели на друга река - Дунав, чието име на испански е "Данубио". Стадионът на клуба носи името на Мария Лазарова.</p>
      <figure>
        <iframe src="https://www.youtube.com/embed/nYGwe__uOfg" width="640" height="360" data-service="Youtube" scrolling="no"/>
      </figure>
      <p>В мача си с "Уондърърс" (1:2) от първенството тимът игра с червени фланелки с българското знаме на гърдите и с изписан част от текста на българския химн. При представянето на фланелката в сайта си "Данубио" използва и фразата "Съединението прави силата".</p>
      <p>"Уругвай - страна, изградена културно и обществено до голяма степен благодарение на имиграцията, прие в началото на XX век едно българско семейство, което сложи началото на нашата обичана институция", пишат от клуба, от който са тръгнали някои от големите звезди на местния футбол като Алваро Рекоба, Диего Форлан и Единсон Кавани.</p>
      <p>Това не е първият случай, в който "Данубио"  използва екипировката си, за да отправи послание. През март бе обърнато внимание на социалното неравенство между половете чрез номерата на гърба. Преди четири години "Данубио" превърна диагоналната лента на фланелките си в колан, за да акцентира върху фаталните инциденти на пътя.</p>
      <figure>
        <iframe data-src="https://twitter.com/mkt_esportivo/status/650366970169290752?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>