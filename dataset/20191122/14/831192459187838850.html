<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/skliri-kontra-mitsotakis-tsipra-eiste-thesmika-adiavastos-den-tha-sas-akoloythiso-echo-mia-chora-na-kyverniso-kai-enan-lao-na-enimeroso/"/>
    <meta property="og:site_name" content="europost.gr"/>
    <meta property="article:published_time" content="2019-11-22T14:30:50+00:00"/>
    <meta property="og:title" content="Σκληρή κόντρα Μητσοτάκης – Τσίπρα: «Είστε θεσμικά αδιάβαστος! Δεν θα σας ακολουθήσω… Έχω μια χώρα να κυβερνήσω και έναν λαό να ενημερώσω!»"/>
    <meta property="og:description" content="Στο πλαίσιο της «Ωρας του Πρωθυπουργού» στη Βουλή ο Κυριάκος Μητσοτάκης απάντησε σε ερωτήσεις του προέδρου του ΣΥΡΙΖΑ Αλέξη Τσίπρα και της προέδρου του ΚΙΝΑΛ Φώφης Γεννηματά. Ο Αλέξης Τσίπρας είχε καταθέσει επίκαιρη ερώτηση στον πρωθυπουργό"/>
  </head>
  <body>
    <article>
      <h1>Σκληρή κόντρα Μητσοτάκης – Τσίπρα: «Είστε θεσμικά αδιάβαστος! Δεν θα σας ακολουθήσω… Έχω μια χώρα να κυβερνήσω και έναν λαό να ενημερώσω!»</h1>
      <address>
        <time datetime="2019-11-22T14:30:50+00:00">22 Nov 2019, 14:30</time>
      </address>
      <p>Στο πλαίσιο της «Ωρας του Πρωθυπουργού» στη Βουλή ο Κυριάκος Μητσοτάκης απάντησε σε ερωτήσεις του προέδρου του ΣΥΡΙΖΑ Αλέξη Τσίπρα και της προέδρου του ΚΙΝΑΛ Φώφης Γεννηματά.</p>
      <p>Ο Αλέξης Τσίπρας είχε καταθέσει επίκαιρη ερώτηση στον πρωθυπουργό με θέμα «Επιεικής στάση της κυβέρνησης απέναντι στους δράστες οικονομικών εγκλημάτων και εγκλημάτων διαφθοράς» και ξεκίνησε την ομιλία του στη βουλή με προσωπική επίθεση.</p>
      <p>Είπε απευθυνόμενος στον Κυριάκο Μητσοτάκη:<br/>«Την τελευταία φορά που ήμασταν σε αυτήν την αίθουσα, στεκόσασταν με σταυρωμένα τα χέρια και με αποκαλούσατε ψεύτη. Με καλούσατε να καταθέσω στα πρακτικά τις δηλώσεις του εκπροσώπου σας για το προσφυγικό, ότι με περισσότερες περιπολίες του Λιμενικού θα έχουμε περισσότερα δυστυχήματα στη θάλασσα. Δηλώσεις τις οποίες μας λέγατε ότι ποτέ δεν έκανε. Και στα πρακτικά τις καταθέσαμε, και τα σχετικά βίντεο είδε το πανελλήνιο. Kαι τελικά αποδείχθηκε ότι ο ψεύτης δεν ήμουν εγώ. Ξέρετε κ. Μητσοτάκη, ο ηγέτης χαρακτηρίζεται από το πολιτικό θάρρος να αναγνωρίζει τα λάθη του. Εσείς δεν είχατε το θάρρος όμως, ούτε μία συγγνώμη να ζητήσετε, ούτε φυσικά να αποπέμψετε τον υπουργό σας. Όχι μόνο είστε ψεύτης λοιπόν, αλλά και δειλός ταυτόχρονα. Εκτός και αν σήμερα επανορθώσετε.<br/>Έχετε μια ακόμη ευκαιρία».</p>
      <p>Και συνέχισε: «Σας υπέβαλα την επίκαιρη ερώτηση για εύνοια στους εγκληματίες του λευκού κολάρου στις 12/11, πριν ψηφίσετε τους Ποινικούς Κώδικες, ώστε να σας δώσω την ευκαιρία να το πάρετε πίσω. Ούτε που απαντήσατε και το ψηφίσατε. Αν δεν είχε αναδείξει το θέμα το δημοσίευμα των Financial Times είμαι σίγουρος ότι πάλι δεν θα ερχόσασταν. Το μεγαλύτερο πρόβλημα της ΝΔ είναι ότι 4 μήνες μετά τις εκλογές σπεύδετε να κερδίσετε το χαμένο έδαφος και να προστατεύσετε όσους δεν είχαν την προστασία σας όσο δεν ήσασταν στα κυβερνητικά έδρανα.Οφείλετε εξηγήσεις στον ελληνικό λαό γιατί η κυβέρνησή σας νομοθετεί με τρόπο που αποδυναμώνει τον αγώνα κατά των εγκληματιών και καθιστά τη χώρα διεθνή περίγελο. Σηκώσατε μεγάλο κουρνιαχτό για την μεταρρύθμιση του ΣΥΡΙΖΑ για τους Ποινικούς Κώδικες. Για πρώτη φορά μια μεταρρύθμιση έγινε όπως έπρεπε, με διαβούλευση κλπ, και παρήχθη αποτέλεσμα», είπε ο Αλέξης Τσίπρας.</p>
      <p>Ο πρωθυπουργός Κυριάκος Μητσοτάκης απάντησε στον Αλέξη Τσίπρα σε υψηλούς τόνους:<br/>«Ξεκινήσατε με ύβρεις και χαρακτηρισμούς και είναι ξεκάθαρο ότι δεν θέλετε να συζητήσετε νηφάλια. Θέλετε για άλλη μια φορά να πέσουμε σε μια παγίδα έντασης και χαρακτηρισμών. Εγώ δεν θα σε ακολουθήσω έχω μια χώρα να κυβερνήσω και έναν λαό να ενημερώσω».</p>
      <p><b>Μητσοτάκης σε Τσίπρα: Είστε θεσμικά αδιάβαστος</b><br/>«Είστε θεσμικά αδιάβαστος και πολιτικά επιπόλαιος. Μου καταθέσατε μια τρισέλιδη ερώτηση με 5 διαφορετικά ζητήματα που συνοδεύεται από ανύπαρκτες παραδοχές. Με μεγάλα γράμματα γράφει μεταβατική διάταξη. Όταν καταθέτετε και πάλι την ίδια ερώτηση φροντίστε τουλάχιστον να την προσαρμόσετε στην πραγματικότητα» είπε χαρακτηριστικά ο πρωθυπουργός, προσθέτοντας πως το 2012 η Ελλάδα ήταν στην 94η θέση της Διεθνούς Διαφάνειας. Το 2015 βρέθηκε στην 58η και το 2018 στην 67η θέση. Αυτά είναι έργα και ημέρες της κυβέρνησης ΣΥΡΙΖΑ» υπογράμμισε ο κ. Μητσοτάκης και πρόσθεσε: «Είναι προκλητικό να αναμασάτε αυτή την καραμέλα περί “λευκών κολάρων”, μας τους είπατε και μπαχαλάκηδες των λευκών κολάρων. Εμείς δεν θέλουμε ούτε μπαχαλάκηδες λευκών κολάρων, ούτε μπαχαλάκηδες στα πανεπιστήμια. Ο νόμος σε αυτή τη χώρα θα εφαρμόζεται για όλους, είτε είναι δυνατοί είτε είναι αδύναμοι».</p>
      <p>Αναφερόμενος στο θέμα της δίωξης τραπεζικών στελεχών κατ’ έγκληση, ο κ. Μητσοτάκης είπε πως οι τράπεζες λειτουργούν στον χώρο της ελεύθερης οικονομίας και πως αυτές θα πρέπει θα πρέπει να κινητοποιούν τον μηχανισμό διερεύνησης. «Η παλιά τακτική οδήγησε τραπεζικά στελέχη σε ακινησία. Αυτό ερχόμαστε να θεραπεύσουμε. Για δικαστικές διερευνήσεις που έχουν ξεκινήσει, υπάρχει η μεταβατική περίοδος 2 μηνών για να γίνει έγκληση. Καμία υπόθεση δεν κλείνει. Οι τράπεζες διατηρούν το δικαίωμα να ασκήσουν έγκληση. Η τραπεζική δραστηριότητα ελέγχεται και από την Τράπεζα της Ελλάδας» τόνισε χαρακτηριστικά, προσθέτοντας πως πάρα πολλά τραπεζικά στελέχη σύρθηκαν στα δικαστήρια, ταλαιπωρήθηκαν για πολλά χρόνια για επιχειρηματικές αποφάσεις που πήραν. «Το μεγαλύτερο πρόβλημα της χώρας είναι η τεράστια αποεπένδυση. Ποιο τραπεζικό στέλεχος θα έχει το θάρρος να υπογράψει για μια επιχείρηση και να σώσει θέσεις εργασίας, γιατί με αυτά που κάνατε εσείς κλείσανε εταιρίες επειδή τραπεζίτες φοβόντουσαν να υπογράψουν. Εμείς λάβαμε εντολή από τον λαό να βάλουμε μπροστά την παραγωγική οικονομία, να διορθώσουμε το τραπεζικό σύστημα, να δημιουργήσουμε δουλειές και αυτό θα κάνουμε» είπε ο κ. Μητσοτάκης.</p>
      <p>Σε ό,τι αφορά τη δέσμευση περιουσιακών στοιχείων από την Αρχή Καταπολέμησης της Νομιμοποίησης Εσόδων από εγκληματικές δραστηριότητες, ο κ. Μητσοτάκης είπε πως ο πρόεδρος της Αρχής είχε τη δυνατότητα να δεσμεύσει, χωρίς να έχουν υπάρξει καταδίκες, με αποτέλεσμα επιχειρηματίες αλλά και πολίτες να γίνονται όμηροι, να καταστρέφονται, ακόμα και αν αργότερα αθωώνονταν.</p>
      <p>«Για να μην υπάρξει κίνδυνος άκριτης αποδέσμευσης περιουσιακών στοιχείων για σοβαρές υποθέσεις του παρελθόντος υπάρχει μεταβατική διάταξη. Σε 3 μήνες τα στοιχεία πρέπει να σταλούν στη Δικαιοσύνη. Η δικαστική κρίση δεν περιορίζεται χρονικά και μπορεί να συντελεστεί μέσα στο 18μηνο. Και εδώ πάλι αδιάβαστος;» είπε ο κ. Μητσοτάκης, προσθέτοντας πως είναι λυπηρό ότι ενώ έχουν υπάρξει συζητήσεις στη Βουλή, γίνεται επίκληση σε δημοσίευμα που ήταν λανθασμένο και διαψεύστηκε από την κυβέρνηση. «Το τρίμηνο αποτελεί προθεσμία μόνο για να σταλούν προς κρίση οι υποθέσεις που εκκρεμούν. Δεν είναι προθεσμία για να βγει απόφαση. Αυτό θα γίνεται εντός 18μηνου. Ένας ξένος δημοσιογράφος μπορεί να κάνει λάθος. Όμως, όχι πολιτικός αρχηγός. Είναι ένα ψέμα, δεν είναι αλήθεια. Διαβάστε το κείμενο του νόμου και ασκήστε κριτική . Από την Ντόιτσε Βέλε της κατοχής μέχρι τους Φαινάνσιαλ Τάιμς διαβασμένους ανάποδα, πάντα χαμένος στη μετάφραση κύριε Τσίπρα» κατέληξε ο πρωθυπουργός.</p>
      <p><b>Δευτερολογία Τσίπρα: Σας παραδίδω στη χλεύη του ελληνικού λαού</b><br/>Στη δευτερολογία του, ο Αλέξης Τσίπρας αναρωτήθηκε για ποιο λόγο οι Financial Times δεν προέβησαν σε επανόρθωση, αφού, όπως υποστήριξε ο Κ. Μητσοτάκης έκαναν λάθος ανάγνωση της κυβερνητικής τροπολογίας επιμένοντας ότι το δημοσίευμα ήταν σωστό. «Το μόνο που θα κάνει το δικαστικό όργανο που προβλέπετε, θα είναι να κρίνει αν πέρασε ή όχι το 18μηνο. Για μια σειρά από υποθέσεις έχει παρέλθει το 18μηνο. Ποιους κοροϊδεύετε;», σημείωσε ο Πρόεδρος του ΣΥΡΙΖΑ.</p>
      <p>Αναφορικά με τις αλλαγές του Ποινικού Κώδικα, ο κ. Τσίπρας τόνισε ότι ο ΣΥΡΙΖΑ «χωρίς σκελετούς στην ντουλάπα του» έφερε εις πέρας αυτή την κορυφαία μεταρρύθμιση. «Βουλευτές σας σήμερα, την υπερψήφισαν. Για το άρθρο 86. σας ρωτάμε τόσο καιρό αν συμφωνείτε ή όχι η δωροδοκία να αφορά την άσκηση καθηκόντων. Λέτε ότι υπάρχει νομολογία. Αλλά λέτε ότι διαφωνείτε (με τη διάταξή μας). Σας παραδίδω στη χλεύη του ελληνικού λαού», κατέληξε ο κ. Τσίπρας.</p>
      <p><b>Δευτερολογία Μητσοτάκη: Θέλετε να κάνετε τη χώρα ένα απέραντο δικαστήριο, προτιμώ να την μετατρέψω σε ένα απέραντο εργοτάξιο</b><br/>Στη δευτερολογία του ο Πρωθυπουργός κατηγόρησε τον Αλέξη Τσίπρα ότι επιμένει στην δήθεν σκανδαλολογία γιατί επιχειρεί να διαφοροποιηθεί καθώς ακόμα και μέρος των πολιτών που ψήφισαν ΣΥΡΙΖΑ φαίνεται να συμφωνεί με τις μεγάλες μεταρρυθμίσεις που κάνει η κυβέρνηση εδώ και τέσσερις μήνες. «Θέλετε να κάνετε τη χώρα ένα απέραντο δικαστήριο για το χθες. Εγώ προτιμώ να την μετατρέψω σε ένα απέραντο εργοτάξιο για το αύριο», είπε ο Πρωθυπουργός.</p>
      <p>«Μετά από τέσσερα χρόνια διακυβέρνησης δεν μπορείτε να εμφανίζεστε ως οι νέοι, οι καθαροί, οι αμόλυντοι. Τέλειωσε αυτό, δεν περνά άλλο αυτή η καραμέλα» συμπλήρωσε ο Κυριάκος Μητσοτάκης και υπενθύμισε ότι αυτή η τακτική αποδοκιμάστηκε από τον ελληνικό λαό στις πρόσφατες εκλογές. Κάλεσε, τέλος, τον Αλέξη Τσίπρα να εγκαταλείψει την ακραία ρητορική και να ασκήσει ουσιαστική αντιπολίτευση προειδοποιώντας τον ότι η τακτική που ακολουθεί θα τον φέρει σε σύγκρουση με την ίδια την κοινωνία.</p>
    </article>
  </body>
</html>