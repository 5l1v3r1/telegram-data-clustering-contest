<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/islande-play-off-cinas-tiksies-ar-rumaniju-un-merkes-uz-ec-finaltuniru/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-22T14:49:41+00:00"/>
    <meta property="og:title" content="Islande “play-off” cīņās tiksies ar Rumāniju un mērķēs uz EČ fināltunīru"/>
    <meta property="og:description" content="Islandes futbola izlase cīņu par vienu no četrām ceļazīmēm uz 2020.gada Eiropas čempionāta finālturnīru uzsāks pret Rumānijas valstsvienību, piektdien noskaidrojās Eiropas Futbola federāciju asociācijas (UEFA) “play-off” kārtas izlozē."/>
  </head>
  <body>
    <article>
      <h1>Islande “play-off” cīņās tiksies ar Rumāniju un mērķēs uz EČ fināltunīru</h1>
      <address><time datetime="2019-11-22T14:49:41+00:00">22 Nov 2019, 14:49</time> by <a rel="author" href="https://www.sportazinas.com/author/leta/" target="_blank">LETA</a></address>
      <p>Islandes futbola izlase cīņu par vienu no četrām ceļazīmēm uz 2020.gada Eiropas čempionāta finālturnīru uzsāks pret Rumānijas valstsvienību, piektdien noskaidrojās Eiropas Futbola federāciju asociācijas (UEFA) “play-off” kārtas izlozē.</p>
      <p>Izloze tika veikta, lai noskaidrotu “play-off” turnīra atlikušos dueļus. Pēc veiktās izlozes noskaidrojās, ka Islande A grupas pusfināla spēlē tiksies ar Rumānijas valstsvienību, bet Bulgārija spēkosies ar Ungāriju.</p>
      <p>Iepriekš nebija zināms arī C grupas sadalījums, kam piektdienas izloze deva visas nepieciešamās atbildes. Izraēla cīnīsies ar Skotiju, bet Norvēģija ar Serbiju.</p>
      <p>B apakšgrupā dueļi paredzēti starp Bosniju un Hercegovinu un Ziemeļīriju, kā arī starp Slovākiju un Īriju. D apakšgrupā tiksies Gruzija un Baltkrievija, kā arī Ziemeļmaķedonija un Kosova.</p>
      <p>“Play-off” turnīrā piedalās tās 16 izlases, kas nespēja sasniegt finālturnīru pēc kvalifikācijas turnīra beigām, tādējādi šīm valstsvienībām ir iespēja cīnīties par atlikušajām četrām ceļazīmēm. Komandām savā apakšgrupā būs jāaizvada viena pusfināla spēle, bet uzvarētāji tiksies finālā, kurā divu spēļu summā tiks noskaidrota uzvarētāja, kas iegūs tiesības piedalīties nākamā gada Eiropas čempionātā.</p>
      <p>Finālturnīra apakšgrupu izloze paredzēta 30.novembrī Bukarestē.</p>
      <p>Pusfināla un finālspēles paredzēts aizvadīt Vemblija stadionā. Šis būs tikai otrais Eiropas čempionāts, kurā piedalīsies 24 izlases.</p>
      <p>Kā zināms, 2020.gada Eiropas čempionāts futbolā notiks uzreiz 12 valstīs, tādējādi atzīmējot UEFA 60.dzimšanas dienu.</p>
      <h3>“Play off” turnīra dalībnieces</h3>
      <p>A grupa – Islande pret Rumāniju, Bulgārija pret Ungāriju;</p>
      <p>B grupa – Bosnija un Hercegovina pret Ziemeļīriju, Slovākija pret Īriju;</p>
      <p>C grupa – Skotija pret Izraēlu, Norvēģija pret Serbiju;</p>
      <p>D grupa – Gruzija pret Baltkrieviju, Ziemeļmaķedonija pret Kosovu.</p>
      <h3>Izsētās komandas</h3>
      <p>1.grozs – Beļģija, Itālija, Anglija, Vācija, Spānija, Ukraina;</p>
      <p>2.grozs – Francija, Polija, Šveice, Horvātija, Nīderlande, Krievija;</p>
      <p>3.grozs – Portugāle, Turcija, Dānija, Austrija, Zviedrija, Čehija;</p>
      <p>4.grozs – Velsa, Somija, “play off” uzvarētāja</p>
    </article>
  </body>
</html>