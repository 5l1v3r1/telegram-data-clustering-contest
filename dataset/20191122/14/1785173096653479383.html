<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/comunicate/comunicat-de-presa-intalnirile-jti-la-a-xx-a-editie-it-dansa-din-barcelona-pentru-prima-data-la-bucuresti-19177611"/>
    <meta property="og:site_name" content="News.ro"/>
    <meta property="article:published_time" content="2019-11-22T14:52:00+00:00"/>
    <meta property="og:title" content="COMUNICAT DE PRESĂ: Întâlnirile JTI, la a XX-a ediţie; IT Dansa din Barcelona, pentru prima dată la Bucureşti"/>
    <meta property="og:description" content="IT Dansa, compania de dans a Institutului de Teatru din Barcelona, vine pentru prima dată în România, la cea de-a XX-a ediţie a Întâlnirilor JTI - o ediţie aniversară care celebrează tinereţea. De 20 de ani, Întâlnirile JTI aduc în România companii de dans celebre pe care altfel publicul din ţara noastră ar fi putut să le vadă doar pe marile scene ale lumii, precum şi spectacole prezentate în premieră la Bucureşti."/>
  </head>
  <body>
    <article>
      <h1>COMUNICAT DE PRESĂ: Întâlnirile JTI, la a XX-a ediţie; IT Dansa din Barcelona, pentru prima dată la Bucureşti</h1>
      <address>
        <time datetime="2019-11-22T14:52:00+00:00">22 Nov 2019, 14:52</time>
      </address>
      <p>
        <b>IT Dansa, compania de dans a Institutului de Teatru din Barcelona, vine pentru prima dată în România, la cea de-a XX-a ediţie a Întâlnirilor JTI - o ediţie aniversară care celebrează tinereţea. De 20 de ani, Întâlnirile JTI aduc în România companii de dans celebre pe care altfel publicul din ţara noastră ar fi putut să le vadă doar pe marile scene ale lumii, precum şi spectacole prezentate în premieră la Bucureşti.</b>
      </p>
      <p>Cei mai talentaţi dansatori ai Institutului de Teatru spaniol, vor prezenta pe 28 noiembrie, ora 20:00, la Teatrul Naţional Bucureşti, trei momente coregrafice, aparţinând unor importanţi coregrafi contemporani: <i>Whim </i>(<i>Capriciu</i>) de Alexander Ekman, <i>In Memoriam </i>de Sidi Larbi Cherkaoui şi <i>The Prom</i> (<i>Balul</i>) de Lorena Nogal.</p>
      <p>IT Dansa este o pepinieră de stele în ascensiune, toţi dansatorii fiind selecţionaţi după absolvire de mari companii: Nederlands Dans Theater (Olanda), Verpommer Theatre (Germania), Euregio Staatstheater am Gämeplatz (Germania), el Ballet Gulbenkian (Portugalia), Abcdance Company (Austria), Companhia do Bailado (Portugalia). Coregrafi recunoscuţi la nivel mondial cum ar fi Jirí Kylián, Ohad Naharin, Rui Horta, Nacho Duato, Ramon Oller, Toni Mira, Akram Khan, Sidi Larbi Cherkaoui sau Alexander Ekman nu doar au predat, dar au şi realizat coregrafii speciale pentru IT Dansa, lecţiile devenind spectacole extraordinare.</p>
      <p><i>Whim</i>, lucrare semnată de Alexander Ekman, va fi prezentată în premieră în România, la <b><i>Întâlnirile JTI</i></b>. „<i>Whim</i> analizează modul în care ne păstrăm sănătatea mintală, în timp ce în adânc ne cuprinde nebunia. Piesa oferă o varietate de situaţii inspirate din viaţa reală. Încet-încet, am început să conştientizez că am creat o muzică oarecum bizară, întunecată şi tristă. Iar la final, nu ştii sigur dacă să râzi sau să plângi. Este amuzant, însă nu este chiar ilar. Este trist, dar nu chiar atât de trist. Este plăcut, fără a fi cu adevărat astfel”, îşi explică Ekman demersul coregrafic. Alexander Ekman a creat zeci de piese pentru companii de dans din toată lumea şi a primit numeroase premii, printre care „Medea Award – Inventor of the year” sau „National Dance Award UK”.</p>
      <p>La baza piesei <i>In Memoriam, </i>în coregrafia lui Sidi Larbi Cherkaoui stă legătura dintre realitate şi amintire. „Dansatorii explorează mişcările atracţiei şi repulsiei, magnetismul şi antimagnetismul, în scopul analizării semnificaţiei cuvântului „armonie”. Tandreţea (atracţia) şi agresivitatea (repulsia) îşi au originea în aceeaşi sursă, într-un joc intim al polarizării”, declară coregraful. În 2008, Sidi Larbi Cherkaoui a primit titlul de Coregraful de Excepţie al Anului, decernat de Baletul Tanz şi de un comitet format din 40 de critici de dans din întreaga Europă pentru munca sa din 2007 şi 2008. În 2009, a primit Premiul Cultural European Kairos acordat de Alfred Toepfer Stiftung, şi a fost apreciat de juriu pentru „a fi înfăţişat întrebări despre existenţa umană, exprimate prin mişcare şi pentru legăturile create între elemente diferite din culturi diferite”. Sidi Larbi Cherkaoui a fost invitat al <b><i>Întâlnirilor JTI </i></b>în 2014, iar în 2019, la Festivalul Internaţional de Teatru de la Sibiu, a primit o stea pe Aleea Celebrităţilor, care i-a fost acordată de JTI.</p>
      <p><i>The Prom</i>, în coregrafia Lorenei Nogal explorează situaţiile de zi cu zi, care par neînsemnate, dar care ne influenţează puternic. „Mă întreb: oare oamenii îşi dau seama de cantitatea de lucruri mărunte care, fără să realizăm, sunt capabile să ne schimbe existenţa? (...) datorită acestor lucruri mărunte devii cine eşti sau cine ţi-ai dori să fii” (Lorena Nogal). Lorena Nogal s-a format ca dansator în cadrul Institutului de Teatru din Barcelona, iar în calitate de coregraf a fost recunoscută şi premiată în competiţii naţionale importante.</p>
      <p>Biletele se găsesc în reţelele EVENTIM, ENTERTIX, MYSTAGE şi la agenţia de bilete a Teatrului Naţional Bucureşti.</p>
      <p>
        <i>Vă aşteptăm la cea de-a XX-a ediţie a <b>Întâlnirilor JTI</b>!</i>
      </p>
      <p>Inaugurate în anul 2000, de celebra companie de balet Bejart Ballet Lausanne, <b><i>Întâlnirile JTI</i></b> au găzduit dansatori, coregrafi şi trupe de balet celebre: Nacho Duato şi Compania Nacional De Danza, Joaquin Cortes, Alvin Ailey American Dance Theater, Tango Pasion, Les Ballets de Monte-Carlo, Sylvie Guillem şi Russell Maliphant, Gigi Căciuleanu şi Baletul Naţional din Chile, Alonzo King Lines Ballet, Vortice Dance Company, Maria Pagés şi Sidi Larbi Cherkaoui, Akram Khan Company, Mats Ek, Ana Laguna, Susanne Linke şi Dominique Mercy, în 2017 „Noism”, cea mai importantă companie de dans contemporan din Japonia, în 2018 compania de dans „Martha Graham”, iar în 2019 compania IT Dansa, din cadrul Institutului de Teatru din Barcelona. JTI a investit, de-a lungul anilor, în acest eveniment devenit un brand cultural naţional pentru dansul contemporan circa trei milioane de euro. Evenimentul este organizat şi în acest an de Fundaţia Art Production, beneficiind de consilierea artistică a Silviei Ghiaţă.</p>
      <footer>Conținutul acestui comunicat de presă este în întregime responsabilitatea autorului său. News.ro nu își asumă în niciun fel responsabilitatea pentru acuratețea informațiilor prezentate sau a modului de redactare a comunicatului.</footer>
    </article>
  </body>
</html>