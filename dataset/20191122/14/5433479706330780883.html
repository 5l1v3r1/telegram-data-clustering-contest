<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ch10.co.il/news/552060/"/>
    <meta property="og:site_name" content="חרדים10"/>
    <meta property="article:published_time" content="2019-11-22T14:59:00+00:00"/>
    <meta property="og:title" content="מחללים? ליברמן חגג: קרן אור אחת מבצבצת ומביאה איתה שמחה"/>
    <meta property="og:description" content="יו&quot;ר מפלגת ישראל ביתנו ברך בצהרים על פתיחת מערך ההסעות בשבתות בארבע ערים בגוש דן • &quot;ללא ספק זהו צעד חשוב ומחויב המציאות בימינו שבולם את הכפייה הדתית שמנסים לכפות עלינו בערים בהן יש רוב חילוני מובהק. זהו צעד ראשון וחשוב שאני תקווה שילך ויתרחב לערים נוספות&quot;"/>
  </head>
  <body>
    <article>
      <h1>מחללים? ליברמן חגג: קרן אור אחת מבצבצת ומביאה איתה שמחה</h1>
      <address><time datetime="2019-11-22T14:59:00+00:00">22 Nov 2019, 14:59</time> by <a rel="author">אריה ריבקינד</a></address>
      <p>
        <b>יו"ר מפלגת ישראל ביתנו ברך בצהרים על פתיחת מערך ההסעות בשבתות בארבע ערים בגוש דן • "ללא ספק זהו צעד חשוב ומחויב המציאות בימינו שבולם את הכפייה הדתית שמנסים לכפות עלינו בערים בהן יש רוב חילוני מובהק. זהו צעד ראשון וחשוב שאני תקווה שילך ויתרחב לערים נוספות"</b>
      </p>
      <p>יו”ר מפלגת ישראל ביתנו, ח”כ אביגדור ליברמן, ברך בצהרים (שישי) על פתיחת מערך ההסעות בשבתות בארבע ערים בגוש דן.</p>
      <p>“שבוע רווי אירועים עבר על מדינת ישראל ולצערי כמה מהם לא הביאו איתם גאווה, ובכל זאת, קרן אור אחת מבצבצת ומביאה איתה שמחה באירוע שלחלוטין ירשם בספרי היסטוריה”, כתב ליברמן בדף הפייסבוק שלו. “אני מדבר כמובן על פתיחת מערך הסעות החינם בשבתות במטרופולין גוש דן שיוצא היום לדרך”.</p>
      <p>ליברמן הוסיף: “ללא ספק זהו צעד חשוב ומחויב המציאות בימינו שבולם את הכפייה הדתית שמנסים לכפות עלינו בערים בהן יש רוב חילוני מובהק. זהו צעד ראשון וחשוב שאני תקווה שילך ויתרחב.</p>
      <p>“אני מברך את ראש העיר תל אביב-יפו רון חולדאי וראשי הערים קרית אונו, רמת השרון וגבעתיים שלוקחים חלק במהלך מבורך זה ומקווה שבקרוב גם ערים נוספות תצטרפנה ליוזמה”.</p>
      <p>כפי שדווח בחרדים 10, מהשבת הקרובה מתחילים להפעיל בארבע ערים בגוש דן – גבעתיים, קרית אונו, רמת השרון ותל אביב-יפו – מערך היסעים בעיצומה של השבת.</p>
      <p>לפי ההודעה שפרסמו הרשויות, שישה קווים שונים יעברו ביותר מ-500 תחנות אוטובוס במספר ערים בגוש דן.</p>
      <p>“השירות יינתן כרגע בחינם”, נמסר בהודעה.</p>
      <p>הזוכה בהתמחרות להפעלת הקווים היא חברת ‘מוניות תל אביב’, שמפעילה את קווי מוניות השירות בקווים 4 ו-5.</p>
      <p>היוזמת הראשית של מערך ההיסעים היא עיריית תל אביב־יפו. לטענת גורמים בעיריית ת”א, ראשי רשויות נוספים באזור הביעו התעניינות בפרויקט.</p>
      <p>רשת התחבורה תתבסס על מערך היסעים של אוטובוסים זעירים, הכוללים כל אחד 19 מקומות ויכלול שישה מסלולים שאורכם כ־300 ק”מ.</p>
      <p>ראשי הרשויות הדגישו כי למרות שהקו יעצור ביותר מ־500 תחנות, המסלול תוכנן תוך התחשבות באזורים שומרי שבת.</p>
      <related>
        <h4>כתבות שאולי יעניינו אותך</h4>
        <a href="http://www.ch10.co.il/news/551932/"/>
        <a href="http://www.ch10.co.il/news/551912/"/>
        <a href="http://www.ch10.co.il/news/551908/"/>
        <a href="http://www.ch10.co.il/news/551890/"/>
        <a href="http://www.ch10.co.il/news/551794/"/>
        <a href="http://www.ch10.co.il/news/551747/"/>
      </related>
    </article>
  </body>
</html>