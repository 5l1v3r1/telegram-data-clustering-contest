<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/perchezitii-in-prahova-pentru-prinderea-a-doi-barbati-suspectati-ca-au-talharit-o-batrana-in-locuinta-sa-din-sectorul-5-cei-doi-au-fost-retinuti-video-1922405522002019111419177557"/>
    <meta property="og:site_name" content="News.ro"/>
    <meta property="article:published_time" content="2019-11-22T14:55:00+00:00"/>
    <meta property="og:title" content="Percheziţii în Prahova, pentru prinderea a doi bărbaţi suspectaţi că au tâlhărit o bătrână, în locuinţa sa din Sectorul 5; cei doi au fost reţinuţi - VIDEO"/>
    <meta property="og:description" content="Poliţişti din Capitală şi de la Poliţia Judeţeană Prahova au făcut, vineri, şase percheziţii în judeţul Prahova, pentru a prinde doi bărbaţi suspectaţi că, în luna septembrie, au intrat în locuinţa unei bătrâne din Sectorul 5 şi după ce au imobilizat-o i-au furat 1.000 de lei şi 700 de euro. Cei doi au fost reţinuţi."/>
  </head>
  <body>
    <article>
      <h1>Percheziţii în Prahova, pentru prinderea a doi bărbaţi suspectaţi că au tâlhărit o bătrână, în locuinţa sa din Sectorul 5; cei doi au fost reţinuţi - VIDEO</h1>
      <address><time datetime="2019-11-22T14:55:00+00:00">22 Nov 2019, 14:55</time> by <a rel="author">News.ro</a></address>
      <p>
        <b>Poliţişti din Capitală şi de la Poliţia Judeţeană Prahova au făcut, vineri, şase percheziţii în judeţul Prahova, pentru a prinde doi bărbaţi suspectaţi că, în luna septembrie, au intrat în locuinţa unei bătrâne din Sectorul 5 şi după ce au imobilizat-o i-au furat 1.000 de lei şi 700 de euro. Cei doi au fost reţinuţi.</b>
      </p>
      <p>Potrivit Poliţiei Capitalei, în 29 septembrie, în jurul orei 02.15, poliţiştii au fost sesizaţi de un bărbat, prin intermediul 112, despre faptul că, în timp ce se deplasa către locuinţa sa, din sectorul 5, a observat doi bărbaţi necunoscuţi ieşind din curtea vecinei sale care, prin comportamentul afişat, i-au atras atenţia. Astfel, ar fi încercat să-i abordeze, însă una dintre persoane, pentru a-şi asigura scăparea, i-ar fi pulverizat în ochi cu spray iritant lacrimogen, după care au fugit.</p>
      <figure>
        <video src="https://i0.1616.ro/media/2/2701/33631/19177618/1/video-suspecti-talharie.mp4"/>
      </figure>
      <p>Poliţiştii ajunşi acolo au găsit o femeie, în vârstă de 83 de ani, legată de mâini pe pat, care a afirmat că două persoane necunoscute i-au furat o sumă de bani.</p>
      <p>În urma investigaţiilor, au fost identificaţi doi suspecţi, ambii în vârstă de 30 de ani. Ei sunt bănuiţi că au escaladat gardul locuinţei şi, profitând de faptul că uşa nu era asigurată, au intrat în casă şi, prin violenţă, au imobilizat-o pe bătrânî şi i-au furat 1.000 de lei şi 700 de euro.</p>
      <p>Vineri, au fost puse în aplicare şase mandate de percheziţie domiciliară, în judeţul Prahova, persoanele implicate fiind duse pentru audieri la sediul Serviciului Investigaţii Criminale.</p>
      <p>Cercetările sunt continuate sub aspectul săvârşirii infracţiunii de tâlhărie calificată, cei doi fiind reţinuţi, şi se fac verificări pentru stabilirea întregii activităţi infracţionale a acestora.</p>
      <p>Acţiunea a beneficiat de sprijinul Direcţiei Operaţiuni Speciale, Direcţiei de Investigaţii Criminale din cadrul Inspectoratului General al Poliţiei Române şi al poliţiştilor din cadrul Inspectoratului de Poliţie Judeţean Prahova.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>