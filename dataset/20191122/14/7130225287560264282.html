<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/avrupa-da-birinci-siradayiz-her-3-eriskinden-1-i-obez-890244"/>
    <meta property="og:site_name" content="Onedio"/>
    <meta property="article:published_time" content="2019-11-22T14:16:53+00:00"/>
    <meta property="og:title" content="Avrupa'da Birinci Sıradayız: Her 3 Erişkinden 1'i Obez"/>
    <meta property="og:description" content="Obezite çağımızın en önemli sağlık sorunlarından biri. Bir yandan yaşam süresini kısaltıyor bir yandan da birçok ciddi hastalığa kapı aralıyor. Uzmanl..."/>
  </head>
  <body>
    <article>
      <h1>Avrupa'da Birinci Sıradayız: Her 3 Erişkinden 1'i Obez</h1>
      <address><time datetime="2019-11-22T14:16:53+00:00">22 Nov 2019, 14:16</time> by <a rel="author" href="https://onedio.com/profil/dnizgk" target="_blank">Deniz Gök</a></address>
      <p>
        <b>Obezite çağımızın en önemli sağlık sorunlarından biri. Bir yandan yaşam süresini kısaltıyor bir yandan da birçok ciddi hastalığa kapı aralıyor. Uzmanlar obezite ile mücadele için insanları uyarıyor, </b>
        <b>bilinçlendirmeye çabalıyor. </b>
        <b>Ancak elde edilen son istatistikler Türkiye'nin bu uyarılara pek fazla kulak asmadığını gösteriyor. Her 3 erişkinden 1'inin obez olduğu Türkiye, bu alanda tüm Avrupa ülkelerini geride bırakmış durumda.</b>
      </p>
      <figure>
        <img src="https://img-s1.onedio.com/id-5dd7e00f963470c374aa2488/rev-0/w-500/s-1af04564fdc1da695771908d8133a4c2df97fca8.jpg"/>
      </figure>
      <p>10. Ulusal Obezite Kongresi kapsamında obezite ile ilgili endişe verici rakamları kamuoyu ile paylaşan Prof. Dr. <a href="https://onedio.com/etiket/ahmet-kaya/508d16d9b815ea3842259a74">Ahmet Kaya</a>, Türkiye'nin şişmanlık konusunda Avrupa şampiyonu olduğunu belirtti.</p>
      <p>Prof. Dr. Kaya, açıklamasında obezitenin mutlak tedavi edilmesi gereken ve tedavisi ömür boyu süren kronik bir hastalık olduğunu dile getirerek, obezitenin yaşam süresini kısalttığını, pek çok hastalığa neden olduğunu anlattı.</p>
      <h3>"Yaşam sürenizi kısaltırken hastalıklara neden oluyor"</h3>
      <figure>
        <img src="https://img-s1.onedio.com/id-5dd7dfde925626ba74cd611c/rev-0/w-500/s-bd56695ded519f0d3bcfa2ddff6f3bc364542f53.jpg"/>
      </figure>
      <p>Beden kütle indeksi artıkça, yaşam süresinin kısaldığına işaret eden Kaya, "30-35'ler civarı olursa, ortalama yaşam süresi 3 yıl kadar azalır, bunun üzerine çıkılırsa 8-10 yıl kadar azaltan bir hastalık. </p>
      <p>Obezite tek başına bir hastalık değil, hipertansiyon, <a href="https://onedio.com/etiket/seker-hastaligi/57fccb935362c4813b8a879b">diyabet</a>, damar sertliği, kemik hastalıkları, mide-bağırsak hastalıkları hatta hormona özgü kanserler obezlerde daha sık karşımıza çıkmakta." diye konuştu.</p>
      <h3>Endişelendiren tablo: "Erişkin nüfusun 20 milyonu obez"</h3>
      <figure>
        <img src="https://img-s1.onedio.com/id-5dd7e04f963470c374aa248a/rev-0/w-500/s-0552ac24bb3a23d54a252965fef090061eabac7a.jpg"/>
      </figure>
      <p>Kaya, şu bilgileri verdi:</p>
      <p>"Türkiye, Avrupa'da obezitede birinci sırada. Türkiye, şişmanlık konusunda Avrupa şampiyonu oldu. OECD ülkelerinin verdiği erişkin nüfustaki obez oranı yaklaşık yüzde 19,5-20. Türkiye, bunun üzerinde. Türkiye'de erişkinlerde her 3 kişiden biri obez.</p>
      <h3>"Kadın obezitesi erkeklere göre 2 kat daha fazla"</h3>
      <figure>
        <img src="https://img-s1.onedio.com/id-5dd7e2bf7f96ab66783a91ae/rev-0/w-500/s-db591b64d8d5f5647e2e0479a06417f02047ae42.jpg"/>
      </figure>
      <p>Dünyada 650 milyon obez, 1 milyar 9 milyon aşırı kilolu var. Türkiye'de erişkin nüfusunun 20 milyonu obez, bundan daha fazlası aşırı kilolu. Erişkin nüfusun yüzde 60-65'i aşırı kilolu ve obez. Acil eylem planları oluşturmak gerekiyor. Çocukluk dönemlerinde fazla kilolu ve obez grup hızla artıyor. </p>
      <p>Kadınlardaki oran daha can sıkıcı. Erkeklere göre 2 kat daha fazla kadın obezitesi. Kız öğrencilerin erkek çocuklarına göre obeziteyle karşılaşma olasılığı daha fazla. Fazla kilolu ve obez yaş grubu göz önüne alınırsa, örneğin 6 yaşında çocuklarımızın yüzde 17,9'u obez ve aşırı kilolu. Toplamda 18 yaşına kadar olan yaş grubunun da yüzde 20-21'i obez ve aşırı kilolu."</p>
      <h3>"Formül hareket ve sağlıklı beslenme"</h3>
      <figure>
        <img src="https://img-s1.onedio.com/id-5dd7e1face2c99ee75d253da/rev-0/w-500/s-3a1500b4e6d3bc993ad7d30a7c392fc032d6b877.jpg"/>
      </figure>
      <p>Alınan enerjinin harcanandan fazla olması veya harcanan enerjinin yetersiz olması obeziteye yol açtığını belirten Kaya, geleneksel beslenmeden, mutfaktan uzaklaşıp Batı türü beslenmeye başlandığında obezitenin sorun olarak ortaya çıkmaya başladığını dile getirdi.</p>
      <p>Kaya, hareket etmek ve sağlıklı beslenmek gerektiğinin altını çizerek, "Bu bir kültür meselesi. Eğer çocuklarınıza doğduğu andan itibaren şekeri ve tuzu yedirmezseniz çocuk o tadı almayacak ve ileride de kullanmayacaktır. Obeziteyi önleme programları bebek, <a href="https://onedio.com/etiket/anne/5a27dd7fae4a8535128011c9">anne</a> rahmindeyken başlamalı." dedi.</p>
    </article>
  </body>
</html>