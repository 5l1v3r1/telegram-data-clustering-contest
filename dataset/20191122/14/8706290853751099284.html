<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685933/metopiki-sygkrousi-mitsotaki-tsipra-sti-vouli-video"/>
    <meta property="og:site_name" content="enikos.gr"/>
    <meta property="article:published_time" content="2019-11-22T14:20:00+00:00"/>
    <meta property="og:title" content="Μετωπική σύγκρουση Μητσοτάκη-Τσίπρα στη Βουλή - ΒΙΝΤΕΟ"/>
    <meta property="og:description" content="Σε ιδιαίτερα υψηλούς τόνους κινήθηκε η αντιπαράθεση μεταξύ του Κυριάκου Μητσοτάκη..."/>
  </head>
  <body>
    <article>
      <h1>Μετωπική σύγκρουση Μητσοτάκη-Τσίπρα στη Βουλή - ΒΙΝΤΕΟ</h1>
      <address>
        <time datetime="2019-11-22T14:20:00+00:00">22 Nov 2019, 14:20</time>
      </address>
      <p>Σε ιδιαίτερα υψηλούς τόνους κινήθηκε η αντιπαράθεση μεταξύ του <a href="http://www.enikos.gr/politics/685902/mitsotakis-an-thelete-na-metatrepsete-ti-chora-se-aperanto-dikast">Κυριάκου Μητσοτάκη</a> και του <a href="http://www.enikos.gr/politics/685900/tsipras-pros-voultepsi-stin-koumoundourou-pigainoume-sto-kafeneio">Αλέξη Τσίπρα</a> στη Βουλή, με αφορμή την επίκαιρη ερώτηση που κατέθεσε ο αρχηγός της αξιωματικής αντιπολίτευσης για τα “λευκά κολάρα”, στην Ώρα του Πρωθυπουργού.</p>
      <p>Ο Πρωθυπουργός και ο πρόεδρος του ΣΥΡΙΖΑ συγκρούστηκαν μετωπικά με σημείο αιχμής τη διαφθορά και τις αλλαγές στον ποινικό κώδικα, με αφορμή και το πρόσφατο δημοσίευμα των Financial Times, στο πλαίσιο της ερώτησης που είχε ως θέμα η «Επιεικής στάση της κυβέρνησης απέναντι στους δράστες οικονομικών εγκλημάτων και εγκλημάτων διαφθοράς».</p>
      <p>
        <b>Τσίπρας σε Μητσοτάκη: Είσαι ψεύτης και δειλός</b>
      </p>
      <p>Επίθεση εξαπέλυσε ο Αλέξης Τσίπρας στον Κυριάκο Μητσοτάκη με το ξεκίνημα της ομιλίας του στη Βουλή.</p>
      <p>Ο αρχηγός της αξιωματικής αντιπολίτευσης είπε χαρακτηριστικά: "Την τελευταία φορά που βρεθήκαμε εδώ, καθόσασταν στο πρωθυπουργικό έδρανο όρθιος με τα χέρια σταυρωμένα και με αποκαλέσατε ψεύτη. Ζητούσατε να καταθέσω στα πρακτικά τις δηλώσεις που είχε κάνει ο κ. Πέτσας και όντως τις καταθέσαμε και στα πρακτικά και στον δημόσιο διάλογο".</p>
      <p>Ο πρόεδρος του ΣΥΡΙΖΑ απευθυνόμενος στον Πρωθυπουργό πρόσθεσε ότι "ούτε τον κ. Πέτσα εγκαλέσατε, ούτε και βρήκατε το σθένος να ζητήσετε συγγνώμη. Αποδείχθηκε ότι ο ψεύτης είστε εσείς. Είστε και ψεύτης και δειλός".</p>
      <p>Δείτε το βίντεο από τη Βουλή:</p>
      <figure>
        <iframe src="https://www.youtube.com/embed/pNwD1bK0GO0" width="640" height="360" data-service="Youtube" scrolling="no"/>
      </figure>
      <p>Στη συνέχεια, ο αρχηγός της αξιωματικής αντιπολίτευσης κατηγόρησε τον Πρωθυπουργό για «χάρες στην παρασιτική ολιγαρχία και την επιχειρηματική ελίτ».</p>
      <p>«Είναι ντροπή να μιλάτε για νόμο και για τάξη απέναντι στους ανήμπορους και την ίδια στιγμή να παραβιάζετε τον νόμο και την τάξη για τους μεγάλους και τους ισχυρούς, για τους μπαχαλάκηδες με τα κουστούμια και τις γραβάτες που κλέβουν το δημόσιο και περνάνε ζωή χαρισάμενη στο εξωτερικό εις υγείαν των κορόιδων», δήλωσε ο Αλέξης Τσίπρας στη Βουλή, σημειώνοντας ότι «αυτές είναι οι αιτίες της χρεοκοπίας και δυστυχώς τις επαναφέρετε».</p>
      <p>Ο αρχηγός της αξιωματικής αντιπολίτευσης αναφέρθηκε και στο πρόσφατο δημοσίευμα των Financial Times το οποίο, όπως είπε, ήταν και ο λόγος που ήρθε ο κ. Μητσοτάκης στη Βουλή, καθώς, σημείωσε, είχε "περάσει στα ψιλά" το θέμα από μεγάλα τηλεοπτικά μέσα.</p>
      <p>Επιπλέον, όσον αφορά στη διάταξη στον Ποινικό Κώδικα, ο κ. Τσίπρας κατηγόρησε την κυβέρνηση ότι με αυτόν τον τρόπο "καθαρίζει" μια σειρά υποθέσεων "θαλασσοδανείων", στα οποία συμπεριλαμβάνονται τα "δανεικά και αγύριστα" των κομμάτων άνω 400 εκατ. ευρώ σε ΝΔ και ΠΑΣΟΚ, αλλά και σε μέσα ενημέρωσης.</p>
      <p>Δείτε το βίντεο από τη Βουλή:</p>
      <figure>
        <iframe src="https://www.youtube.com/embed/x1WUGt06RrY" width="640" height="360" data-service="Youtube" scrolling="no"/>
      </figure>
      <p>
        <b>Μητσοτάκης προς Τσίπρα: Είστε αδιάβαστος - Από την Deutsche Welle στους FT πάντα χαμένος στη μετάφραση</b>
      </p>
      <p>Σε υψηλούς τόνους και χαρακτηρίζοντάς τον «χαμένο στη μετάφραση», αλλά και «θεσμικά αδιάβαστο», ο Πρωθυπουργός Κυριάκος Μητσοτάκης απάντησε στον Αλέξη Τσίπρα.</p>
      <p>Ο Πρωθυπουργός ξεκίνησε την ομιλία του, κατηγορώντας τον Αλέξη Τσίπρα πως επιδιώκει την ένταση.  "Ξεκινήσατε την παρέμβασή σας με ύβρεις και χαρακτηρισμούς. Δεν επιδιώκετε να αξιοποιήσετε τη δυνατότητα να συζητήσουμε νηφάλια μια επίκαιρη ερώτηση. Θέλατε για μια άλλη φορά να πέσουμε σε μια παγίδα έντασης και ανταλλαγής χαρακτηρισμών. Αν θέλετε να κινηθείτε σε αυτή την κατεύθυνση, εγώ δεν πρόκειται να ακολουθήσω. Έχω μια χώρα να κυβερνήσω και έναν λαό να ενημερώσω" είπε ο Πρωθυπουργός Κυριάκος Μητσοτάκης απαντώντας στον <a href="http://www.enikos.gr/politics/685889/tsipras-se-mitsotaki-eisai-pseftis-kai-deilos-video">Αλέξη Τσίπρα</a>.</p>
      <p>"Προσέρχομαι για τρίτη φορά σε διάστημα λιγότερο από πέντε μήνες από την ψήφο εμπιστοσύνης στην κυβέρνηση για να αξιοποιήσω τη διαδικασία της ώρας Πρωθυπουργού. Και επειδή με χαρακτηρίσατε δειλό και ότι υπεκφεύγω να έρχομαι στη Βουλή και να απαντώ, θα ήθελα χάρη της ιστορίας να καταθέσω τα δικά σας στατιστικά στοιχεία για την ώρα του Πρωθυπουργού" τόνισε ο κ. Μητσοτάκης, ενώ απευθυνόμενος στον κ. Τσίπρα του είπε: "Μπορείτε νομίζω να προσέχετε εμένα και όχι να στέλνετε μηνύματα μιας και μιλάμε για σεβασμό στη Βουλή, εκτός και αν σας στέλνουν μηνύματα για να σας ετοιμάσουν για τη δευτερολογία σας"</p>
      <p>"Κατά τα 4,5 χρόνια που κυβερνήσατε είχαν κατατεθεί κ. Τσίπρα 319 ερωτήσεις προς τον Πρωθυπουργό. Απαντήσατε συνολικά σε 11 στα 4,5 χρόνια. Μια κάθε 5,5 μήνες, ποσοστό 3,5%. Κάτι σας θυμίζει αυτό το ποσοστό, μου φαίνεται σας καταδιώκει" ανέφερε ο Πρωθυπουργός χαρακτηρίζοντας τον κ. Τσίπρα θεσμικά αδιάβαστο και θεσμικά επιπόλαιο.</p>
      <figure>
        <iframe src="https://www.youtube.com/embed/-yAQ5v-xGMI" width="640" height="360" data-service="Youtube" scrolling="no"/>
      </figure>
      <p>Ασκώντας κριτική στον κ. Τσίπρα για την ερώτησή του, ο πρωθυπουργός, τόνισε: «Είστε θεσμικά αδιάβαστος και πολιτικά επιπόλαιος. Μου καταθέσατε μια τρισέλιδη ερώτηση με 5 διαφορετικά ζητήματα που συνοδεύεται από ανύπαρκτες παραδοχές. Με μεγάλα γράμματα γράφει μεταβατική διάταξη. Όταν καταθέτετε και πάλι την ίδια ερώτηση φροντίστε τουλάχιστον να την προσαρμόσετε στην πραγματικότητα» είπε χαρακτηριστικά ο πρωθυπουργός, προσθέτοντας πως το 2012 η Ελλάδα ήταν στην 94η θέση της Διεθνούς Διαφάνειας. Το 2015 βρέθηκε στην 58η και το 2018 στην 67η θέση. Αυτά είναι έργα και ημέρες της κυβέρνησης ΣΥΡΙΖΑ» υπογράμμισε ο κ. Μητσοτάκης και πρόσθεσε: «Είναι προκλητικό να αναμασάτε αυτή την καραμέλα περί "λευκών κολάρων", μας τους είπατε και μπαχαλάκηδες των λευκών κολάρων. Εμείς δεν θέλουμε ούτε μπαχαλάκηδες λευκών κολάρων, ούτε μπαχαλάκηδες στα πανεπιστήμια. Ο νόμος σε αυτή τη χώρα θα εφαρμόζεται για όλους, είτε είναι δυνατοί είτε είναι αδύναμοι». Σύμφωνα με τον πρωθυπουργό «η Ευρωπαϊκή Επιτροπή στην 4η έκθεση ενισχυμένης εποπτείας, ο ευρωπαϊκός οργανισμός κατά της διαφθοράς σάς εγκαλούσαν ότι μετατρέψετε τη δωροδοκία από κακούργημα σε απλό πλημμέλημα. Μήπως δεν τα γνωρίζατε; Αυτά τα κάνατε και αυτά τα διορθώνουμε στους ποινικούς κώδικες» τόνισε.</p>
      <p>Αναφερόμενος στις αντιδράσεις του Αλέξη Τσίπρα για τις αλλαγές στον νόμο περί ευθύνης υπουργών τόνισε πως ερμηνευτική δήλωση του ΣΥΡΙΖΑ διακρίνει τα αδικήματα σε αυτά που τελούνται κατά την άσκηση και σε αυτά που τελούνται επ΄ ευκαιρία των υπουργικών τους καθηκόντων. «Είναι πυροτέχνημα -και μάλιστα ληγμένο- το πυροτέχνημά σας. Αυτή η διάκριση έχει ήδη οριοθετηθεί από το δικαστήριο και δεν διαφοροποιεί τη σαφή νομολογία για το τι συνιστά άσκηση καθηκόντων και τι επί τη ευκαιρία. Σταματήστε την υποκρισία γύρω από την ευθύνη των υπουργών. Στην πρώτη μου θητεία στη Βουλή το 2006 είχαμε υπογράψει πρόταση για αναθεώρηση του άρθρο 86. Τότε δεν είχε το θάρρος το πολιτικό σύστημα να το αλλάξει. Αλλά και κανείς από τον αριστερό χώρο δεν στήριξε την πρότασή μας» είπε ο πρωθυπουργός, επισημαίνοντας την ανάγκη το πολιτικό σύστημα να συμφωνήσει στην αλλαγή του άρθρου 86. «Ας κρατήσουμε ως μια κατάκτηση του πολιτικού συστήματος ότι μπορούμε να συμφωνήσουμε στην αλλαγή του άρθρου 86. Είναι μια κατάκτηση για το πολιτικό σύστημα ότι το άρθρο 86 αλλάζει. Ας προχωρήσουμε επιτέλους κοιτάζοντας το μέλλον» υπογράμμισε.</p>
      <p>Αναφερόμενος στο θέμα της δίωξης τραπεζικών στελεχών κατ' έγκληση, ο κ. Μητσοτάκης είπε πως οι τράπεζες λειτουργούν στον χώρο της ελεύθερης οικονομίας και πως αυτές θα πρέπει θα πρέπει να κινητοποιούν τον μηχανισμό διερεύνησης. «Η παλιά τακτική οδήγησε τραπεζικά στελέχη σε ακινησία. Αυτό ερχόμαστε να θεραπεύσουμε. Για δικαστικές διερευνήσεις που έχουν ξεκινήσει, υπάρχει η μεταβατική περίοδος 2 μηνών για να γίνει έγκληση. Καμία υπόθεση δεν κλείνει. Οι τράπεζες διατηρούν το δικαίωμα να ασκήσουν έγκληση. Η τραπεζική δραστηριότητα ελέγχεται και από την Τράπεζα της Ελλάδας» τόνισε χαρακτηριστικά, προσθέτοντας πως πάρα πολλά τραπεζικά στελέχη σύρθηκαν στα δικαστήρια, ταλαιπωρήθηκαν για πολλά χρόνια για επιχειρηματικές αποφάσεις που πήραν. «Το μεγαλύτερο πρόβλημα της χώρας είναι η τεράστια αποεπένδυση. Ποιο τραπεζικό στέλεχος θα έχει το θάρρος να υπογράψει για μια επιχείρηση και να σώσει θέσεις εργασίας, γιατί με αυτά που κάνατε εσείς κλείσανε εταιρίες επειδή τραπεζίτες φοβόντουσαν να υπογράψουν. Εμείς λάβαμε εντολή από τον λαό να βάλουμε μπροστά την παραγωγική οικονομία, να διορθώσουμε το τραπεζικό σύστημα, να δημιουργήσουμε δουλειές και αυτό θα κάνουμε» είπε ο κ. Μητσοτάκης.</p>
      <p>Σε ό,τι αφορά τη δέσμευση περιουσιακών στοιχείων από την Αρχή Καταπολέμησης της Νομιμοποίησης Εσόδων από εγκληματικές δραστηριότητες, ο κ. Μητσοτάκης είπε πως ο πρόεδρος της Αρχής είχε τη δυνατότητα να δεσμεύσει, χωρίς να έχουν υπάρξει καταδίκες, με αποτέλεσμα επιχειρηματίες αλλά και πολίτες να γίνονται όμηροι, να καταστρέφονται, ακόμα και αν αργότερα αθωώνονταν.</p>
      <p>«Για να μην υπάρξει κίνδυνος άκριτης αποδέσμευσης περιουσιακών στοιχείων για σοβαρές υποθέσεις του παρελθόντος υπάρχει μεταβατική διάταξη. Σε 3 μήνες τα στοιχεία πρέπει να σταλούν στη Δικαιοσύνη. Η δικαστική κρίση δεν περιορίζεται χρονικά και μπορεί να συντελεστεί μέσα στο 18μηνο. Και εδώ πάλι αδιάβαστος;» είπε ο κ. Μητσοτάκης, προσθέτοντας πως είναι λυπηρό ότι ενώ έχουν υπάρξει συζητήσεις στη Βουλή, γίνεται επίκληση σε δημοσίευμα που ήταν λανθασμένο και διαψεύστηκε από την κυβέρνηση. «Το τρίμηνο αποτελεί προθεσμία μόνο για να σταλούν προς κρίση οι υποθέσεις που εκκρεμούν. Δεν είναι προθεσμία για να βγει απόφαση. Αυτό θα γίνεται εντός 18μηνου. Ένας ξένος δημοσιογράφος μπορεί να κάνει λάθος. Όμως, όχι πολιτικός αρχηγός. Είναι ένα ψέμα, δεν είναι αλήθεια. Διαβάστε το κείμενο του νόμου και ασκήστε κριτική . Από την Ντόιτσε Βέλε της κατοχής μέχρι τους Φαινάνσιαλ Τάιμς διαβασμένους ανάποδα, πάντα χαμένος στη μετάφραση κύριε Τσίπρα» κατέληξε στην πρωτολογία του ο πρωθυπουργός.</p>
      <p>Δείτε το βίντεο από τη Βουλή:</p>
      <figure>
        <iframe src="https://www.youtube.com/embed/yXQ7fUDwC08" width="640" height="360" data-service="Youtube" scrolling="no"/>
      </figure>
      <p>
        <b>Τσίπρας: Είμαι πολύ ευτυχής, από ψεύτης έγινα αδιάβαστος</b>
      </p>
      <p>"Πρέπει να είμαι πολύ ευτυχής από τη σημερινή σας τοποθέτηση γιατί τουλάχιστον έχουμε περάσει σε ένα διαφορετικό στάδιο. Από ψεύτης έγινα αδιάβαστος. Κάτι είναι και αυτό. Μου κάνατε κριτική για τον αριθμό των επικαίρων που απάντησα ως πρωθυπουργός και κάνατε ένα ευφυολόγημα για το 3%. Υποβλήθηκαν 319 ερωτήσεις, αλλά ερωτήσεις από αρχηγούς κομμάτων υποβλήθηκαν μόνο 15. Απάντησα στις 8, δηλαδή σε ποσοστό πάνω από 60%. Και βεβαίως απάντησα σε όλες τις ερωτήσεις που μου θέσατε εσείς ως αρχηγός της αξιωματικής αντιπολίτευσης, δεν πρέπει να έχετε παράπονο. Με τη μόνη διαφορά ότι είχατε μια μονομανία. Νομίζω τρεις φορές μου κάνατε ερώτηση για τα ζητήματα της τάξης, του νόμου και της ασφάλειας. Μόνο που απ΄ ότι βλέπω σήμερα έχετε άλλα μέτρα και άλλα σταθμά για τον νόμο και την τάξη. Διότι εμείς είμαστε με τον νόμο και την τάξη και στους μπαχαλάκηδες με τη μολότοφ αλλά και στους μπαχαλάκηδες του οικονομικού εγκλήματος. Αυτούς που εσείς αθωώνετε" απάντησε στη δευτερολογία του ο Αλέξης Τσίπρας.</p>
      <p>"Σε ό,τι αφορά τις 319 ερωτήσεις, 217 από αυτές τις κατέθεσε ένας βουλευτής μόνο, ο κ. Νικολόπουλος. Φαντάζομαι – κι εσείς είστε Πρωθυπουργός τώρα το ξέρετε- δεν είναι τόσο εύκολο να έρχεστε κάθε Παρασκευή να απαντάτε σε έναν βουλευτή. Όπως επίσης φαντάζομαι κάνετε και τώρα, διότι έχουν υποβληθεί 18 ερωτήσεις συνολικά όσο είστε Πρωθυπουργός, από αυτές 14 έχουν υποβληθεί από αρχηγούς Κοινοβουλευτικών Ομάδων . Από τις 14 συζητήθηκαν μόνο οι τρεις. Πιο κάτω από 3% είστε εσείς ήδη στους τέσσερις μήνες που κυβερνάτε. Αφήστε λοιπόν τα ευφυολογήματα" πρόσθεσε ο πρόεδρος του ΣΥΡΙΖΑ.</p>
      <figure>
        <iframe src="https://www.youtube.com/embed/4Djz56dTKAo" width="640" height="360" data-service="Youtube" scrolling="no"/>
      </figure>
      <p>Στη συνέχεια, ο Αλέξης Τσίπρας απάντησε στον ισχυρισμό του Πρωθυπουργού ότι πρόκειται για "δημοσιογραφικό λάθος" σχετικά με το δημοσίευμα των Financial Times καθώς αποτελεί μεταβατική διάταξη, χαρακτηρίζοντάς "ψευτομεταβατική" τη διάταξη. Όπως είπε, πρόκειται για μια «σκανδαλώδη υπόθεση» και γι' αυτό «δεν ανακάλεσε» η εφημερίδα παρά την επιστολή της κυβέρνησης. Κάλεσε τον πρωθυπουργό να απαντήσει σαφώς εάν υπάρχουν τα 1,2 δισ. «σκανδαλωδών υπεξαιρέσεων συγκεκριμένων προσώπων» που με αφορμή την εν λόγω καθυστέρηση μπορούν να αποδεσμευτούν.</p>
      <p>Ο τέως πρωθυπουργός αναφέρθηκε και στην ευθύνη που επέρριψε στην πρώην κυβέρνηση ο Κ. Μητσοτάκης για την επιδείνωση των δεικτών διαφθοράς, αναφερόμενος σε αξιολόγηση της Financial Action Task Force που κάνει λόγο για βελτίωση της χώρας σε ό,τι αφορά το ξέπλυμα χρήματος και τη χρηματοδότηση της τρομοκρατίας.</p>
      <p>Τέλος, σε ό,τι αφορά το άρθρο 86, ο Αλέξης Τσίπρας επέμεινε ότι η κυβέρνηση πρέπει να απαντήσει εάν θεωρεί ότι η δωροδοκία υπουργού γίνεται κατά την εκτέλεση των καθηκόντων του ή επ' ευκαιρία αυτών, καθώς στην πρώτη περίπτωση θα επωφελείται από το σύντομη αποσβεστική προθεσμία παραγραφής και σημείωσε ότι εάν υπερασπιστεί την πρώτη άποψη θα πρέπει να παραδοθεί «στη χλεύη του ελληνικού λαού».</p>
      <p>«Τα επιχειρήματά σας είναι έωλα, φτωχά», υπογράμμισε καταλήγοντας σύμφωνα με το ΑΠΕ- ΜΠΕ ο αρχηγός της αξιωματικής αντιπολίτευσης και απευθυνόμενος στην κυβέρνηση είπε ότι με αυτές τις νομοθετήσεις δεν «θα προσελκύσει τις επενδύσεις που επιθυμεί, καθώς οι επενδυτές πάνε σε χώρες «που έχουν νόμους» και όχι «ασυδοσία» και «ανταλλαγές κάτω από το χαλί».</p>
      <p>«Αυτά οδήγησαν στην κρίση» σημείωσε ο κ. Τσίπρας.</p>
      <p>Δείτε το βίντεο από τη Βουλή:</p>
      <figure>
        <iframe src="https://www.youtube.com/embed/5QF_x4sVets" width="640" height="360" data-service="Youtube" scrolling="no"/>
      </figure>
      <p>
        <b>Μητσοτάκης: Αν θέλετε να μετατρέψετε τη χώρα σε απέραντο δικαστήριο για το χθες εγώ θέλω να τη μετατρέψω σε απέραντο εργοτάξιο για το αύριο</b>
      </p>
      <p>«Αν εσείς θέλετε να μετατρέψετε τη χώρα σε ένα απέραντο δικαστήριο για το χθες, εγώ θέλω να τη μετατρέψω σε ένα απέραντο εργοτάξιο για το αύριο» είπε ο Πρωθυπουργός <a href="http://www.enikos.gr/politics/685894/machi-mitsotaki-tsipra-gia-tastatistika-tis-oras-tou-prothypourgo">Κυριάκος Μητσοτάκης</a> στη δευτερολογία του στη Βουλή, απευθυνόμενος στον Αλέξη Τσίπρα.</p>
      <p>Ο κ. Μητσοτάκης κάλεσε τον κ. Τσίπρα να κατονομάσει επιχειρηματίες που πιστεύει πως ωφελούνται από τις διατάξεις που προωθεί η κυβέρνηση, κάνοντάς του κριτική για τον τρόπο που ασκεί αντιπολίτευση.</p>
      <p>«Είχατε τη δυνατότητα να με ρωτήσετε για την πορεία της οικονομίας, για το προσφυγικό, για τις παρεμβάσεις στα πανεπιστήμια, για την εφαρμογή του αντικαπνιστικού νόμου, για ένα σύνολο θεμάτων που απασχολούν τους πολίτες πολύ περισσότερο. Τέσσερα χρόνια ως πρωθυπουργός, το αγαπημένο σας θέμα ήταν η διαπλοκή, τα δήθεν σκάνδαλα, για να δείξετε πως υπάρχει μια διαχωριστική γραμμή του ΣΥΡΙΖΑ με το κακό παρελθόν. Δεν σας βγήκε σε καλό αυτή η επιμονή. Ήταν οι συζητήσεις που ανέβηκαν πολύ περισσότερο, οι τόνοι με σκληρές κουβέντες. Καταλαβαίνω και συμπάσχω με τις εσωτερικές σας αντιφάσεις. Δεν είναι εύκολο να βλέπετε ανθρώπους που στήριξαν τον ΣΥΡΙΖΑ να συντάσσονται με την κυβέρνηση σε καίριες πολιτικές αποφάσεις. Κυβερνήσατε 4 χρόνια και καταδικαστήκατε από τον ελληνικό λαό. Η βολική αντιπολίτευση για εμάς είναι κακή για τον τόπο. Εύχομαι να καταφέρουμε να συμφωνήσουμε σε θέματα. Αν επιμένετε σε αυτή την ακραία διχαστική ρητορική, θα βρεθείτε σε απόλυτη σύγκρουση με μία κοινωνία που δεν είναι πια εκεί, έχει φύγει μπροστά, εμείς θα μιλάμε για το μέλλον. Αυτή την πολιτική θα υπηρετούμε» τόνισε ο κ.Μητσοτάκης.</p>
      <p>Δείτε το βίντεο από τη Βουλή:</p>
      <figure>
        <iframe src="https://www.youtube.com/embed/lYMJX9hGIMU" width="640" height="360" data-service="Youtube" scrolling="no"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/politics/685895/mitsotakis-pros-tsipra-eiste-adiavastos-apo-tin-deutsche-welle-st%0A%20%20%20%20%0A"/>
        <a href="http://www.enikos.gr/politics/685892/tsipras-einai-ntropi-na-milate-gia-nomo-kai-taxi-apenanti-stous-a%0A%20%20%20%20%0A"/>
        <a href="http://www.enikos.gr/politics/685891/mitsotakis-se-tsipra-den-tha-sas-akolouthiso-stis-yvreis-echo-mia%0A%20%20%20%20%0A"/>
        <a href="http://www.enikos.gr/politics/685889/tsipras-se-mitsotaki-eisai-pseftis-kai-deilos-video%0A%20%20%20%20%0A"/>
        <a href="http://www.enikos.gr/politics/685877/apeftheias-i-ora-tou-prothypourgou%0A%20%20%20%20%0A"/>
        <a href="http://www.enikos.gr/politics/685852/se-erotiseis-tsipra-gennimata-tha-apantisei-o-mitsotakis-stin-ora%0A%20%20%20%20%0A"/>
        <a href="http://www.enikos.gr/politics/685851/ti-tha-syzitithei-simera-sti-vouli-gia-tin-anatheorisi-tou-syntag%0A%20%20%20%20%0A"/>
        <a href="http://www.enikos.gr/politics/685773/i-nd-gia-ti-dilosi-dritsa-gia-alli-mia-fora-apokalyptetai-to-dith%0A%20%20%20%20%0A"/>
        <a href="http://www.enikos.gr/politics/685804/stin-erotisi-tsipra-gia-ta-lefka-kolara-tha-apantisei-tin-paraske%0A%20%20%20%20%0A"/>
      </related>
    </article>
  </body>
</html>