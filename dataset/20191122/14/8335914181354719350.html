<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/sviat/vetrove-poroi-v-bylgariia-italiia-na-kolene-zaradi-vremeto-6102444"/>
    <meta property="og:site_name" content="Vesti"/>
    <meta property="article:published_time" content="2019-11-22T14:15:00+00:00"/>
    <meta property="og:title" content="Ветрове, порои в България, Италия &quot;на колене&quot; заради времето"/>
    <meta property="og:description" content="Италианското правителство обяви извънредно положение. За 12 области на Централна България е обявен жълт код за опасно време"/>
  </head>
  <body>
    <article>
      <h1>Ветрове, порои в България, Италия "на колене" заради времето</h1>
      <h2>Италианското правителство обяви извънредно положение. За 12 области на Централна България е обявен жълт код за опасно време</h2>
      <address>
        <time datetime="2019-11-22T14:15:00+00:00">22 Nov 2019, 14:15</time>
      </address>
      <aside>
        <a href="https://vbox7.com/emb/external.php?vid=5f200ea26e&amp;autoplay=1">Видео</a>
      </aside>
      <p>Италианското правителство обяви извънредно положение заради лошото време в редица северни и южни региони на страната. Това съобщи днес премиерът Джузепе Конте, предаде ТАСС.</p>
      <p>След Венеция вчера кабинетът реши да обяви извънредно положение във всички провинции на Сицилия, пострадали от лошо време от септември насам, написа премиерът в Туитър.</p>
      <p>
        <a href="https://www.vesti.bg/galerii/foto/italiia-na-kolene-izvynredno-polozhenie-zaradi-vremeto-8964">
          <u>ВИЖТЕ СНИМКИ ОТ БЕДСТВИЕТО</u>
        </a>
      </p>
      <p>Извънредно положение е обявено също в Генуа, Савоя и Специя. При обявяване на такъв режим на национално равнище специални фондове отпускат помощи за премахване на последиците от удара на стихиите.</p>
      <p>
        <a href="https://www.vesti.bg/sviat/buriata-viktoriia-udari-gyrciia-dve-zhertvi-vyv-veneciia-6102024">Бурята "Виктория" удари Гърция, две жертви във Венеция</a>
      </p>
      <p>Конте посочи, че на следващи заседания правителството ще разгледа нови подобни искания.</p>
      <p>На 18 ноември например регионалният съвет на Тоскана обяви извънредно положение в областта заради поройни дъждове и бури. Местните власти поискаха кабинетът да обяви такава мярка на национално равнище.</p>
      <p>Вчера заради ситуацията в страната външният министър на Италия Луиджи ди Майо се отказа от участие във форум на външните министри от Г-20 днес и утре в Япония.</p>
      <figure>
        <iframe data-src="https://twitter.com/StormchaserUKEU/status/1194608776814505985?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <u>По повод обявеното извънредно положение в Италия, МВнР припомни, че при необходимост от съдействие българските граждани могат да се свържат с посолството ни в Рим на телефони: +39 06 3224640, +39 06 3224643, както и с генералното ни консулство в Милано на телефони: +39 02 84942941, +39 333 7826043.</u>
      </p>
      <p>
        <i>Миналата седмица Венеция пострада от тежко наводнение с най-високата водна вълна от половин век, чието равнище на 13 ноември достигна близо 190 сантиметра.</i>
      </p>
      <p>
        <i>Според венецианските власти щетите са за около един милиард евро. Правителството обяви извънредно положение и отпусна 20 милиона евро за ликвидиране на последиците, а после инфраструктурното министерство добави още 65 милиона евро.</i>
      </p>
      <p>
        <i>Миналата година италианското правителство обяви извънредно положение в 11 области и отпусна 250 милиона евро за ликвидиране на щетите от проливните дъждове и свлачищата. Лошото време взе през 2018 г. общо 29 жертви в Италия.</i>
      </p>
      <figure>
        <iframe data-src="https://twitter.com/amt1286/status/1195350336548020227?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Опасно време и в България</b>
      </p>
      <p>Бурен вятър в Източна България. Силното вълнение затвори пристанищата във Варна и Бургас. Прогнозата е за средна скорост на вятъра докъм 50 километра в час, а в определени моменти по крайбрежието поривите могат да достигнат до 80-100 км/ч. Очаква се в хода на деня и утре вятърът да утихне.</p>
      <p>А синоптиците предупреждават за интензивни дъждове. </p>
      <p><b>За 12 области на Централна България е обявен жълт код за опасно време.</b> Очакват се валежи до 50 литра на квадратен метър. В планините валежите ще са по-значителни.</p>
      <p><b>В момента сняг вали в Пампорово.</b> Снежната покривка е около 1 - 2 см, като снеговалежът е в района на кулата "Снежанка", предава "Фокус".</p>
      <p>Сняг вали и на Мечи чал, край Чепеларе, както и в района на село Стойките. В по-ниските части на Пампорово, валежите все още са от дъжд, а температурата на въздуха е 3 градуса, съобщиха от Планинската спасителна служба към Българския червен кръст в курорта.</p>
      <aside>
        <a href="https://www.vbox7.com/emb/external.php?vid=aa0a1b24d9">Видео</a>
      </aside>
      <p>В резултат на валежите през изминалото денонощие на територията на област Пазарджик</p>
      <p><b>има случаи на паднала скална маса и камъни на пътищата Пещера - Батак и Пещера - Пловдив </b>в отсечката до село Бяга. Това съобщи за Радио "Фокус" - Пазарджик говорителят на ОДМВР Мирослав Стоянов.</p>
      <p>"Няма пострадали хора или нанесени щети по автомобили или други участници в движението. Предприети са действия за своевременното почистване на засегнатите пътища. По протежението на пътищата са разположени и екипи на РУ - Пещера и участъка в Брацигово. Освен това има снеговалеж на пътя Пещера - Батак в района на Картела, предприети са действия за своевременното почистване на трасето съвместно с фирмите, отговарящи за поддръжката на пътищата", уточни Стоянов.</p>
      <p>Той каза още, че водачите на територията на цялата област и особено в планинските части трябва да шофират с повишено внимание и с технически изправни автомобили. При необходимост може да се подават сигнали на телефон 112.</p>
      <p>
        <b>Щети в Гърция заради валежите </b>
      </p>
      <p>Валежите от последните дни засегнаха сериозно отделни райони на Гърция. В град Ламия и околностите бяха наводнени магазини и къщи, съобщават местните медии. Противопожарните екипи са получили над 10 сигнала в рамките на града.</p>
      <p>В района на градчето Лименария на остров Тасос валежите доведоха до преливане на реки. Аварийните служби бяха ангажирани в отводняване на къщи, търговски обекти и обществени сгради. Временно бяха затворени и пътища на острова.</p>
      <p>През последните 48 часа паднаха значителни валежи в цяла Гърция. В някои планински райони количествата достигнаха до 100 литра на кв./м, показват справките на метеоролозите.</p>
      <aside>
        <a href="https://www.vbox7.com/emb/external.php?vid=8bce446abd">Видео</a>
      </aside>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
      <related>
        <h4>По темата</h4>
        <a href="https://www.vesti.bg/sviat/potop-na-sever-goreshtini-na-iug-v-italiia-6096492"/>
        <a href="https://www.vesti.bg/bulgaria/opasno-vreme-dnes-kyde-valia-sniag-6102398"/>
        <a href="https://www.vesti.bg/bulgaria/dnes-dyzhd-kakvo-vreme-ni-ochakva-prez-noemvri-6101490"/>
      </related>
    </article>
  </body>
</html>