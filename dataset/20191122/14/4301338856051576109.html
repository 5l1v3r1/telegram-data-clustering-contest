<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irafina.gr/agria-katadioxi-gia-ti-sillipsi-liston-metaxi-afton-enas-anilikos/"/>
    <meta property="og:site_name" content="irafina"/>
    <meta property="article:published_time" content="2019-11-22T14:40:40+00:00"/>
    <meta property="og:title" content="Άγρια καταδίωξη για τη σύλληψη ληστών – Μεταξύ αυτών ένας ανήλικος!"/>
    <meta property="og:description" content="Στην σύλληψη τριών ατόμων, μεταξύ των οποίων και ένας 17χρονος, μετά από άγρια καταδίωξη στις Αχαρνές, προχώρησαν αστυνομικοί της ΟΠΚΕ. Σύμφωνα με την ενημέρωση της αστυνομίας, τα μέλη της εγκληματικής ομάδας διέπρατταν ληστείες σε βάρος πεζών και σε πρατήρια υγρών καυσίμων, σε διάφορες περιοχές της Αττικής. Όπως αναφέρει η ανακοίνωση της ΕΛ.ΑΣ. τα μέλη της […]"/>
  </head>
  <body>
    <article>
      <h1>Άγρια καταδίωξη για τη σύλληψη ληστών – Μεταξύ αυτών ένας ανήλικος!</h1>
      <address>
        <time datetime="2019-11-22T14:40:40+00:00">22 Nov 2019, 14:40</time>
      </address>
      <p>Στην σύλληψη τριών ατόμων, μεταξύ των οποίων και ένας 17χρονος, μετά από άγρια καταδίωξη στις Αχαρνές, προχώρησαν αστυνομικοί της ΟΠΚΕ.</p>
      <p>Σύμφωνα με την ενημέρωση της αστυνομίας, τα μέλη της εγκληματικής ομάδας διέπρατταν ληστείες σε βάρος πεζών και σε πρατήρια υγρών καυσίμων, σε διάφορες περιοχές της Αττικής.</p>
      <p>Όπως αναφέρει η ανακοίνωση της ΕΛ.ΑΣ. τα μέλη της σπείρας συνελήφθησαν το πρωί της 18-11-2019, στην περιοχή των Αχαρνών, μετά από καταδίωξη, από αστυνομικούς της Ο.Π.Κ.Ε.. Οι τρείς ημεδαποί ηλικίας 17, 21 και 23 ετών, μέλη της σπείρας, κατηγορούμενοι για τα αδικήματα της ληστείας, κλοπής, φθοράς ξένης ιδιοκτησίας, βία κατά υπαλλήλων κατ’ εξακολούθηση, σύσταση και συμμορία και παραβάσεις του Κ.Ο.Κ.</p>
      <p>Όπως προέκυψε από την έρευνα, οι δράστες είχαν συστήσει εγκληματική ομάδα με σκοπό την διάπραξη ληστειών σε πρατήρια υγρών καυσίμων και πεζούς σε διάφορες περιοχές της Αττικής.</p>
      <p>Ως προς τον τρόπο δράσης, οι κατηγορούμενοι μετέβαιναν νυκτερινές και μεταμεσονύκτιες ώρες σε διανυκτερεύοντα πρατήρια υγρών καυσίμων ή αναζητούσαν πεζούς σε ερημικούς δρόμους. Στη συνέχεια όταν οι συνθήκες το ευνοούσαν, εισέρχονταν σε αυτά και αφού ακινητοποιούσαν τους υπαλλήλους με χρήση όπλων, εφοδίαζαν το όχημα τους με καύσιμα και διέφευγαν. Εναλλακτικά και κατά το ίδιο χρονικό διάστημα, αφού εντόπιζαν κυρίως ηλικιωμένα άτομα που κινούνταν μόνα τους, τα προσέγγιζαν και με χρήση σωματικής βίας τους αφαιρούσαν χρήματα και προσωπικά αντικείμενα.</p>
      <p>Για τις μετακινήσεις τους χρησιμοποιούσαν Ι.Χ.Ε. αυτοκίνητα παλαιού κυρίως τύπου τα οποία είχαν αφαιρέσει λίγο πριν τη διάπραξη των ληστειών και κινούνταν με αυτά προς αναζήτηση των «στόχων» τους σε διάφορες περιοχές της Αττικής.</p>
      <p>Σε έρευνα που πραγματοποιήθηκε στο κλεμμένο όχημα που χρησιμοποιούσαν βρέθηκαν και κατασχέθηκαν διαρρηκτικά εργαλεία, φακός, γάντια και περιλαίμια.</p>
      <p>Από την μέχρι στιγμής έρευνα, έχουν εξιχνιασθεί τρείς (3) περιπτώσεις ληστειών και μια (1) κλοπή αυτοκινήτου.</p>
      <p>Οι συλληφθέντες, οδηγήθηκαν στον κ. Εισαγγελέα Πρωτοδικών Αθηνών, ενώ εξετάζεται η συμμετοχή τους και σε άλλα παρόμοια αδικήματα.</p>
      <p>eleftherostypos.gr</p>
    </article>
  </body>
</html>