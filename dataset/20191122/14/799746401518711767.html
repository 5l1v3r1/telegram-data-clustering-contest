<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/22/7103382/"/>
    <meta property="og:site_name" content="Європейська правда"/>
    <meta property="article:published_time" content="2019-11-22T14:05:39+00:00"/>
    <meta property="og:title" content="Ювілейний різдвяний ярмарок у Страсбурзі пройде за посилених заходів безпеки"/>
    <meta property="og:description" content="У п’ятницю відкривається ювілейний 450-й різдвяний ярмарок у Страсбурзі – через рік після теракту він проходитиме за посилених заходів безпеки."/>
  </head>
  <body>
    <article>
      <h1>Ювілейний різдвяний ярмарок у Страсбурзі пройде за посилених заходів безпеки</h1>
      <address>
        <time datetime="2019-11-22T14:05:39+00:00">22 Nov 2019, 14:05</time>
      </address>
      <p>У п’ятницю відкривається ювілейний 450-й різдвяний ярмарок у Страсбурзі – через рік після теракту він проходитиме за посилених заходів безпеки.</p>
      <p>Про це повідомляє "Європейська правда" - з посиланням на канал <a href="https://www.bfmtv.com/">BFMTV.</a></p>
      <p>Найбільш відомий різдвяний ярмарок Франції працюватиме до 30 грудня.</p>
      <p> "Ми пам'ятаємо про теракт, але це не зупиняє нас, ми повинні прийти сюди в будь-якому випадку, стояти разом, не виявляти страху, інакше вони переможуть", - сказав один з мешканців Страсбурга.</p>
      <p>Різдвяний ярмарок 2018 року запам'ятався тим, що 11 грудня Шериф Шекатт кілька разів відкривав вогонь з автоматичної зброї у центрі Страсбурга. <a href="https://www.eurointegration.com.ua/news/2018/12/12/7090541/"><b>В результаті теракту 5 людей загинуло і 13 було поранено</b></a>. Нападника застрелила поліція під час операції з його затримання двома днями пізніше.</p>
      <p>Через рік після трагедії мерія і префектура пообіцяли, що заходи безпеки будуть  "більш динамічними і краще скоординованими", визнаючи при цьому, що різдвяний ярмарок ніколи не зможе бути повністю "непроникним".</p>
      <p>Безпеку на ярмарку забезпечуватимуть близько 500 співробітників правоохоронних органів у формі і цивільному одязі. На підходах до центру-міста встановлені контрольно-пропускні пункти, на яких перевірятимуть  речі і одяг відвідувачів. 11 грудня на ярмарку пройде акція з вшанування пам'яті загиблих під час теракту.</p>
      <p>Бюджет проведення різдвяного ярмарку цьогоріч має скласти 4,5-5 мільйонів євро , в тому числі майже мільйон для забезпечення безпеки.</p>
      <related>
        <a href="https://www.eurointegration.com.ua/news/2019/09/18/7100897/"/>
      </related>
    </article>
  </body>
</html>