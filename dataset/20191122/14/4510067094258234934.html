<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2-35/inca-o-sansa-la-euro-2020-romania-va-infrunta-islanda-in-play-off-ul-ligii-natiunilor-152967.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-22T14:35:00+00:00"/>
    <meta property="og:title" content="Încă o şansă la EURO 2020: România va înfrunta Islanda în play off-ul Ligii Naţiunilor"/>
    <meta property="og:description" content="Echipa naţională a României va evolua, în deplasare, împotriva selecţionatei Islandei în play off-ul Ligii Naţiunilor, în urma unei trageri la sorţi care s-a desfăşurat vineri la Nyon. Dacă fotbaliştii români vor câştiga confruntarea, ei vor întâlni învingătoarea dintre Bulgaria şi Ungaria pentru un loc în grupele EURO 2020."/>
  </head>
  <body>
    <article>
      <h1>Încă o şansă la EURO 2020: România va înfrunta Islanda în play off-ul Ligii Naţiunilor</h1>
      <address>
        <time datetime="2019-11-22T14:35:00+00:00">22 Nov 2019, 14:35</time>
      </address>
      <figure>
        <img src="https://www.ebihoreanul.ro/modules/news/files/suporterfotbalnationala22112019.jpg"/>
        <figcaption>(foto: Facebook, Echipa națională de fotbal a României)</figcaption>
      </figure>
      <p>
        <b>Echipa naţională a României va evolua, în deplasare, împotriva selecţionatei Islandei în play off-ul Ligii Naţiunilor, în urma unei trageri la sorţi care s-a desfăşurat vineri la Nyon.</b>
      </p>
      <p>Dacă fotbaliştii români vor câştiga confruntarea, ei vor întâlni învingătoarea dintre Bulgaria şi Ungaria pentru un loc în grupele EURO 2020.</p>
      <p>Potrivit News.ro, semifinalele Ligii Naţiunilor se dispută la 26 martie 2020, iar finalele la 31 martie 2020.</p>
      <p>Aceste întâlniri stabilesc ultimele patru participante la turneul final al Campionatului european de fotbal (12 iunie - 12 iulie 2020), la care şi Bucureştiul găzduieşte meciuri.</p>
      <p>România a ratat calificarea la turneul final din preliminarii, după ce a ocupat locul 4 în Grupa F, în urma Spaniei, Suediei, formaţii care au acces la Euro-2020, şi Norvegiei.</p>
      <p>În istoricul meciurilor directe, România a înfruntat Islanda de doar două ori, în perioada în care reprezentativa nordică nu era la fel de periculoasă precum în prezent. I-am învins pe islandezi pe 9 octombrie 1996, 4-0, şi pe 10 septembrie 1997, cu acelaşi scor. </p>
      <p>Marea revelaţie a ultimilor ani în Europa, calificată în premieră la CE 2016 şi la CM 2018, Islanda trece printr-o perioadă mai puţin inspirată. Într-o grupă dificilă, a încheiat pe locul 3, după Franţa şi Turcia.</p>
      <hr/>
      <p>
        <b>Tabloul semifinalelor play-off-ului Ligii Naţiunilor:</b>
      </p>
      <p>Divizia A / Islanda - România şi Bulgaria - Ungaria;</p>
      <p>Divizia B / Bosnia-Herţegovina - Irlanda de Nord şi Slovacia - Irlanda;</p>
      <p>Divizia C / Scoţia - Israel şi Norvegia - Serbia;</p>
      <p>Divizia D / Georgia - Belarus şi Macedonia de Nord - Kosovo.</p>
    </article>
  </body>
</html>