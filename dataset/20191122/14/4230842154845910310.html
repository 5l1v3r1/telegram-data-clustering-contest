<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191122-hto-takyj-dmytro-gabinet-biografiya-novogo-golovy-hmelnytskoyi-oda/"/>
    <meta property="og:site_name" content="ФАКТИ"/>
    <meta property="article:published_time" content="2019-11-22T14:11:03+00:00"/>
    <meta property="og:title" content="Хто такий Дмитро Габінет: біографія нового голови Хмельницької ОДА"/>
    <meta property="og:description" content="Дмитро Габінет став головою Хмельницької обласної державної адміністрації. Все, що про нього відомо – читайте в матеріалі Фактів ICTV."/>
  </head>
  <body>
    <article>
      <h1>Хто такий Дмитро Габінет: біографія нового голови Хмельницької ОДА</h1>
      <address>
        <time datetime="2019-11-22T14:11:03+00:00">22 Nov 2019, 14:11</time>
      </address>
      <p>Дмитро Габінет став головою Хмельницької обласної державної адміністрації. Все, що про нього відомо – читайте в матеріалі Фактів ICTV.</p>
      <p>Дмитро Габінет призначений головою Хмельницької ОДА. Відповідний указ №864/2019 опублікований на сайті президента України Володимира Зеленського.</p>
      <p>22 листопада перший заступник керівника Офісу президента Сергій Трофімов представив на посаді Габінета. Його кандидатуру погодив Кабмін.</p>
      <p>
        <b>Біографія Дмитра Габінета</b>
      </p>
      <p>Габінет народився у Хмельницькому. Він є кандидатом юридичних наук, викладав в Україні і в одному з університетів Польщі.</p>
      <p>Також до призначення на посаду голови Хмельницької ОДА працював помічником нардепа Миколи Стефанчука.</p>
      <p>З 2014 року був головою громадської організації Форпост Народовладдя, а з 2017 року – Хмельницького інформаційно-консультаційного центру UMCS.</p>
      <p>У 2014 році Габінет представляв інтереси Сергія Тігіпка і його партії Сильна Україна в одномандатних виборчих округах на позачергових виборах.</p>
      <p>
        <b>Читайте: </b>
        <a href="https://fakty.com.ua/ua/ukraine/20191101-zelenskyj-pryznachyv-prokopenka-golovoyu-chernigivskoyi-oda/">Зеленський призначив Прокопенка головою Чернігівської ОДА</a>
      </p>
      <p>
        <b>Декларація Габінета</b>
      </p>
      <p>Габінет має земельну ділянку в Новоушицькому районі площею 470 квадратних метрів. Разом з матір’ю володіє квартирою на 61,8 квадратних метра і гаражем на 21,9 квадратних метра.</p>
      <p>У нього є авто Москвич 1983 року випуску.</p>
      <p>Основним місцем роботи Габінет вказав Хмельницький кооперативний торговельно-економічний інститут, де він за 2018 рік заробив 51 тис. 841 грн.</p>
      <p>Також він зберігає готівкою €8 тис.</p>
      <p>Габінет працював за сумісництвом і отримував гонорари у військовій частині А 2339 – 33 тис. 932 грн; університеті Марії Кюрі-Склодовської в Любліні – 161 тис. 574 грн; Вінницькому регіональному центрі оцінювання якості освіти – 1 440 грн.</p>
      <p>Нагадаємо, 6 листопада Володимир Зеленський призначив депутата Верховної Ради від Слуги народу <a href="https://fakty.com.ua/ua/ukraine/20191106-kucher-pryznachenyj-novym-golovoyu-harkivskoyi-oda/">Олексія Кучера головою Харківської ОДА</a> замість Юлії Світличної. Вона обіймала посаду з жовтня 2016 року.</p>
    </article>
  </body>
</html>