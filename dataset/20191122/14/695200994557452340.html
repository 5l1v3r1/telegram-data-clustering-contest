<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://juzneslovensko.parameter.sk/sk/p-pellegrini-je-na-prislusnych-organoch-aby-preverili-aktivity-jaroslava-n"/>
    <meta property="og:site_name" content="Paraméter"/>
    <meta property="article:published_time" content="2019-11-22T14:05:00+00:00"/>
    <meta property="og:title" content="P. Pellegrini: Je na príslušných orgánoch, aby preverili aktivity Jaroslava N. "/>
    <meta property="og:description" content="Či aktivity Jaroslava N. predstavujú bezpečnostné riziko pre štát, preveria príslušné orgány. Predseda vlády SR Peter Pellegrini (Smer-SD) to skonštatoval po piatkovom mimoriadnom rokovaní Bezpečnostnej rady (BR) SR, ktorú zvolal v súvislosti s podozrením zo spáchania trestného činu, ktorého sa Jaroslav N. mal dopustiť vo veci ohrozovanie utajenej skutočnosti."/>
  </head>
  <body>
    <article>
      <h1>P. Pellegrini: Je na príslušných orgánoch, aby preverili aktivity Jaroslava N. </h1>
      <h2>Či aktivity Jaroslava N. predstavujú bezpečnostné riziko pre štát, preveria príslušné orgány. Predseda vlády SR Peter Pellegrini (Smer-SD) to skonštatoval po piatkovom mimoriadnom rokovaní Bezpečnostnej rady (BR) SR, ktorú zvolal v súvislosti s podozrením zo spáchania trestného činu, ktorého sa Jaroslav N. mal dopustiť vo veci ohrozovanie utajenej skutočnosti.</h2>
      <address>
        <time datetime="2019-11-22T14:05:00+00:00">22 Nov 2019, 14:05</time>
      </address>
      <figure>
        <img src="https://juzneslovensko.parameter.sk/sites/default/files/styles/image_of_article/public/photos/192211pelle664200_fotor.jpg?itok=du9S5e29"/>
      </figure>
      <p>Foto: TASR – Jakub Kotian</p>
      <p>Premiér zdôraznil, že predmetom rokovania BR neboli iba medializované informácie o vznesenom obvinení. </p>
      <blockquote>„Rokovanie BR som zvolal preto, že aktivity konkrétneho pána, ktoré sa nediali posledný mesiac, sú komplexnejšieho charakteru a dotýkajú sa oblasti obrany, obranného priemyslu a bezpečnosti SR. Preto bolo na mieste, aby som sa uistil, že tí, čo majú konať, konajú, a všetko prebieha tak, ako má”</blockquote>
      <p>– povedal Pellegrini.</p>
      <p>Odmietol špecifikovať informácie z rokovania BR, informoval však, že akonáhle predseda Výboru Národnej rady SR na kontrolu činnosti vojenského spravodajstva (VS) zvolá rokovanie výboru, budú informovaní poslanci tohto výboru. </p>
      <blockquote>„Takisto všetci traja ústavní činitelia dostanú budúci týždeň komplexnú informáciu”</blockquote>
      <p>– uviedol.</p>
      <p>Odmietol politické zasahovanie, nekoná sa podľa neho žiadna nadpráca. „Prosím, keby sa to prestalo prezentovať ako útok štátu na nevinného občana” – zdôraznil.</p>
      <p>Politický vplyvy odmietli aj ministerka vnútra SR Denisa Saková (Smer-SD) a prezident Policajného zboru Milan Lučanský. V prípade vznesených obvinení vyšetrovateľom Národnej kriminálnej agentúry (NAKA) voči Jaroslavovi N. zdôraznili nezávislý postup vyšetrovateľa a dozorového prokurátora. </p>
      <blockquote>„Ak vyšetrovateľ vzniesol obvinenia, predpokladám, že na to mal dôvod”</blockquote>
      <p>– uviedla Saková. Obaja sú pripravení odpovedať na otázky týkajúce sa procesného postupu polície pred brannobezpečnostným výborom NR SR. Informácie z rokovania BR viac nešpecifikovali, podľa Lučanského však bolo rokovanie opodstatnené. </p>
      <p>„Myslím si, že tie informácie, ktoré som ja počul prvýkrát, že by mali odznieť a mali by sa prešetriť” – povedal.</p>
      <p>Mimoriadne rokovanie Bezpečnostnej rady štátu zvolal predseda vlády SR Peter Pellegrini (Smer-SD) v súvislosti s podozrením na spáchanie trestného činu ohrozovania utajovanej skutočnosti, ktorého sa mal dopustiť Jaroslav N. z OĽaNO. Podľa vyšetrovateľa NAKA mal žiadať utajované skutočnosti na ochranu záujmov Slovenskej republiky a následne ich vyzradiť ďalším osobám. Konkrétne sa Jaroslav N. mal niekoho z „bezpečnostného prostredia“ pýtať otázku súvisiacu s kauzou bývalého dôstojníka ruskej rozviedky GRU Sergeja Skripaľa. Oznamovateľom údajného ohrozovania utajovanej skutočnosti je šéf Vojenského spravodajstva Ján Balciar. Ten na Jaroslava N. podal i ďalšie trestné oznámenie, týkajúce sa podnikania obvineného. Jaroslav N. považuje obvinenia za absurdné a nepodložené. Za Balciarovou aktivitou vidí pomstu za to, že poukazoval na podozrenia týkajúce sa majetku šéfa VS.</p>
      <p>TASR</p>
    </article>
  </body>
</html>