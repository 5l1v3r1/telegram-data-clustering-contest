<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/prokyror-proizvodstvo-chaneva-1618578.html"/>
    <meta property="og:site_name" content="Cross"/>
    <meta property="article:published_time" content="2019-11-22T14:08:00+00:00"/>
    <meta property="og:title" content="Прокуратурата разкри подробности за смъртта на 9-годишния Стефан от Кардам"/>
    <meta property="og:description" content="/КРОСС/ Отровният газ фосфин е предизвикал сърдечен арест у починалото 9-годишно момче в село Кардам, съобщи на пресконференция районният прокурор на Генерал Тошево Йорданка Чанева, която е и наблюдаващ прокурор на досъдебното производство. По думите й активното вещество в отрова за гризачи, вдишано от момчето, е било в летална концентрация, значително над нормите, описани в специализираната литература, които предизвикват смърт само за 30-60 минути. Прокурорът посочи, че изготвените експертизи от Военномедицинска академия в София и съдебен лекар са еднозначни.Районният прокурор поясни, че отровата е открита зад леглото в дома на детето - в процепи на стената, замазани с кал. Влажната замазка още повече е провокирала отделянето на отровния газ и е протекла спонтанна реакция. Детето е било изложено на отровния газ около дванадесет часа."/>
  </head>
  <body>
    <article>
      <h1>Прокуратурата разкри подробности за смъртта на 9-годишния Стефан от Кардам</h1>
      <address>
        <time datetime="2019-11-22T14:08:00+00:00">22 Nov 2019, 14:08</time>
      </address>
      <p>/КРОСС/ Отровният газ фосфин е предизвикал сърдечен арест у починалото 9-годишно момче в село Кардам, съобщи на пресконференция районният прокурор на Генерал Тошево Йорданка Чанева, която е и наблюдаващ прокурор на досъдебното производство. По думите й активното вещество в отрова за гризачи, вдишано от момчето, е било в летална концентрация, значително над нормите, описани в специализираната литература, които предизвикват смърт само за 30-60 минути. Прокурорът посочи, че изготвените експертизи от Военномедицинска академия в София и съдебен лекар са еднозначни.<br/>Районният прокурор поясни, че отровата е открита зад леглото в дома на детето - в процепи на стената, замазани с кал. Влажната замазка още повече е провокирала отделянето на отровния газ и е протекла спонтанна реакция. Детето е било изложено на отровния газ около дванадесет часа.</p>
      <p>Малолетното момче почина на 27 октомври, а в болница бяха настанени и две от сестрите му - на 11 и 7 години. Децата вече са изписани от лечебните заведения като предстои и за тях да бъдат назначени съдебно-медицински експертизи, казаха от прокуратурата.</p>
      <p>Засега не е ясно как семейството се е сдобило със силната отрова за гризачи, която не се продава свободно. Досъдебното производство се води по член 122 от Наказателния кодекс за причиняване на смърт по непредпазливост и към момента няма повдигнато обвинение на лице, каза Йорданка Чанева.</p>
      <p>Семейството, в което се отглеждат пет деца, вече е настанено със съдействието на социалните служби в предоставено от съсед жилище с много по-добри битови условия, допълниха от прокуратурата.</p>
      <p>Стоп кадър NOVA tv</p>
    </article>
  </body>
</html>