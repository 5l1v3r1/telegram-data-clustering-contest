<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cvicny-letoun-raf-absolvoval-prvni-let-na-ceskem-uzemi/1824096?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T14:43:00+00:00"/>
    <meta property="og:title" content="Cvičný letoun RAF absolvoval první let na českém území"/>
    <meta property="og:description" content="Podhořany (Chrudimsko) - Na letišti Podhořany na Chrudimsku se na území České republiky uskutečnil první let letadla Miles M14A Magister Mk.I. V letounu vyrobeném v roce 1938 v Anglii cvičně létali piloti RAF za druhé světové války."/>
  </head>
  <body>
    <article>
      <h1>Cvičný letoun RAF absolvoval první let na českém území</h1>
      <address><time datetime="2019-11-22T14:43:00+00:00">22 Nov 2019, 14:43</time> by <a rel="author" href="http://www.ctk.cz/" target="_blank">ČTK</a></address>
      <p>Podhořany (Chrudimsko) - Na letišti Podhořany na Chrudimsku se na území České republiky uskutečnil první let letadla Miles M14A Magister Mk.I. V letounu vyrobeném v roce 1938 v Anglii cvičně létali piloti RAF za druhé světové války.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1574429990_P201911220657601.jpg"/>
        </figure>
        <figure>
          <img src="https://i3.cn.cz/6/1574430022_P201911220658301.jpg"/>
        </figure>
        <figure>
          <img src="https://i3.cn.cz/6/1574430083_P201911220659601.jpg"/>
        </figure>
        <figure>
          <img src="https://i3.cn.cz/6/1574430172_P201911220661001.jpg"/>
        </figure>
        <figure>
          <img src="https://i3.cn.cz/6/1574430360_P201911220664701.jpg"/>
        </figure>
        <figure>
          <img src="https://i3.cn.cz/6/1574430408_P201911220665301.jpg"/>
        </figure>
        <figure>
          <img src="https://i3.cn.cz/6/1574430426_P201911220665701.jpg"/>
        </figure>
        <figure>
          <img src="https://i3.cn.cz/6/1574430459_P201911220666401.jpg"/>
        </figure>
      </slideshow>
      <p>Letadlo je součástí sbírky historických letadel RAF Station Czechoslovakia, která má v Podhořanech základnu. Letoun dnes absolvoval zhruba čtvrthodinový let.</p>
      <p>"Letadlo funguje, jak má. Malinko foukalo, ale letadlu to příliš nevadí, protože je stabilní, nezáludné. Poprvé jsem s ním létal v Argentině, na českém území dnes poprvé. Při prvním letu se ověřuje funkčnost motoru a řiditelnost," řekl ČTK pilot Richard Santus.</p>
      <p>Letoun s výrobním číslem byl i ve výcvikovému středisku učitelů létání Flying Instructors School ve skotském Montrose, kde na něm roku 1942 létali českoslovenští piloti. Jde o jeden z posledních kusů tohoto typu na světě a jediný dochovaný v původním stavu a přitom stále letuschopný.</p>
      <p>Letoun česká skupina získala v Argentině, kam byl delimitován z Královského letectva Velké Británie roku 1946. Ještě letos s ním chce Santus odletět do Anglie na opravy. Let absolvuje na pět přistání. "Ještě nás čeká minimálně pět hodin létání, než se s ním odvážíme do Anglie. Musíme změřit spotřebu, výkony a provést menší prohlídku motoru," řekl Santus.</p>
      <p>Letadlo v Anglii podstoupí důkladnější prohlídku, dostane nové kryty podvozku a nový nátěr. Majitelé letadla si přejí, aby letadlo bylo zpět v Česku opravené a připravené na letní sezonu. Jednají například o účasti na Aviatické pouti v Pardubicích, která se koná první víkend v červnu, dodal Santus.</p>
      <p>Ve sbírce RAF Station Czechoslovakia jsou i další historické letouny. Všechny za druhé světové války pilotovali Čechoslováci. Skupina má také letouny De Havilland DH-82 Tiger Moth Mk.II výrobního čísla 82536 z roku 1939 a výrobního čísla 83105 z roku 1940.</p>
    </article>
  </body>
</html>