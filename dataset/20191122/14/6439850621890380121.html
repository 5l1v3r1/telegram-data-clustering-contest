<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462459/%E0%A6%A2%E0%A6%BE%E0%A6%AC%E0%A6%BF-%E0%A6%85%E0%A6%A7%E0%A6%BF%E0%A6%AD%E0%A7%81%E0%A6%95%E0%A7%8D%E0%A6%A4-%E0%A6%B8%E0%A6%BE%E0%A6%A4-%E0%A6%95%E0%A6%B2%E0%A7%87%E0%A6%9C%E0%A7%87%E0%A6%B0-%E0%A6%AC%E0%A6%BF%E0%A6%9C%E0%A7%8D%E0%A6%9E%E0%A6%BE%E0%A6%A8-%E0%A6%87%E0%A6%89%E0%A6%A8%E0%A6%BF%E0%A6%9F%E0%A7%87%E0%A6%B0-%E0%A6%AD%E0%A6%B0%E0%A7%8D%E0%A6%A4%E0%A6%BF"/>
    <meta property="og:site_name" content="Daily Janakantha"/>
    <meta property="article:published_time" content="2019-11-22T14:40:00+00:00"/>
    <meta property="og:title" content="ঢাবি অধিভুক্ত সাত কলেজের বিজ্ঞান ইউনিটের ভর্তি পরীক্ষা অনুষ্ঠিত"/>
    <meta property="og:description" content="অনলাইন রিপোর্টার ॥ ঢাকা বিশ্ববিদ্যালয় অধিভুক্ত সরকারি সাত কলেজের ২০১৯-২০ শিক্ষাবর্ষের স্নাতক সম্মান প্রথম বর্ষে বিজ্ঞান ইউনিটের ভর্তি পরীক্ষা অনুষ্ঠিত হয়েছে। আজ শুক্রবার সকাল ১০টায় শুরু হয়ে ১১টা পর্যন্ত চলে এই ভর্তি পরীক্ষা। এ বছর বিজ্ঞান ইউনিটে ৬৫০০ আসনের বিপরীতে আবেদন সংখ্যা ৩৪০৯৪ জন। রাজধানীর মোট ১১টি ..."/>
  </head>
  <body>
    <article>
      <h1>ঢাবি অধিভুক্ত সাত কলেজের বিজ্ঞান ইউনিটের ভর্তি পরীক্ষা অনুষ্ঠিত</h1>
      <address>
        <time datetime="2019-11-22T14:40:00+00:00">22 Nov 2019, 14:40</time>
      </address>
      <figure>
        <img src="http://www.dailyjanakantha.com/files/201911/1574437231_29.jpg"/>
      </figure>
      <p>অনলাইন রিপোর্টার ॥ ঢাকা বিশ্ববিদ্যালয় অধিভুক্ত সরকারি সাত কলেজের ২০১৯-২০ শিক্ষাবর্ষের স্নাতক সম্মান প্রথম বর্ষে বিজ্ঞান ইউনিটের ভর্তি পরীক্ষা অনুষ্ঠিত হয়েছে।</p>
      <p>আজ শুক্রবার সকাল ১০টায় শুরু হয়ে ১১টা পর্যন্ত চলে এই ভর্তি পরীক্ষা।</p>
      <p>এ বছর বিজ্ঞান ইউনিটে ৬৫০০ আসনের বিপরীতে আবেদন সংখ্যা ৩৪০৯৪ জন। রাজধানীর মোট ১১টি কেন্দ্রে আজ ভর্তি পরীক্ষা অনুষ্ঠিত হয়েছে।</p>
      <p>সাত কলেজের সমন্বয়ক অধ্যাপক শিবলী রুবাইয়াতুল ইসলাম জানান, সুশৃঙ্খল ভাবে এ ইউনিটের পরিক্ষা সম্পন্ন হয়েছে। কোনো কেন্দ্রে কোনো ধরণের অপ্রীতিকর ঘটনা ঘটেনি। ঢাবির আদলেই যথাসময়ে শিক্ষার্থীরা তাদের ফলাফল পাবে।</p>
      <p>পরিক্ষার নিয়ম অনুযায়ী এবারও পরীক্ষার হলে মোবাইল ফোন সম্পূর্ণ নিষিদ্ধ করা হয়েছে। পরীক্ষার সময় পরীক্ষার্থীর দুই কান দৃশ্যমান, ক্যালকুলেটর, ঘড়ি, ব্লুটুথ বা টেলিযোগাযোগ করা যায় এমন ইলেকট্রনিক ডিভাইস পরীক্ষার হলে সম্পূর্ণ নিষিদ্ধ ছিলো। আর সেই নিয়ম মেনেই আজকের পরিক্ষা সম্পন্ন হয়েছে।</p>
      <p>সরেজমিনে দেখা যায়, পরীক্ষা শুরুর এক থেকে দেড় ঘণ্টা আগেই পরীক্ষার্থীরা কেন্দ্রের সামনে উপস্থিত হন। সকাল থেকে বিভিন্ন জেলা থেকে আগত শিক্ষার্থীরা তাদের পরিক্ষা কেন্দ্রের সামনে ভিড় করতে থাকেন।</p>
      <p>ঢাকার প্রচন্ড জ্যামকে উপেক্ষা করে অনেকেই ভোরে তাদের কেন্দ্রে পৌঁছে গেছেন বলে জানান শিক্ষার্থীরা। পরিক্ষার কারণে জ্যাম হতে পারে বলে আবার অনেকই দূরদূরান্ত থেকে এসে রাতে থেকেছেন আত্মীয় স্বজন, বড় ভাই, বড় বোন কিংবা ছাত্রাবাসগুলোতে।</p>
      <p>এবার বিজ্ঞান ইউনিটে ৬৫০০টি আসনের মধ্যে ঢাকা কলেজ ১০৯০টি, ইডেন মহিলা কলেজ ১২২৫টি, তিতুমীর কলেজ ১৫১০টি, সরকারি বাঙলা কলেজ ৭১৫টি, কবি নজরুল সরকারি কলেজ ৬৩০টি, বদরুন্নেসা মহিলা কলেজ ৫৯০টি, শহীদ সোহরাওয়ার্দী কলেজ ৭৪০টি আসন রয়েছে।</p>
    </article>
  </body>
</html>