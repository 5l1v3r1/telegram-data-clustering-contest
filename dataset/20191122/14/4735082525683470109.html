<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Prawo-i-Sprawiedliwosc/191129745-Wiceszef-Kancelarii-Sejmu-Pani-marszalek-tak-nie-mozna.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-22T14:26:17+00:00"/>
    <meta property="og:title" content="Wiceszef Kancelarii Sejmu: Pani marszałek, tak nie można"/>
    <meta property="og:description" content="Pani marszałek, tak nie można - mówił do Elżbiety Witek podczas nocnego głosowania w Sejmie nad akceptacją członków do KRS wiceszef Kancelarii Sejmu Dariusz Salamończyk."/>
  </head>
  <body>
    <article>
      <h1>Wiceszef Kancelarii Sejmu: Pani marszałek, tak nie można</h1>
      <address>
        <time datetime="2019-11-22T14:26:17+00:00">22 Nov 2019, 14:26</time>
      </address>
      <p>
        <b>Pani marszałek, tak nie można - mówił do Elżbiety Witek podczas nocnego głosowania w Sejmie nad akceptacją członków do KRS wiceszef Kancelarii Sejmu Dariusz Salamończyk.</b>
      </p>
      <p>Wczoraj w nocy posłowie głosowali w sprawie zatwierdzenia kandydatów do Krajowej Rady Sądownictwa.</p>
      <p>Kandydatami zgłoszonymi przez PiS byli Bartosz Kownacki, Arkadiusz Mularczyk, Kazimierz Smoliński i Marek Ast.</p>
      <p>Kandydatkami opozycji były Kamila Gasiuk-Pihowicz (KO) i Joanna Senyszyn (SLD).</p>
      <p>O powtórzeniu głosowania zdecydowała marszałek Sejmu Elżbieta Witek z PiS, twierdząc, że część posłów miała problemy z urządzeniami do głosowania, a prośba o anulowanie głosowania pochodzi od posłów opozycji.</p>
      <p>Tymczasem z nagrań wynika, że słowa o konieczności anulowania głosowania - "bo my przegramy" - padły z ust posłanki PiS Joany Borowiak.</p>
      <figure>
        <iframe data-src="https://twitter.com/Leszczyna/status/1197790084680101888?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Dziś media informują, że przed podjęciem tej decyzji marszałek Witek  konsultowała się z siedzącym obok wiceszefem Kancelarii Sejmu Dariuszem Salamończykiem.</p>
      <p>"Nie można tak, pani marszałek. Ja melduję, że wszyscy posłowie zagłosowali, ci którzy są na sali' - mówi Salamończyk. Mimo to Witek decyduje o zanulowaniu głosowania.</p>
      <figure>
        <iframe data-src="https://twitter.com/MichalSzczerba/status/1197805247449780225?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Sytuację skomentował wicemarszałek Sejmu Ryszard Terlecki. - Niepoważne, ale znamy opozycję totalną. Jeden poseł płakał, że nie mógł oddać głosu i pani marszałek powtórzyła głosowanie - powiedział.</p>
      <p>W drugim podejściu wybrano do KRS czterech posłów PiS: Marka Asta, Arkadiusza Mularczyka, Bartosza Kownackiego i Kazimierza Smolińskiego.</p>
      <p>Wyniki pierwszego głosowania do tej chwili nie są znane, a posłowie opozycji  zdecydowali o skierowaniu do prokuratury zawiadomienia o możliwości popełnienia przestępstwa przez Witek. Koalicja Obywatelska złożyła wniosek o odwołanie Witek z funkcji Marszałek Sejmu.</p>
    </article>
  </body>
</html>