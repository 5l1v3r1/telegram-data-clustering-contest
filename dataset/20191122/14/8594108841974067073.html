<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/zssk-spusta-novy-web/265107"/>
    <meta property="og:site_name" content="touchIT"/>
    <meta property="article:published_time" content="2019-11-22T14:00:08+00:00"/>
    <meta property="og:title" content="ZSSK spúšťa nový web. Vieme detaily aj to, čo príde"/>
    <meta property="og:description" content="Železničná spoločnosť Slovensko (ZSSK) spúšťa po predchádzajúcom verejnom testovaní do ostrej prevádzky novú internetovú stránku www.zssk.sk. Web je zostavený podľa dizajn manuálu národného dopravcu,"/>
  </head>
  <body>
    <article>
      <h1>ZSSK spúšťa nový web. Vieme detaily aj to, čo príde</h1>
      <address><time datetime="2019-11-22T14:00:08+00:00">22 Nov 2019, 14:00</time> by <a rel="author">redakcia touchIT</a></address>
      <p>
        <b>Železničná spoločnosť Slovensko (ZSSK) spúšťa po predchádzajúcom verejnom testovaní do ostrej prevádzky novú internetovú stránku <a href="https://touchit.sk/zssk-spusta-novy-web/www.zssk.sk">www.zssk.sk</a>. Web je zostavený podľa dizajn manuálu národného dopravcu, prináša mnohé technologické vylepšenia, je responzívny a v neposlednom rade ním ZSSK odštartovala integrácie s inými systémami, ktoré budú pokračovať aj v ďalších fázach rozvoja stránky.</b>
      </p>
      <figure>
        <img src="https://touchit.sk/wp-content/uploads/2019/11/Nov%C3%BD-web-ZSSK_2_nowat.png"/>
      </figure>
      <p>Nová stránka je postavená na redakčnom systéme (CMS) WordPress, ktorý bol komplexne prepracovaný na mieru podľa požiadaviek a kritérií ZSSK. <b>„Interne sme si urobili hĺbkovú analýzu na základe niekoľkých nástrojov (Google Analytics, Google Search Console, SEO Frog, SEO Moz, Alexa Tools), ktorá nám ukázala, ako sa používateľ na stránke pohybuje, čo hľadá a pod akými kľúčovými slovami. Rovnako sme sa dozvedeli, ktoré stránky sú pre neho atraktívne a strávi na nich viac času a ktoré sú naopak neatraktívne. Analýza nám následne ukázala, ako je potrebné zmeniť používateľské rozhranie, poprípade kde zlúčiť alebo úplne odstrániť nevyužívané informácie pre cestujúcich,“</b> prezradil Radoslav Štefánek, člen predstavenstva a riaditeľ úseku služieb ZSSK.</p>
      <figure>
        <img src="https://touchit.sk/wp-content/uploads/2019/11/Nov%C3%BD-web-ZSSK_3_nowat.png"/>
      </figure>
      <p>Nový web prináša niekoľko vylepšení, jednoduchšiu orientáciu, štandardizované a pohodlnejšie vyhľadávanie. <b>„Kým starý web vyhľadával iba presne zadané frázy z názvu článku, nový web dokáže intuitívne vyhľadávať v ktorejkoľvek časti webu, čo podstatne zjednoduší a zrýchli vyhľadávanie a orientáciu na stránke,“</b> upresnila Alena Mižiková, vedúca tímu rozvoja a správy webovej stránky.</p>
      <p>Najväčšiu časť pristupujúcich na web zssk.sk tvoria v súčasnosti ženy vo veku od 25 do 35 rokov a bolo nevyhnutné prispôsobiť jeho užívateľské rozhranie novým požiadavkám trhu. <b>„V súčasnosti takmer 60 % návštevníkov pristupuje na stránku z mobilných zariadení. V tomto smere bolo nevyhnutnosťou prispôsobiť sa požiadavkám užívateľov a zresponzívniť jeho rozhranie pre všetky typy zariadení. Niekomu sa môže zdať nový web až priveľmi vzdušný, no sledovali sme tým nielen optimalizáciu na mobilné zariadenia, ale rovnako aj súčasné trendy web dizajnu V tejto oblasti sme sa spojili počas tvorby stránky aj so zástupcami slabozrakých a nevidiacich, aby sme prispôsobili stránku čítačom obrazoviek pre túto skupinu cestujúcich,“</b> uviedol Milan Hric, riaditeľ sekcie digitalizácie a rozvoja systémov ZSSK.</p>
      <p>S Milanom Hricom sme hovorili o novom webe podrobnejšie a zistili sme, že reálne sa práce na novom systéme začali v januári tohto roka. Celý web bol propravený tak, že v septembri došlo k intenzívnemu testovaniu zamestnancami ZSSK. Prišlo asi 250 pripomienok k fungovaniu webu a súčasťou analytickej práce bolo aj zoštíhlenie webu. Pôvodných asi 850 podstránok sa zmenšilo asi na 500.</p>
      <figure>
        <img src="https://touchit.sk/wp-content/uploads/2019/11/Nov%C3%BD-web-ZSSK_4_nowat.png"/>
      </figure>
      <p>V súčasnosti navštívi stránku zssk.sk približne 650-tisíc unikátnych používateľov mesačne, pre ktorých sú podľa štatistík najdôležitejšie informácie o vlakoch InterCity, o preprave bicyklov, zvierat a batožín, respektíve o bezplatnej preprave študentov. <b>„Nový web v súčasnosti prináša automatické informácie o otváracích hodinách, ktoré bolo potrebné doteraz zapracovávať ručne niekoľkokrát za deň. Cestujúci sa na novej stránke dozvedia aj aktuálne informácie o polohe a meškaní vlaku a do budúcna túto funkcionalitu rozšírime aj o možnosť samoobslužného vygenerovania potvrdenia o meškaní vlaku,“</b> doplnil Hric.</p>
      <p>Nový web je plne prevádzkovaný na IT infraštruktúre ZSSK tak, aby jeho prevádzka bola bezpečná a web mohol čerpať dáta z prevádzkových a predajných informačných systémov a zároveň neohrozoval ich bezpečnosť. <b>„Napriek tomu, že neexistuje 100-percentná ochrana pred možnými hrozbami, napadnutie webu nijakým spôsobom neohrozí prevádzku ostatných informačných systémov ZSSK. Nasadenie webu bolo pripravené tak, aby bolo do budúcnosti možné rozširovať integráciu na ostatné interné informačné systémy, čím by sa minimalizovali manuálne aktualizované údaje na webe a zvyšoval sa komfort poskytnutých údajov pre cestujúcich o službách ZSSK a jazde vlaku,“</b> prezradil Ivo Zlámal, vedúci oddelenia bezpečnosti ICT a podporných prevádzkových IS.</p>
      <p>ZSSK pristúpilo aj k zmene preferencie domény, pričom <a href="http://www.zssk.sk/">www.zssk.sk</a> sa stala hlavnou doménou, no užívatelia môžu naďalej používať aj doménu <a href="http://www.slovakrail.sk/">www.slovakrail.sk</a>. V rámci zjednodušenia orientácie národný dopravca prispôsobil aj domény pre prístup do predajného systému IKVC (<a href="https://touchit.sk/zssk-spusta-novy-web/predaj.zssk.sk">predaj.zssk.sk</a>) a do zákazníckeho konta (<a href="https://touchit.sk/zssk-spusta-novy-web/konto.zssk.sk">konto.zssk.sk</a>).</p>
      <p>Jedným z hlavných cieľov nového webu je dostať cestujúcich k všetkým potrebným informáciám na 3 kliknutia. <b>„V tomto duchu by sme chceli pokračovať aj v ďalšom rozvoji webu, pričom ho vnímame ako živý organizmus, ktorý sa bude neustále rozvíjať a zlepšovať a následne bude vedieť automaticky detekovať zvyklosti zákazníkov a reflektovať na ich požiadavky. Do budúcnosti počítame s tým, že na stránke budú automatizované plánované a aktuálne radenia vlakov, výluky, služby na staniciach, aktualizácia zmlúv, objednávok a faktúr cez systém SAP a spôsob zverejňovania verejného obstarávania. Samozrejme, budeme radi, ak nám zákazníci budú prinášať konštruktívnu spätnú väzbu. Pre tento účel sme zriadili e-mailovú schránku na zákaznícke podnety </b><a href="mailto:web.podnety@slovakrail.sk"><b>web.podnety@slovakrail.sk</b></a><b>,“ </b>dodal Hric.</p>
      <p>Do budúcna bude možné napr. priamo na tlačiarni si vytlačiť potvrdenie o meškaní vlaku, nebude treba o to ťiadať alebo čakať v rade. Podľa Hrice je najlepšou vlastnosťou vyhľadanie všetkých vlakov na určenej trase, pričom používateľ okamžite vidí meškanie konkrétneho vlaku a zistiť jeho polohu na mape. Pritom údaje, ktoré sa tu používajú sú vlastné – pochádzajú zo systému ZSSK a mali by byť presné.</p>
      <p>Konečná cena nového webu ZSSK je podstatne nižšia, ako bolo pôvodne plánované (pôvodná cena = 121 000 €), čo potvrdil aj Milan Hric: <b>„Aj vzhľadom na to, že nie všetky plánované integrácie bolo možné počas vývoja implementovať, a to hlavne z dôvodu nepripravenosti systémov zo strany ZSSK, konečná cena finálneho riešenia bola po dohode oboch strán znížená na 82 500 €.“</b></p>
      <p>Publikácia nového webu si vyžaduje krátkodobé obmedzenie predajných služieb a výpadky starého webu <a href="http://www.slovakrail.sk/">www.slovakrail.sk</a>. Práce sa začnú v piatok 22. 11. 2019 o 17:00, predpokladané ukončenie bude o 21:00 v rovnaký deň.</p>
      <p> </p>
      <related>
        <h4>Súvisiace články</h4>
        <a href="https://touchit.sk/tipy-na-webstranky-pomocnici-do-skoly/262209"/>
        <a href="https://touchit.sk/internetove-kurzy-a-vzdelavanie/262138"/>
        <a href="https://touchit.sk/trendy-vo-vyhladavani-na-internete/261939"/>
      </related>
    </article>
  </body>
</html>