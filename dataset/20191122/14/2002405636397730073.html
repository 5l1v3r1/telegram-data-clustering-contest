<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://natemat.pl/291391,gdzie-mozna-pochowac-urne-z-prochami-zmarlego-wielu-mozliwosci-nie-ma"/>
    <meta property="og:site_name" content="na:Temat"/>
    <meta property="article:published_time" content="2019-11-22T14:41:50+00:00"/>
    <meta property="og:title" content="Gdzie można pochować urnę z prochami zmarłego? Polskie prawo nie dopuszcza wielu możliwości"/>
    <meta property="og:description" content="Kto oglądał film &quot;Elizabethtown&quot; z pewnością pamięta, jak Orlando Bloom rozsypywał prochy swojego filmowego ojca po niemal całych Stanach Zjednoczonych. Aż dziw brał, że tych prochów na tyle starczyło. W Polsce takie potraktowanie prochów ojca zderzyłoby bohatera filmu z wymiarem sprawiedliwości."/>
  </head>
  <body>
    <article>
      <h1>Gdzie można pochować urnę z prochami zmarłego? Polskie prawo nie dopuszcza wielu możliwości</h1>
      <address><time datetime="2019-11-22T14:41:50+00:00">22 Nov 2019, 14:41</time> by <a rel="author">Paweł Kalisz</a></address>
      <p>Kto oglądał film "Elizabethtown" z pewnością pamięta, jak Orlando Bloom rozsypywał prochy swojego filmowego ojca po niemal całych Stanach Zjednoczonych. Aż dziw brał, że tych prochów na tyle starczyło. W Polsce takie potraktowanie prochów ojca zderzyłoby bohatera filmu z wymiarem sprawiedliwości.</p>
      <figure>
        <img src="https://dmp.adform.net/dmp/profile/?pid=11397&amp;sg=tagi_kulturaipopkultura_film"/>
      </figure>
      <p>Kwestię pochówku regulują przepisy powstałe jeszcze w czasach głębokiego PRL, gdy palenie zwłok kojarzyło się z obozem w <a href="https://natemat.pl/262217,piotr-rybak-i-narodowcy-przyjechali-do-obozu-auschwitz-w-dzien-pamieci">Auschwitz</a>. Wówczas większość Polaków nie dopuszczała do siebie myśli o kremacji. Od kilkudziesięciu lat ich liczba jednak systematycznie zrasta. Szacuje się, że dziś w dużych miastach sięga nawet 40 proc. pochówków. Choć kremacja trwa dłużej niż tradycyjny pochówek, to w ostatecznym rozrachunku tak jest po prostu taniej i bardziej ekologicznie.<br/><br/>OK, zdecydowaliśmy się na spalenie zwłok, mamy urnę z prochami naszego krewnego i co dalej? Zgodnie z prawem taką urnę trzeba pochować w przeznaczonym do tego miejscu. I nie może to być ukochany ogródek zmarłego czy miejsce, z którym zmarła była związana sentymentalnie. Urna musi trafić na <a href="http://extra.natemat.pl/odwiedzilimy-najbardziej-niedostpny-cmentarz-warszawy">cmentarz</a>. <br/><br/>Tu istnieje jednak kilka opcji pochówku. Jeden to oczywisty, urnę spuszcza się pod klasyczną płytę nagrobka lub wstawia do rodzinnego grobowca. Drugą możliwością jest kolumbarium. To betonowy mur z otworami przeznaczonymi na pochówek urn. Po umieszczeniu w środku naczynia otwór zamurowuje się, a z zewnątrz umieszcza tabliczkę z danymi zmarłego. <br/><br/><br/>Niektóre cmentarze mają też osobno wydzielone miejsca do chowania urn. Najczęściej są to niewielkie kwatery, gdzie zakopywane są urny, a na nich stawiana jest jedynie pionowa lub pozioma tabliczka z informacjami o zmarłym. Przypomina to trochę nowoczesne cmentarze znane z amerykańskich <a href="https://natemat.pl/t/33,film">filmów</a>. <br/><br/>Mając już w ręku urnę z prochami bliskiej osoby należy pamiętać, że w Polsce rozsypywanie prochów jest zabronione. Jednak tajemnicą poliszynela jest, że tak się dzieje. Jest to możliwe dzięki temu, że urna z prochami nie jest w krematoriach oficjalnie plombowana, więc nie ma teoretycznie problemu z "uszczknięciem" części jej zawartości. Jeśli jednak ktoś zdecyduje się na zastąpienie prochów bliskiej osoby popiołem z kominka musi mieć świadomość, że grozi mu za to surowa grzywna. <br/><br/>Ustawodawca zdaje sobie sprawę w tego, że przepisy w dużej części stają się fikcją literacką i co jakiś czas pojawiają się informacje na temat rozluźnienia przepisów. Ma to tym większe uzasadnienie, że ludzkie prochy są biologicznie neutralne i ich rozsypanie jest dużo bardziej ekologiczne, niż umieszczanie ich w ziemi. Z badań statystycznych przeprowadzonych w <a href="https://natemat.pl/t/20,usa">USA</a> wynika, że tylko 35,8% prochów po kremacji grzebanych jest na cmentarzu. Większość (38%) wraca do rodziny, 22,3% prochów jest rozsypywana, a 7,4% umieszczana w kolumbarium.</p>
    </article>
  </body>
</html>