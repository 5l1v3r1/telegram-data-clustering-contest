<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/glasba-in-film/clanek/mladi-pomurci-ponosni-na-niko-zorjan-252374"/>
    <meta property="og:site_name" content="Slovenske novice"/>
    <meta property="article:published_time" content="2019-11-22T14:32:00+00:00"/>
    <meta property="og:title" content="Mladi Pomurci ponosni na Niko Zorjan"/>
    <meta property="og:description" content="Za zabavo na skrajnem severovzhodu Slovenije je vedno skrbelo veliko domačih ansamblov in skupin. Med njimi je tudi zasedba, ki nastopa pod imenom Mladi Pomurci, to je simpatična druščina štirih ..."/>
  </head>
  <body>
    <article>
      <h1>Mladi Pomurci ponosni na Niko Zorjan</h1>
      <h2>Eden najobetavnejših mladih ansamblov pri nas ima lepo prihodnost. Navdihujejo jih slovenske legende, v zadnjih letih so dobili več nagrad.</h2>
      <address><time datetime="2019-11-22T14:32:00+00:00">22 Nov 2019, 14:32</time> by <a rel="author">O. B.</a></address>
      <p>Za zabavo na skrajnem severovzhodu Slovenije je vedno skrbelo veliko domačih ansamblov in skupin. Med njimi je tudi zasedba, ki nastopa pod imenom Mladi Pomurci, to je simpatična druščina štirih fantov in enega dekleta, ki poslušalce s svojimi narodno-zabavnimi ritmi spravljajo v plesni pogon in na festivalih pobirajo nagrade kot po tekočem traku.<br/><br/>Čeprav peterica prihaja iz Prekmurja, Prlekije in Haloz, so se mladi glasbeniki odločili za enotno ime Mladi Pomurci, saj so na začetku skupino sestavljali sami glasbeniki iz Prekmurja in Prlekije. Ansambel je dejaven že šesto leto, zadnje leto pa nastopa v popolnoma prenovljeni zasedbi, saj sta prvotna člana le <b>David</b> in <b>Tamara Duh</b> iz Melincev pri Beltincih, pri ustvarjanju domačih pesmi pa so se jima pridružili <b>Matej Škrlec</b> iz Ljutomera, basist <b>Kristjan Furman</b> iz Dobrine pri Žetalah in harmonikar <b>Blaž Hameršak </b>iz Pobrežja pri Ptuju. Ime skupine je nastalo na njihovih začetkih, ko so bili še zelo mladi.<br/><br/>»Večkrat nas v zvezi z imenom kdo pokritizira, da ne bomo večno mladi, a se lepo ubranimo z odgovorom, da bomo v starejših letih pač mladi po srcu,« odgovarja simpatična črnolaska Tamara na vprašanje, ali se bodo z leti preimenovali. Njihova najljubša zvrst je seveda narodno-zabavna glasba, vešči pa so tudi v tuji zabavni glasbi, od dalmatinskih balad do jugo rocka in še bi lahko naštevali.<br/>Večkrat nas v zvezi z imenom kdo pokritizira, da ne bomo večno mladi.<br/><br/><br/>»Najbolj smo ponosni na lanski nastop na Noči Modrijanov, kjer smo nastopili kot predstavniki Prekmurja. Na dogodku v Celju je sodelovalo približno 700 glasbenikov, ki so privabili več kot 12.000 obiskovalcev. Zaupam lahko še prisrčno anekdoto s tega nastopa. Ves čas koncerta smo bili namreč skriti v hišicah na odru, kjer je bilo precej vroče, in tega puder ni prenesel, zato so trije fantje morali nazaj v masko, ki pa je bila precej oddaljena od odra. Fantje niso slišali poteka koncerta in so en hod na oder zamudili, zato sva na odru ostala samo jaz in David, kar je bilo precej hecno,« nam je še razkrila Tamara.<br/><br/>Dodala je, da so kljub mladosti in kratki karieri prejeli že številne prestižne nagrade in priznanja, cenijo pa predvsem slovenske pevke in pevce ter skupine, ki jih navdihujejo. »To so na primer stari dobri mački, kot so <b>Franc Mihelič</b>, <b>Lojze Slak</b>, <b>Slavko</b> in <b>Vilko Avsenik</b> ter od novejših Gadi in Modrijani,« nam je zaupala Tamara in še dodala: »Seveda smo ponosni na naše Pomurje in na tukajšnje izvajalce, med katerimi bi izpostavili našo vidno predstavnico <b>Niko Zorjan</b>, ki jo vsi zelo podpiramo.« </p>
    </article>
  </body>
</html>