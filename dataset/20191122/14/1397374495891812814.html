<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/domaci-fudbal/miloje-hvali-nislije-trazi-strpljenje-za-strance-a-ovaj-problem-ga-mnogo-ne-brine-393439.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-22T14:11:00+00:00"/>
    <meta property="og:title" content="Miloje hvali Nišlije, traži strpljenje za strance, a ovaj problem ga mnogo ne brine..."/>
    <meta property="og:description" content="Trener fudbalera Crvene zvezde Vladan Milojević rekao je danas da očekuje tešku, ali i zanimljivu utakmicu u Nišu protiv Radničkog i istakao da njegova ekipa mora da bude bolja nego u meču protiv Mačve."/>
  </head>
  <body>
    <article>
      <h1>Miloje hvali Nišlije, traži strpljenje za strance, a ovaj problem ga mnogo ne brine...</h1>
      <h2>Trener fudbalera Crvene zvezde Vladan Milojević rekao je danas da očekuje tešku, ali i zanimljivu utakmicu u Nišu protiv Radničkog i istakao da njegova ekipa mora da bude bolja nego u meču protiv Mačve.</h2>
      <address><time datetime="2019-11-22T14:11:00+00:00">22 Nov 2019, 14:11</time> by <a rel="author">Beta</a></address>
      <p><b>Fudbaleri Crvene zvezde</b> sutra gostuju niškom Radničkom u utakmici 17. kola Super lige Srbije. <br/><br/><i>"Svaka utakmica u Nišu je derbi. Radnički je sjajna ekipa koja pretenduje na visok plasman i imaju za cilj izlazak u Evropu. Odlični su bili prošle godine, na početku ove sezone su imali probleme, ali su se popravili.<br/></i><i><br/></i><i>Teško je gostovati Radničkom, imaju sjajnu publiku i uvek veliku podršku sa tribina",</i> rekao je <b>Milojević</b> na konferenciji za novinare.<br/><br/><i>"Njihov šef stručnog štaba Kosanović radi sjajan posao, iskusan je trener i ume da pripremi ekipu na pravi način. Siguran sam da će igrati čvrsto i agresivno, kao i da će biti zanimljiva utakmica",</i> rekao je Milojević.<br/><br/>Trener Zvezde je naveo i da su se svi igrači su se vratili iz reprezentacija i da će se posle današnjeg treninga videti ko je raspoloživ za meč u Nišu.<br/><br/><i>"Očekujem dobru i zanimljivu utakmicu, a utisak je da moramo da budemo mnogo bolji nego protiv Mačve"</i>, naveo je Milojević.<br/><br/>Nakon meča na Čairu, Zvezda već u utorak dočekuje minhenski Bajern u okviru Lige šampiona.<br/><br/><i>"Nema kalkulisanja oko sastava. Ima dosta faktora koji utiču na to koje ću igrače da izaberem za utakmicu. Uvek razmišljamo o prvom narednom susretu i moram da naglasim da je nama prvenstvo prioritet"</i>, rekao je trener Zvezde.<br/><br/>On je podsetio da od osmorice stranaca treba da izabere četvoricu i da mu to pravi veliki problem.<br/><br/><i>"Teško je u takvoj situaciji pronaći kontinuitet i takmičarsku formu. Treba biti strpljiv sa svim igračima, a pogotovo sa strancima, zbog tog ograničenja. Jirku smo upravo zato i poslali u Radnički na pozajmicu, tamo je i Meleg, drago mi je što igraju",</i> rekao je Milojević.<br/><br/>Milojević se osvrnuo i na činjenicu da su njegovi igrači u poslednje dve utakmice postigli samo dva pogotka, ali i istakao da se ne brine oko efikasnosti.<br/><br/><b><i>"Stvaramo dosta šansi, ali nemamo 'lak' gol, kao što smo ga možda imali. Dešavaju se utakmice kao u Ivanjici kada smo pravili dosta šansi, a postigli samo jedan pogodak.<br/></i></b><b><i><br/></i></b><b><i>Verujem da ćemo popraviti realizaciju u narednim utakmicama, ali ponavljam da me to ne brine previše i da imam poverenje u moje igrače",</i></b> rekao je Milojević.<br/><br/>Utakmica Radnički - Zvezda igra se sutra od 16.00 na Čairu.</p>
      <p>Izvor: Beta</p>
      <related>
        <h4>Povezane vesti</h4>
        <a href="https://www.sportske.net/vest/domaci-fudbal/nastavlja-se-lsl-sve-pocinje-u-humskoj-ali-je-glavni-dogadjaj-u-nisu-dolazi-zvezda-393403.html"/>
        <a href="https://www.sportske.net/vest/domaci-fudbal/zabelezio-debi-u-zvezdi-i-odmah-pokazao-potencijal-393346.html"/>
        <a href="https://www.sportske.net/vest/domaci-fudbal/boaci-servirao-osvetu-golmanu-macve-393316.html"/>
        <a href="https://www.sportske.net/vest/domaci-fudbal/zvezda-se-mucila-delije-digle-glas-tvitovi-393297.html"/>
        <a href="https://www.sportske.net/vest/domaci-fudbal/kup-srbije-boaci-od-tragicara-do-heroja-zvezda-u-cetvrtfinalu-393296.html"/>
      </related>
    </article>
  </body>
</html>