<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/sport/maradona-i-a-anun-at-revenirea-pe-banca-tehnic-a-echipei-gimnasia-la-plata-1320435"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-22T14:29:00+00:00"/>
    <meta property="og:title" content="Maradona și-a anunțat revenirea pe banca tehnică a echipei Gimnasia La Plata"/>
    <meta property="og:description" content="Legendarul Diego Maradona şi-a anunţat revenirea în funcţia de antrenor al echipei argentiniene de fotbal Gimnasia y Esgrima La Plata, la doar două zile după ce demisionase."/>
  </head>
  <body>
    <article>
      <h1>Maradona și-a anunțat revenirea pe banca tehnică a echipei Gimnasia La Plata</h1>
      <address><time datetime="2019-11-22T14:29:00+00:00">22 Nov 2019, 14:29</time> by <a rel="author">ZIUA NEWS</a></address>
      <p>
        <b>Legendarul Diego Maradona şi-a anunţat revenirea în funcţia de antrenor al echipei argentiniene de fotbal Gimnasia y Esgrima La Plata, la doar două zile după ce demisionase.</b>
      </p>
      <p>''Sunt foarte fericit să vă anunţ că rămân antrenor la Gimnasia'', a scris Maradona în reţelele de socializare, explicând că revenirea sa în funcţia pe care o părăsise marţi a survenit după restabilirea unităţii în cadrul clubului.</p>
      <p>Avocatul lui Maradona, Matias Morla, a declarat că fostul campion mondial s-a răzgândit după ce candidaţii la funcţia de preşedinte al clubului au hotărât să lase deoparte dezacordurile înaintea alegerilor de sâmbătă.</p>
      <p>Maradona a preluat funcţia în luna septembrie, cu condiţia ca preşedintele Gabriel Pellegrino să rămână la conducere, iar decizia acestuia de a nu candida la alegeri a provocat demisia surpriză a lui Pibe de Oro. Nu este clar dacă Pellegrino va fi unicul candidat la alegerile de sâmbătă.</p>
      <p>Diego Maradona a pierdut primele sale trei meciuri pe banca echipei din La Plata, dar de atunci a câştigat trei din cinci partide, echipa fiind pe antepenultima poziţie în clasament şi, în continuare, în pericol de retrogradare.</p>
    </article>
  </body>
</html>