<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/22/leggi-notizia/argomenti/attualita/articolo/maltempo-ad-alba-si-attiva-la-macchina-della-protezione-civile-dal-comune-si-consiglia-di-evitare.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-22T14:22:43+00:00"/>
    <meta property="og:title" content="Maltempo, Alba attiva la macchina della protezione civile. Tanaro osservato speciale"/>
    <meta property="og:description" content="Preoccupa la possibile salita nel livello del fiume tra la giornata di sabato e quella di domenica, come anche i rischi collegati al rischio frane su versanti collinari già pregni delle piogge di questi giorni. Dal Municipio si..."/>
  </head>
  <body>
    <article>
      <h1>Maltempo, Alba attiva la macchina della protezione civile. Tanaro osservato speciale</h1>
      <h2>Preoccupa la possibile salita nel livello del fiume tra la giornata di sabato e quella di domenica, come anche i rischi collegati al rischio frane su versanti collinari già pregni delle piogge di questi giorni. Dal Municipio si consiglia di evitare gli spostamenti non necessari</h2>
      <address><time datetime="2019-11-22T14:22:43+00:00">22 Nov 2019, 14:22</time> by <a rel="author">Ezio Massucco</a></address>
      <p>Nessun allarmismo, ma comportamenti improntati a una sana prudenza.  <br/>Questa la raccomandazione che arriva dal Municipio di Alba, dove in queste ore ci si sta organizzando per fare fronte all’allerta meteo da poco comunicata dall’Arpa e su previsioni che parlano di <b>piogge particolarmente intense a partire dalla mezzanotte di oggi, venerdì 22 novembre, e che si insisteranno su tutto il territorio della Valle Tanaro – come anche nelle vallate del Belbo e del Bormida – per almeno 24 ore, sino almeno alla mezzanotte di sabato</b>. Non escludendo che possano comunque protrarsi anche nella giornata di domenica, 24 novembre. <br/><br/><b>Osservato speciale è il livello del fiume Tanaro,</b> dove – per quanto riguarda la capitale delle Langhe – la possibile onda di piena è attesa tra la notte di sabato e la mattinata di domenica. <b>Ma preoccupa anche la situazione dei versanti collinari</b>, già pregni delle piogge cadute lungo tutta la settimana, e <b>dove il rischio è quello di fenomeni franosi</b>, con conseguenti problematiche legate anche alla viabilità. <br/><br/>Sempre rimanendo ad Alba sono in corso di attivazione le procedure del caso, col coinvolgimento della Protezione civile comunale – come sempre agli ordini della dirigente comunale Laura Campigotto – e delle diverse associazioni di volontari attive in città. <br/><br/>Nella prima mattinata di domani, sabato 23, verrà fatto un primo punto della situazione col sindaco Bo e i diversi soggetti interessati dal piano comunale di Protezione civile. <br/><br/><i>"Non è il caso di fare inutili allarmismi – </i>spiega la dottoressa Campigotto<i> –, ma parliamo comunque di una situazione che secondo le previsioni meteo non va sottovalutata. Per questo uno dei consigli che ci sentiamo di dare è quello di evitare gli spostamenti che non siano necessari. Per il resto monitoreremo costantemente la situazione, offrendo via via gli aggiornamenti necessari alla popolazione".</i></p>
      <figure>
        <img src="http://www.targatocn.it/fileadmin/archivio/targatocn/contenuti/ALBA_SOTTOPASSO_CILLARIO_ALLAGATO.jpg"/>
        <figcaption>Il sottopassaggio di corso Cillario, completamente allagato durante l'alluvione del novembre 2016</figcaption>
      </figure>
      <related>
        <h4>News collegate:</h4>
        <a href="http://www.targatocn.it/2019/11/22/leggi-notizia/argomenti/attualita/articolo/esondazioni-e-frane-e-allerta-arancione-in-valle-tanaro-belbo-e-bormida.html"/>
      </related>
    </article>
  </body>
</html>