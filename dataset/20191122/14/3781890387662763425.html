<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743084"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T14:28:00+00:00"/>
    <meta property="og:title" content="จำคุกชาวสิงคโปร์ส่งสินค้าให้โสมแดง"/>
    <meta property="og:description" content="นักธุรกิจชาวสิงคโปร์ถูกศาลตัดสินลงโทษจำคุก เป็นเวลาเกือบ 3 ปี เมื่อวันศุกร์ ฐานลักลอบส่งสินค้าหรู รวมมูลค่ากว่า 6 ล้านดอลลาร์สิงคโปร์ (132.8 ล้านบาท) ไปยังเกาหลีเหนือ ซึ่งถือเป็นการละเมิดมาตรการคว่ำบาตรขององค์การสหประชาชาติ หรือ ยูเอ็น"/>
  </head>
  <body>
    <article>
      <h1>จำคุกชาวสิงคโปร์ส่งสินค้าให้โสมแดง</h1>
      <address>
        <time datetime="2019-11-22T14:28:00+00:00">22 Nov 2019, 14:28</time>
      </address>
      <p>
        <b>นักธุรกิจชาวสิงคโปร์ถูกศาลตัดสินลงโทษจำคุก เป็นเวลาเกือบ 3 ปี เมื่อวันศุกร์ ฐานลักลอบส่งสินค้าหรู รวมมูลค่ากว่า 6 ล้านดอลลาร์สิงคโปร์ (132.8 ล้านบาท) ไปยังเกาหลีเหนือ ซึ่งถือเป็นการละเมิดมาตรการคว่ำบาตรขององค์การสหประชาชาติ หรือ ยูเอ็น</b>
      </p>
      <p>สำนักข่าวเอเอฟพีรายงานจากประเทศสิงคโปร์ เมื่อวันที่ 22 พ.ย. ว่า นายอึ้ง เค็ง หว่า วัย 56 ปี ผู้จัดการบริษัท ที สเปเชียลลิสต์ ถูกศาลตัดสินความผิด ฐานลักลอบส่งสินค้าทางเรือ รวมถึง ไวน์ สุรา และน้ำหอม ไปยังเกาหลีเหนือ โดยผ่านเมืองต้าเหลียน มณฑลเหลียวหนิง ทางภาคตะวันออกเฉียงเหนือของจีน เป็นเวลานาน 6 ปี โดยสินค้ารวมมูลค่ากว่า 6 ล้านดอลลาร์สิงคโปร์ ซึ่งยังรวมถึงเครื่องสำอาง อุปกรณ์ดนตรี นาฬิกาข้อมือ และอัญมณี ถูกส่งไปวางจำหน่ายในเครือข่ายห้างสรรพสินค้าในเกาหลีเหนือ<br/><br/>ผู้พิพากษา บาลา เรดดี กล่าวในระหว่างอ่านคำพิพากษา ให้ลงโทษจำคุกนายอึ้ง 34 เดือน ว่า มาตรการคว่ำบาตรจะมีประสทิธิภาพก็ต่อเมื่อ ทุกรัฐสมาชิกของยูเอ็น รวมถึงสิงคโปร์ ใช้ความพยายามเต็มที่ในการปฏิบัติตามมติ การค้าระหว่างประเทศโดยผิดกฎหมายดังกล่าว ยังส่งผลกระทบในทางลบ ต่อชื่อเสียงภาพลักษณ์ของสิงคโปร์ในเวทีโลกด้วย</p>
      <figure>
        <img src="https://www.dailynews.co.th/admin/upload/20191122/news_jNkoLZQdJQ214055_533.jpg?v=201911230711?v=3644"/>
      </figure>
      <p>ยูเอ็นออกมาตรการคว่ำบาตรเกาหลีเหนือ เพื่อเป็นการลงโทษการทดสอบขีปนาวุธและอาวุธนิวเคลียร์ ขณะที่สิงคโปร์ออกกฎหมายรับรองมติของยูเอ็น และประกาศระงับความสัมพันธ์ทางการค้ากับเปียงยางในปี พ.ศ. 2560<br/><br/>ในระยะหลายปีที่ผ่านมา มีหลายคดีที่บริษัทและบุคคลในสิงคโปร์ ถูกฟ้องดำนเนินดค ฐานลักลอบส่งสินค้าต้องห้ามให้เกาหลีเหนือ เดือน ส.ค.ที่ผ่านมา บริษัทหนึ่งในสิงคโปร์ถูกกล่าวหาลักลอบส่งไวน์และสุรา รวมมูลค่า 665,000 ดอลลาร์สิงคโปร์ (14.7 ล้านบาท) ไปยังเกาหลีเหนือ และเมื่อปีที่แล่้ว ชาย 2 คนถูกตั้งข้อหา ลักลอบส่งสินค้าหรู รวมถึง เครื่องประดับอัญมณี และนาฬิกาข้อมือ ไปยังเปียงยาง<br/><br/>ปี 2559 บริษัทขนส่งในสิงคโปร์ถูกสั่งปรับ ฐานพยายามลักลอบส่งอาวุธและเครื่องบินรบยุคสหภาพโซเวียต จากคิวบาไปยังเกาหลีเหนือ.<br/><br/>ภาพ - AP, REUTERS</p>
    </article>
  </body>
</html>