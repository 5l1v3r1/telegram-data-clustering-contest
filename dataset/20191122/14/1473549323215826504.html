<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/kibole-widzewa-lodz-z-zarzutami-gasior-i-ciastek-zeznaja-adam-zajac-poszukiwany,987336.html"/>
    <meta property="og:site_name" content="TVN24"/>
    <meta property="article:published_time" content="2019-11-22T14:40:00+00:00"/>
    <meta property="og:title" content="Uderzenie w kiboli Widzewa. Szukają Zająca, &quot;Gąsior&quot; i &quot;Ciastek&quot; poszli na współpracę"/>
    <meta property="og:description" content="Ośmiu kiboli powiązanych z Widzewem Łódź, ale także Wisłą Kraków oraz Ruchem Chorzów, usłyszało zarzuty handlu narkotykami na wielką skalę. To efekt śledztwa, w którym na współpracę z policją zdecy..."/>
  </head>
  <body>
    <article>
      <h1>Uderzenie w kiboli Widzewa. Szukają Zająca, "Gąsior" i "Ciastek" poszli na współpracę</h1>
      <address><time datetime="2019-11-22T14:40:00+00:00">22 Nov 2019, 14:40</time> by <a rel="author">Szymon Jadczak</a></address>
      <slideshow>
        <figure>
          <img src="https://r-scale-00.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/6d648889-9f9a-4f85-9d9f-cbe50b6e9e89.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/3e15cc11f979ed25912dff5b0669f2cd/12d9d394-5218-4266-b284-2a9c76921bb7-480p.mp4"/>
          <figcaption>Porachunki kiboli w Łodzi? Spalone auto, wokół rozrzucone...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/b29eed44276144e4e8103a661f9a78b7/cf663111-b819-4c67-8a4f-74e828f5b94a-480p.mp4"/>
          <figcaption>Bójka pseudokibiców na A1</figcaption>
        </figure>
        <figcaption>Porachunki kiboli w Łodzi? Spalone auto, wokół rozrzucone maczety [wideo z 25.11.2018 roku]<cite>Foto: Grzegorz Michałowski / PAP | Video: TVN 24</cite></figcaption>
      </slideshow>
      <h3>Ośmiu kiboli powiązanych z Widzewem Łódź, ale także Wisłą Kraków oraz Ruchem Chorzów, usłyszało zarzuty handlu narkotykami na wielką skalę. To efekt śledztwa, w którym na współpracę z policją zdecydowało się dwóch liderów gangu kiboli łódzkiego klubu - Michał G., pseudonim Gąsior, i Artur P., pseudonim Ciastek. W tej sprawie poszukiwany jest między innymi Adam Zając, pseudonim Zajcu.</h3>
      <related>
        <a href="https://www.tvn24.pl/pomorze,42/okradl-zaklad-bukmacherski-i-skatowal-pracowniczke-ruszyl-proces,571756.html"/>
      </related>
      <p>Policyjna akcja odbyła się na przełomie października i listopada. Policjanci z warszawskiego zarządu Centralnego Biura Śledczego Policji zatrzymali pięć osób, kolejne trzy zostały doprowadzone do Mazowieckiego Wydziału Zamiejscowego Departamentu do Spraw Przestępczości Zorganizowanej i Korupcji Prokuratury Krajowej w Warszawie z aresztów śledczych i zakładów karnych.</p>
      <p>Wszyscy usłyszeli zarzuty handlu narkotykami i udziału w zorganizowanej grupie przestępczej. Sześciu kiboli zostało aresztowanych przez sąd. Wśród nich jest "Dzidek", który już wcześniej siedział w areszcie nałożonym przez dwa sądy w innych sprawach.</p>
      <h3>Policja naprawia swoje błędy</h3>
      <p>Do akcji CBŚP pod koniec października doszło po kompromitacji policji w marcu tego roku. Wtedy to po raz pierwszy w ramach dużego śledztwa wymierzonego w gang kiboli Widzewa Łódź miało dojść do zatrzymań kilkunastu członków grupy przestępczej, która na dużą skalę handlowała narkotykami. Ale gdy na początku marca antyterroryści przyszli po 14 kiboli łódzkiego klubu, w dziesięciu przypadkach drzwi otworzyły im żony oraz konkubiny podejrzanych. Ich partnerzy dzień wcześniej uciekli przed policją. W tej sprawie Biuro Spraw Wewnętrznych Policji sprawdza nie tyle, czy, ale w jaki sposób doszło do przecieku.</p>
      <p>Z informacji tvn24.pl wynika, że kibole uciekli przed policyjnymi zatrzymaniami do Anglii i Hiszpanii. Za częścią z nich wystawiono listy gończe. Do dziś poszukiwany jest między innymi Adam Zając, pseudonim Zajcu. Zając to zawodnik MMA (mieszanych sztuk walki, mixed martial arts), głośno zrobiło się o nim w sierpniu 2017 roku, gdy przed meczem Widzewa z Wartą Sieradz przed stadionem ktoś pchnął go kilka razy nożem. Mężczyzna w stanie krytycznym został zabrany do szpitala, według lekarzy był o krok od śmierci.</p>
      <p>Według rozmówców tvn24.pl z kręgu pseudokibiców "Zajcu" został zaatakowany przez innego kibica Widzewa, powodem sporu była zazdrość o kobietę.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/1e02edf5-2f14-44c4-90c3-a0ebdd4818ac.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Policja poszukuje Adama Zająca, ps. Zajcu<cite>Źródło: policja.pl</cite></figcaption>
      </figure>
      <related>
        <a href="https://www.tvn24.pl/lodz,69/zaatakowali-bo-kibicowal-innej-druzynie-kopali-tak-ze-pekly-kosci-czaszki,883909.html"/>
      </related>
      <p>Inny z mężczyzn, który w marcu miał zostać zatrzymany przez Centralne Biuro Śledcze Policji - Michał G., pseudonim Gąsior - w czerwcu sam zgłosił się na policję. Według informacji tvn24.pl zgodził się na współpracę pod warunkiem przyznania mu statusu tak zwanego małego świadka koronnego i nadzwyczajnego złagodzenia kary.</p>
      <p>Oprócz niego wcześniej policjantom z CBŚP udało się złamać innego kibola Widzewa: Artura P. ps. Ciastek. To ich wyjaśnienia doprowadziły do ostatnich zatrzymań. Zarówno "Ciastek" jak i "Gąsior" są w ostatnim czasie lżeni z trybun podczas meczów Widzewa.</p>
      <h3>Holandia-Irlandia i Hiszpania-Polska</h3>
      <p>Z ustaleń śledczych wynika, że w 2008 roku kibole stworzyli narkotykowy szlak najpierw pomiędzy Holandią a Irlandią, gdzie odbiorcami byli głównie mieszkający tam polscy emigranci. Od 2014 roku głównie marihuana, ale i kokaina płynęły z Hiszpanii do Polski. Z zarzutów wynika, że do kraju mogło trafić co najmniej 400 kilogramów marihuany oraz od 5 do 80 kilogramów innych narkotyków.</p>
      <p>W handel zamieszani mieli być także kibole klubów, które współpracują z Widzewem na polu pseudokibicowskim, czyli Wisły Kraków oraz Ruchu Chorzów.</p>
      <p>Zarzut handlu 300 gramami kokainy usłyszał między innymi Daniel U., pseudonim Dzidek, do niedawna prawa ręka Pawła M., pseudonim Misiek, szefa kiboli Wisły Kraków. "Dzidek" był człowiekiem do zadań specjalnych w gangu kiboli Wisły. Dziś siedzi w areszcie nałożonym przez trzy sądy do trzech różnych spraw - oprócz handlu narkotykami z kibolami Widzewa, w Krakowie odpowiada za zabójstwo 18-letniego kibica Cracovii, a w Katowicach za usiłowanie zabójstwa przywódcy kiboli GKS Katowice.</p>
      <h3>"Rufio" badany wariografem</h3>
      <p>Z kolei kilka dni temu w Hiszpanii został zatrzymany Damian B., pseudonim Rufio, związany z kibolami Ruchu Chorzów, który kupował na Półwyspie Iberyjskim marihuanę przerzucaną później do Polski. Gdy dwa lata temu doszło do wpadki i gangsterzy stracili 50 kilogramów narkotyków, "Rufio" został poddany przez szefów kiboli Widzewa badaniom na wariografie, które miały wykluczyć jego współpracę z policją. Przeszedł je pozytywnie. W gronie badających byli gangsterzy, którzy dziś z policją współpracują.</p>
      <p>Za handel narkotykami i udział w zorganizowanej grupie przestępczej kibolom grozi 15 lat więzienia. W sumie w tej sprawie, łącznie z zatrzymanymi w ostatnich tygodniach, prokuratorzy postawili zarzuty już 32 osobom. 20 z nich przebywa w aresztach.</p>
      <p>Co ciekawe, zarzutów nie usłyszał nadal kibol, którego rozmówcy tvn24.pl wskazują jako przywódcę grupy ściągającej narkotyki do Polski. Ale śledczy zapewniają, że to nie koniec zatrzymań.</p>
    </article>
  </body>
</html>