<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/motor/Albert-Llovera-projecte-dakar-2020_0_2348765218.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T14:12:46+00:00"/>
    <meta property="og:title" content="&quot;Si hi ha un mur, hi és per a tots&quot;: Albert Llovera presenta el seu nou projecte per al Dakar 2020"/>
    <meta property="og:description" content="El pilot andorrà competirà amb un camió Iveco de l'equip De Rooy, un dels favorits al triomf"/>
  </head>
  <body>
    <article>
      <h1>"Si hi ha un mur, hi és per a tots": Albert Llovera presenta el seu nou projecte per al Dakar 2020</h1>
      <h2>El pilot andorrà competirà amb un camió Iveco de l'equip De Rooy, un dels favorits al triomf</h2>
      <address>
        <time datetime="2019-11-22T14:12:46+00:00">22 Nov 2019, 14:12</time>
      </address>
      <p>L'andorrà Albert Llovera tornarà aquest 2020 al Dakar. Hi ho farà dalt d'un camió d'un dels equips que vol lluitar pel títol, un Iveco de l'escuderia De Rooy. El pilot, en cadira de rodes des que va patir un accident mentre competia a la Copa del Món d'esquí l'any 1985, s'enfrontarà de nou al ral·li després de dos anys d'absència. "Si hi ha un mur, hi és per a tots", ha explicat Llovera, optimista de mena que evidencia que el fet d'anar en cadira de rodes no ha de ser impediment per competir amb els millors en aquest ral·li, considerat el més dur del món.</p>
      <p>No serà la primera vegada que Llovera participa en el Dakar. Els últims anys no hi va poder anar després de sotmetre's a una operació de la mà el 2017. Ja en porta cinc (un d'ells a l'Àfrica i quatre a l'Amèrica del Sud), però aquest cop hi anirà com a assistència ràpida de l'equip Iveco-De Rooy, un dels equips més destacats de la categoria de camions. Dels quatre camions que competeixen amb els colors de l'equip holandès, ell serà el tercer i, pe tant, li tocarà primer ajudar la resta de companys. "Tot ha estat una evolució. L'any 2007 em van cridar per anar-hi i va ser una oportunitat i vaig poder gaudir del Dakar a l'Àfrica. Fins al 2014-15 vaig estar fent el Mundial de Ral·lis i vaig poder tornar al Dakar gràcies a Nasser al-Attiyah i a la meva filla, que es van trobar als Jocs Olímpics de Londres", ha explicat. El 2015 li va arribar l'oportunitat de fer el pas i competir amb el camió, i l'andorrà explica que per a ell disputar el ral·li amb aquest equip és "una gran oportunitat".</p>
      <p>Així, recorda que la primera pregunta que va fer va ser si el camió tenia "canvi automàtic o manual". Ell, que va haver de passar per quiròfan per operar-se el dit perquè el canvi li generava estrès al cos (tot ho fa amb les mans), en això s'hi fixa. I el fet que el canvi sigui automàtic i l'accelerador electrònic l'ajudaran bastant.</p>
      <h3>Primera presa de contacte</h3>
      <p>Abans d'anar al Dakar, Llovera i el seu equip van fer quilòmetres al Marroc. "La posada a punt anirà evolucionant, però el més important és veure les persones de l'equip, que ens vam començar a conèixer", ha explicat Llovera, que estrena companys d'aventura: Ferran Marco i Marc Torres. "El primer dia, després de la primera posada a punt, vam pujar al camió i vam començar a rodar bastant bé. El campió s'adapta bastant a la meva manera de conduir, el sento bastant bé. El <i>pack</i> es va adaptant i cada vegada anem més ràpid", ha resumit.</p>
      <p>"Dalt del camió et sents molt potent", explica. "He tingut la sort de conduir diversos aparells en diverses modalitats, però mai m'havia enfilat a un aparell així", ha afegit el pilot. El fet d'estar en un equip on troba el suport de tothom és una de les coses que valora més d'aquest projecte. "Il·lusionat de tenir tot el conjunt. La gent només veu els que sortim a la foto i al darrere hi ha molta feina. Per primera vegada, tot i que porto molts anys competint, soc en un equip real on tot va en la mateixa direcció", ha indicat.</p>
      <p>El Dakar 2020 estrena ubicació, l'Aràbia Saudita. A Llovera, que ha competit a l'Àfrica i a Sud-Amèrica, no l'espanta aquest repte. "M'agrada més la carretera de terra, perquè en sorra no faig gaires quilòmetres, però al 2017 vaig fer dos o tres etapes en sorra molt bones. Si hi ha un mur, hi és per a tots. I si hi ha una duna, hi és per a tots", comenta, il·lusionat amb l'aventura que li espera a principis de gener.</p>
    </article>
  </body>
</html>