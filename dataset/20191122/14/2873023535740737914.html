<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/220078"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T14:31:26+00:00"/>
    <meta property="og:title" content="Σαντορινιός: Ντροπή και ύβρις τα κλειστά κέντρα κράτησης στα νησιά"/>
    <meta property="og:description" content="«Είναι όνειδος για τα δικαιώματα του ανθρώπου και για τους κανόνες του Διεθνούς και Ευρωπαϊκού Δικαίου, η δημιουργία κλειστών κέντρων κράτησης στα νησιά του Νοτίου και Βορείου Αιγαίου», δήλωσε ο Νεκτάριος Σαντορινιός."/>
  </head>
  <body>
    <article>
      <h1>Σαντορινιός: Ντροπή και ύβρις τα κλειστά κέντρα κράτησης στα νησιά</h1>
      <address><time datetime="2019-11-22T14:31:26+00:00">22 Nov 2019, 14:31</time> by <a rel="author">Χριστίνα Παπασταθοπούλου</a></address>
      <p>«Είναι όνειδος για τα δικαιώματα του ανθρώπου και για τους κανόνες του Διεθνούς και Ευρωπαϊκού Δικαίου, η δημιουργία κλειστών κέντρων κράτησης στα νησιά του Νοτίου και Βορείου Αιγαίου», δήλωσε ο τομεάρχης Ναυτιλίας και βουλευτής ΣΥΡΙΖΑ Δωδεκανήσου.</p>
      <p>Σχολιάζοντας το σχέδιο της κυβέρνησης που περιλαμβάνει τη δημιουργία κλειστών κέντρων κράτησης στα νησιά του Αιγαίου τόνισε:</p>
      <p>«Είναι ντροπή για ένα σύγχρονο κράτος, που διέπεται από τις αρχές του Διαφωτισμού και του Ανθρωπισμού, να προωθεί ως λύση τη φυλάκιση ανθρώπων, που έρχονται ως ικέτες στις ακτές μας, ζητώντας άσυλο, προστασία και ζεστασιά.</p>
      <p>Είναι τερατούργημα και ενάντια σε κάθε Διεθνή Διακήρυξη, η σκέψη και μόνο, να κλείσεις, πίσω από πελώριους τοίχους, παιδιά ασυνόδευτα και απάτριδα, των οποίων οι οικογένειες και οι γειτονιές διαλύθηκαν από τον πόλεμο και τις παγκόσμιες ανισότητες.</p>
      <p>Είναι ύβρις, τέλος, προς την ίδια την Ιστορία των νησιών μας, που για πολλά χρόνια κάποιοι τα είχαν μετατρέψει σε φυλακές, τόπους εξορίας και βασανισμού, η αναβίωση κέντρων περιορισμού- αποθηκών ανθρώπινων ψυχών».</p>
      <p> Ο Ν.Σαντορινιός πρόσθεσε:<br/><br/>«Δεν αμφιβάλλαμε ποτέ ότι ένα κόμμα, που με τόση ευκολία εργαλειοποίησε μικροπολιτικά το προσφυγικό και έθρεψε τα πιο ακραία και μισαλλόδοξα ένστικτα, ενάντια σε πρόσφυγες και μετανάστες, όταν το ίδιο, από τη θέση της κυβέρνησης, θα καλείτο να διαχειριστεί το ζήτημα, θα έδειχνε και ολιγωρία και ασχετοσύνη και προχειρότητα και έλλειμμα πολιτικής ικανότητας. Αυτά απέδειξε μέχρι τώρα η ΝΔ και με μεγάλη επιτυχία.</p>
      <p>Αυτό όμως που απευχόμασταν, και δυστυχώς μας διέψευσε η κυβέρνηση, ήταν ότι μπορούσε να κάνει πρακτική του κράτους τις ακραίες ακροδεξιές φωνές που κρύβει μέσα στα σπλάχνα της. Και αυτό, με τις δηλώσεις του κ. Στεφανή και του κ. Πέτσα, για το περίφημο επιχειρησιακό σχέδιο αντιμετώπισης του προσφυγικού - μεταναστευτικού, έγινε απολύτως πια σαφές.</p>
      <p>15.000 άνθρωποι ήταν καταμετρημένοι μέχρι τον Ιούλιο στα νησιά, και μέσα σε πέντε μήνες, ο αριθμός κορυφώθηκε στις 35.000. Η απόφαση για δημιουργία δομών, τύπου κλειστών κέντρων κράτησης, στα νησιά, σημαίνει απόλυτα και χωρίς περιστροφές, ότι οι προσφυγικοί πληθυσμοί θα συσσωρεύονται στα νησιά και εκεί θα παραμένουν, χωρίς δικαίωμα μετεγκατάστασης, χωρίς το δικαίωμα της εθελοντικής επιστροφής και χωρίς το δικαίωμα της οικογενειακής επανένωσης, διαδικασίες που μέχρι το καλοκαίρι του 2019, είχαν συμβάλει στη μείωση των πληθυσμών.</p>
      <p>Δεν φτάνει που η κυβέρνηση απέτυχε σε όλα τα πεδία, όπως αυτό της διπλωματίας, της ανάδειξης του θέματος σε ευρωπαϊκό επίπεδο και της διαχείρισης του προσφυγικού - μεταναστευτικού με τη στήριξη των θεσμών και των δομών που είχε θέσει σε λειτουργία ο ΣΥΡΙΖΑ, τώρα θέλει να σύρει τη χώρα σε έναν κατήφορο καταγγελιών από τη Διεθνή Κοινότητα και τους Διεθνείς Οργανισμούς για την Προστασία των Δικαιωμάτων, να αμαυρώσει την ιστορία των νησιών και να σπιλώσει τις μέρες εκείνες που οι νησιώτες έδιναν μαθήματα αλληλεγγύης, ανθρωπιάς και ήθους, σε όλη την Ευρώπη.<br/>Μπροστά σε όλα αυτά, ο ΣΥΡΙΖΑ, αλλά και όλοι οι δημοκράτες Πολίτες θα αντισταθούν στο δόγμα καταστολής και περιορισμού».</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/antipoliteysi/216000_exigiseis-apo-ton-ypoyrgo-naytilias-gia-tin-ko-zita-o-n-santorinios"/>
        <a href="https://www.efsyn.gr/node/205644"/>
        <a href="https://www.efsyn.gr/politiki/antipoliteysi/204792_apantiseis-santorinioy-se-plakiotaki"/>
        <a href="https://www.efsyn.gr/politiki/kybernisi/220005_sigi-ihthyos-gia-lebitha-apo-stefani"/>
        <a href="https://www.efsyn.gr/node/219791"/>
        <a href="https://www.efsyn.gr/politiki/antipoliteysi/217856_stin-arhi-afairesan-ton-amka-argotera-milisan-gia-eisboleis-simera"/>
      </related>
    </article>
  </body>
</html>