<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/22/canada-says-deeply-concerned-by-sentencing-niloufar-bayani-iranian-environmental-activist"/>
    <meta property="og:site_name" content="euronews"/>
    <meta property="article:published_time" content="2019-11-22T14:36:51+00:00"/>
    <meta property="og:title" content="ابراز نگرانی کانادا از صدور حکم ۱۰ سال زندان برای نیلوفر بیانی"/>
    <meta property="og:description" content="دولت کانادا روز پنجشنبه ۲۱ نوامبر/۳۰ آبان از حکم زندان صادره برای نیلوفر بیانی، پژوهشگر و فعال محیط زیست در ایران، عمیقا ابراز نگرانی کرد."/>
  </head>
  <body>
    <article>
      <h1>ابراز نگرانی کانادا از صدور حکم ۱۰ سال زندان برای نیلوفر بیانی</h1>
      <address><time datetime="2019-11-22T14:36:51+00:00">22 Nov 2019, 14:36</time> by <a rel="author">یورونیوز فارسی </a></address>
      <p>دولت کانادا روز پنجشنبه ۲۱ نوامبر/۳۰ آبان از حکم زندان صادره برای نیلوفر بیانی، پژوهشگر و فعال محیط زیست در ایران، عمیقا ابراز نگرانی کرد.</p>
      <p>آنجلا سورد، سخنگوی امور بین الملل دولت کانادا، در این باره گفت: «دولت کانادا از حکمی که برای نیلوفر بیانی صادر شده است عمیقا نگران است.»</p>
      <p>وی اضافه کرد: «کانادا متعهد است که ایران را به دلیل تخطی‌هایش از حقوق دموکراتیک و حقوق بشر مسئول برشمارد. به همین دلیل است که کانادا در هفته گذشته قطعنامه‌ای را در سازمان ملل تهیه کرد که ایران را به تبعیت از تعهدات بین‌المللی حقوق بشری‌اش فرا می‌خواند.»</p>
      <p>قوه قضائیه ایران دو روز پیش اعلام کرد پس از برگزاری ۳۶ جلسه از دادگاه «متهمان به جاسوسی از مراکز نظامی در پوشش محیط زیست»، شش نفر از متهمان پرونده به ۶ تا ۱۰ سال زندان <a href="https://farsi.euronews.com/2019/11/20/iranians-environment-avtivists-sentenced-to-six-to-ten-years-jail">محکوم شدند.</a> در میان این افراد نیلوفر بیانی به ۱۰ سال زندان و رد مال شش سال کار در سازمان ملل محکوم شده است.</p>
      <p>نیلوفر بیانی که در ایران متولد شده است، فارغ التحصیل دانشگاه مک گیل کانادا و تبعه این کشور به شمار می‌رود. وی پیش از بازگشت به ایران با برنامه محیط زیست سازمان ملل در تورنتو کار می‌کرد.</p>
      <p>خانم بیانی در دی ماه ۹۶ به همراه هشت فعال محیط زیست دیگر در ارتباط با فعالیت‌های موسسه «حیات‌وحش میراث پارسیان» بازداشت شد.</p>
      <p>کاووس سید امامی، دیگر متهم این پرونده و رئیس سازمان غیردولتی میراث حیات وحش پارسیان، مدت کوتاهی پس از بازداشت در زندان درگذشت. مقام‌های ایران اعلام کردند وی «خودکشی» کرده است. این در حالی است که این روایت از سوی خانواده آقای سیدامامی رد شده است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/20/iranians-environment-avtivists-sentenced-to-six-to-ten-years-jail">شش فعال محیط زیست ایران به ۶ تا ۱۰ سال زندان محکوم شدند</a>
        </li>
        <li>
          <a href="https://farsi.euronews.com/2019/02/06/leonardo-dicaprio-on-iranian-environmental-activists-detained-in-iran">دی‌کاپریو از کنشگران بازداشت شده محیط زیست در ایران حمایت کرد</a>
        </li>
      </ul>
    </article>
  </body>
</html>