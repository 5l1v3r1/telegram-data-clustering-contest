<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1625793/%E0%A6%AA%E0%A7%8D%E0%A6%B0%E0%A6%B6%E0%A7%8D%E0%A6%A8-%E0%A6%89%E0%A6%A0%E0%A7%87%E0%A6%9B%E0%A7%87-%E0%A6%AA%E0%A6%BE%E0%A6%95%E0%A6%BF%E0%A6%B8%E0%A7%8D%E0%A6%A4%E0%A6%BE%E0%A6%A8%E0%A7%87%E0%A6%B0-%E0%A6%A8%E0%A6%A4%E0%A7%81%E0%A6%A8-%E0%A6%95%E0%A6%BF%E0%A6%B6%E0%A7%8B%E0%A6%B0-%E0%A6%A4%E0%A6%BE%E0%A6%B0%E0%A6%95%E0%A6%BE%E0%A6%B0-%E0%A6%AC%E0%A7%9F%E0%A6%B8"/>
    <meta property="og:site_name" content="প্রথম আলো"/>
    <meta property="article:published_time" content="2019-11-22T14:50:00+00:00"/>
    <meta property="og:title" content="প্রশ্ন উঠেছে পাকিস্তানের নতুন কিশোর তারকার বয়স নিয়েও"/>
    <meta property="og:description" content="দুর্দান্ত গতি আর বাড়তি বাউন্স&amp;mdash;অভিষেকেই নজর কেড়েছেন নাসিম শাহ। এই তরুণ ফাস্ট বোলারই এখন পর্যন্ত গ্যাবা টেস্টে পাকিস্তানের অর্জন। প্রথম ইনিংসে ২৪৪ রান করা পাকিস্তানকে মাত্র ১ উইকেট হারিয়ে টপকে গেছে অস্ট্রেলিয়া। দ্বিতীয় দিন শেষে ৬৮ রানে এগিয়ে আছে স্বাগতিক দল। তবে দ্বিতীয় দিন শেষে আলোকছটার ভাগ সেঞ্চুরিয়ান ওয়ার্নারের সঙ্গে ভাগাভাগি করে নিয়েছেন উইকেটশূন্য থাকা নাসিমও।প্রস্তুতি ম্যাচে গতির ঝড়ে..."/>
  </head>
  <body>
    <article>
      <h1>প্রশ্ন উঠেছে পাকিস্তানের নতুন কিশোর তারকার বয়স নিয়েও</h1>
      <address><time datetime="2019-11-22T14:50:00+00:00">22 Nov 2019, 14:50</time> by <a rel="author">খেলা ডেস্ক</a></address>
      <p>দুর্দান্ত গতি আর বাড়তি বাউন্স—অভিষেকেই নজর কেড়েছেন নাসিম শাহ। এই তরুণ ফাস্ট বোলারই এখন পর্যন্ত গ্যাবা টেস্টে পাকিস্তানের অর্জন। প্রথম ইনিংসে ২৪৪ রান করা পাকিস্তানকে মাত্র ১ উইকেট হারিয়ে টপকে গেছে অস্ট্রেলিয়া। দ্বিতীয় দিন শেষে ৬৮ রানে এগিয়ে আছে স্বাগতিক দল। তবে দ্বিতীয় দিন শেষে আলোকছটার ভাগ সেঞ্চুরিয়ান ওয়ার্নারের সঙ্গে ভাগাভাগি করে নিয়েছেন উইকেটশূন্য থাকা নাসিমও।<br/><br/>প্রস্তুতি ম্যাচে গতির ঝড়ে অস্ট্রেলিয়া এ দলের ব্যাটসম্যানদের কাঁপিয়ে দিয়েছেন নাসিম। সফরের মাঝপথে মায়ের মৃত্যুতেও টলেননি। সিরিজের প্রথম টেস্টেই অভিষেক হয়েছে তাঁর। মাত্র ১৬ বছর ২৭৯ দিনে অভিষেক হওয়ায় ৬৬ বছর পুরোনো এক রেকর্ড ভেঙেছেন। অস্ট্রেলিয়ার মাঠে সবচেয়ে কম বয়সে টেস্ট খেলার রেকর্ড হয়ে গেছে নাসিমের। এত দিন এ রেকর্ড ছিল সাবেক অস্ট্রেলিয়ান অধিনায়ক ইয়ান ক্রেইগের। ১৯৫৩ সালে দক্ষিণ আফ্রিকার বিপক্ষে অভিষেকের সময় ১৭ বছর ছিল ক্রেইগের।</p>
      <p>আজ কোনো উইকেট পাননি নাসিম। তাঁর বলে ক্যাচ দিলেও নো বল হওয়ায় বেঁচে গিয়েছেন ডেভিড ওয়ার্নার। কিন্তু নাসিমের প্রথম ওভারেই মুগ্ধ হয়ে গেছেন সাবেক ইংল্যান্ড অধিনায়ক মাইকেল ভন। এক টুইটে লিখেছেন, ‘টেস্ট ক্যারিয়ারে মাত্র ১ ওভার করল... কিন্তু এর মাঝেই বোঝা যায় নাসিম শাহ মহাতারকা হতে যাচ্ছে! ১৬ বছর বয়স আর তাতেই এত চমৎকার অ্যাকশনে ১৪৭ কিলোমিটার গতি তুলছে।’</p>
      <p>নাসিমের দুর্ভাগ্য সবাই ভনের মতো তাঁর বয়স মেনে নেননি। কারণ ২০১৮ সালের ১ ডিসেম্বর পাকিস্তানেরই সাংবাদিক সাজ সাদিক একটা টুইট করেছিলেন। সেখানে লেখা হয়েছিল, পাকিস্তান সুপার লিগে কোয়েটা গ্ল্যাডিয়েটরসের নজরকাড়া ১৭ বছরের পেসার নাসিম শাহ পিঠে ব্যথা পেয়েছিল। এখন অনুশীলনে ফিরেছে এবং আশা করি পিএসএলের জন্য সে প্রস্তুত থাকবে।’ সাদিকের এক বছর পুরোনো টুইট অনুযায়ী নাসিমের বয়স এখন কোনোভাবেই ১৬ হতে পারে না। সাবেক ভারতীয় ব্যাটসম্যান মোহাম্মদ কাইফও ব্যাপারটা খেয়াল করেছেন এবং লিখেছেন, ‘দারুণ প্রতিভা মনে হচ্ছে ওকে। কিন্তু ওর বয়স এখন ১৬ দেখাচ্ছে, ওর বয়স মনে হয় দিন দিন কমছে।’</p>
      <p>পাকিস্তানি ক্রিকেটারদের বয়স নিয়ে সন্দেহ অবশ্য নতুন কিছু নয়। ১৪ বছর বয়সে টেস্ট খেলে রেকর্ড করা হাসান রাজা পরে স্বীকার করেছেন তাঁর বয়স চুরি করা হয়েছিল। সবচেয়ে বিখ্যাত উদাহরণ তো হাতের নাগালেই। ১৯৯৬ সালে ১৬ বছর বয়সে দ্রুততম সেঞ্চুরির রেকর্ড গড়েছিলেন শহীদ আফ্রিদি। পরে এ বছর প্রকাশিত আত্মজীবনীতে প্রথমে জানানো হয়েছে, আফ্রিদির আসল বয়স ছিল তখন ২১। পরের সংস্করণে অবশ্য সেটা কমিয়ে ১৯ করা হয়েছে।</p>
    </article>
  </body>
</html>