<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/teoretyk-reiderskoho-rukhu-iak-portnov-buduvav-skhemy-z-uzakonennia-zakhoplenoho-maina-sposterihach-203290.html"/>
    <meta property="og:site_name" content="5 канал"/>
    <meta property="article:published_time" content="2019-11-22T14:55:00+00:00"/>
    <meta property="og:title" content="&quot;Теоретик рейдерського руху&quot;: як Портнов будував схеми з узаконення захопленого майна – &quot;Спостерігач&quot;"/>
    <meta property="og:description" content="Саме Портнов поставив на потік перерозподіл власності за допомогою третейських судів – фактично громадських організацій із правом виносити господарські рішення, кажуть експерти"/>
  </head>
  <body>
    <article>
      <h1>"Теоретик рейдерського руху": як Портнов будував схеми з узаконення захопленого майна – "Спостерігач"</h1>
      <address>
        <time datetime="2019-11-22T14:55:00+00:00">22 Nov 2019, 14:55</time>
      </address>
      <p>Колишній перший заступник глави адміністрації Віктора Януковича – Андрій Портнов – будував схеми, які узаконювали захоплення майна і збагачували близьке до нього коло людей. Про це йдеться у черговому випуску проєкту журналістських розслідувань "Спостерігач".</p>
      <blockquote>"У добре відомому фільмі "Хрещений батько" є видатна фраза: "Один юрист з паперами може вкрасти більше, ніж сто громил з автоматами". І видатна роль Андрія Володимировича Портнова полягає в тому, що він не просто практик, а він видатний теоретик рейдерського руху", – констатує правозахисник Юрій Спектор.</blockquote>
      <p>Експерти кажуть, саме Портнов поставив на потік перерозподіл власності за допомогою третейських судів – фактично громадських організацій, утім із правом виносити господарські рішення. Зміни до законодавства, ініційовані Портновим, майже унеможливили скасування їхніх рішень та скоротили терміни оскарження.</p>
      <p>"Крім схеми з третейськими судами, була ще інша схема, яка і діяла, і діє зараз. Вона називається на такому слензі "просужувати". Що таке "просужування"? Це приблизно те саме, як із третейськими судами, тільки використовуються суди звичайні", – каже Спектор.</p>
      <blockquote>Він має на увазі схему із узаконення вкраденого майна через судові рішення. Приклад: за сумнівних обставин привласнено будівлю. З часом її можуть повернути через суд. Не чекаючи цього, аферисти самі подають позов проти самих себе – але навмисно погано виписаний. Відтак суд ухвалює рішення про законність афери – і все, крапка, справу зроблено.</blockquote>
      <figure>
        <iframe src="https://www.youtube.com/embed/v-hCF5hGOw0" width="745" height="451" data-service="Youtube" scrolling="no"/>
      </figure>
      <p>Раніше 5.ua повідомляв про те, як <a href="https://www.5.ua/polityka/yak-dbr-zakryvaie-ochi-na-pohrozy-portnova-prokuroru-hpu-sposterihach-202862.html">ДБР закриває очі на погрози Портнова прокурору ГПУ</a>. Справу про погрози не просто загальмували – прокурора самого намагаються зробити винним.</p>
    </article>
  </body>
</html>