<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641389/%D9%88%D8%B2%DB%8C%D8%B1-%D8%AF%D9%81%D8%A7%D8%B9-%D8%AA%D8%B1%DA%A9%DB%8C%D9%87-%D8%B3%D8%A7%D9%85%D8%A7%D9%86%D9%87%E2%80%8C%D9%87%D8%A7%DB%8C-%D8%A7%D8%B3-400-%D9%81%D8%B9%D8%A7%D9%84-%D9%85%DB%8C%E2%80%8C%D8%B4%D9%88%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T14:07:00+00:00"/>
    <meta property="og:title" content="وزیر دفاع ترکیه: سامانه‌های اس-400 فعال می‌شوند"/>
    <meta property="og:description" content="وزیر دفاع ترکیه با بیان اینکه کشورش هرگز از به کار بردن سامانه‌های روسی عقب‌نشینی نمی‌کند، از فعال شدن این سامانه‌ها بعد از اتمام دوره آموزشی خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/641389/%D9%88%D8%B2%DB%8C%D8%B1-%D8%AF%D9%81%D8%A7%D8%B9-%D8%AA%D8%B1%DA%A9%DB%8C%D9%87-%D8%B3%D8%A7%D9%85%D8%A7%D9%86%D9%87%E2%80%8C%D9%87%D8%A7%DB%8C-%D8%A7%D8%B3-400-%D9%81%D8%B9%D8%A7%D9%84-%D9%85%DB%8C%E2%80%8C%D8%B4%D9%88%D9%86%D8%AF">وزیر دفاع ترکیه: سامانه‌های اس-400 فعال می‌شوند</a>
      </h1>
      <h2>وزیر دفاع ترکیه با بیان اینکه کشورش هرگز از به کار بردن سامانه‌های روسی عقب‌نشینی نمی‌کند، از فعال شدن این سامانه‌ها بعد از اتمام دوره آموزشی خبر داد.</h2>
      <address><time datetime="2019-11-22T14:07:00+00:00">22 Nov 2019, 14:07</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «<b>حلوصی آکار</b>» وزیر دفاع ترکیه شامگاه پنجشنبه گفت به محض تکمیل روند آموزش خدمه نظامی <b>سامانه‌های پدافند موشکی</b> «اس-400»، این سامانه‌ها فعال و عملیاتی می‌شوند.</p>
      <p>آکار طی سخنرانی برای کمیته برنامه و بودجه پارلمان <b>ترکیه</b>،‌ توضیح داد: «برنامه آموزشی حول عملیاتی کردن سخت‌افزار این پدافند موشکی در حال انجام است و بعد از تکمیل، ما طبق برنامه [اس-400 را] فعال می‌کنیم».</p>
      <p>وی تاریخ دقیقی برای زمان عملیاتی و فعال شدن سامانه‌های روسی اس-400 ارائه نداد اما تاکید کرد آنکارا در برابر فشارهای هیچ کشور خارجی از به کار بردن این سامانه‌ها عقب‌نشینی نمی‌کند.</p>
      <p>به نوشته خبرگزاری «<a href="https://www.aa.com.tr/en/turkey/turkey-to-activate-s-400-missile-defense-systems/1652275">آناتولی</a>» وزیر دفاع ترکیه در پاسخ به سوالی درباره همکاری گروهک ارتش آزاد با سازمان‌های تروریستی در سوریه، مدعی شد این عناصر مسلح با هیچ گروهی مرتبط نبوده و فقط به مردم سوریه کمک می‌کنند.</p>
      <p>آکار درباره عملیات نظامی اخیر در سوریه نیز گفت: «در نتیجه این عملیات، توهم ایجاد یک گذرگاه تروریستی و دولتی تروریستی [در شمال سوریه] به پایان رسید».</p>
      <p>وی همچنین درباره مناقشات پیش‌آمده با آمریکا بر سر تحویل ندادن جنگنده‌هاای «اف-35» نیز گفت که ترکیه تا کنون چهار فروند از آنها را تحویل گرفته و یک فروند دیگر نیز در آشیانه‌ای در آمریکا منتظر تحویل شدن است.</p>
      <p>تحویل اولین سامانه اس-400 به ترکیه در حالی اوایل مرداد ماه تکمیل شد که وزارت خارجه آمریکا پیش از آن تهدید کرده بود که واشنگتن هر کشوری را که از روسیه، سامانه پدافند موشکی اس-۴۰۰ خریداری کند، تحریم خواهد کرد. در مورد ترکیه نیز آمریکا هشدار داده بود نه تنها تحویل مابقی جنگنده‌های اف-35 به ترکیه را تعلیق می‌کند بلکه از برنامه تولید مشترک این جنگنده نیز کنار می‌گذارد.</p>
    </article>
  </body>
</html>