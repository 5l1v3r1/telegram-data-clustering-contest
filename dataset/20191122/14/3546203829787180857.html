<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1884960196_Viktor_Orban_zaplashi_da_iztegli_partiyata_si_ot_ENP"/>
    <meta property="og:site_name" content="webcafé"/>
    <meta property="article:published_time" content="2019-11-22T14:19:00+00:00"/>
    <meta property="og:title" content="Виктор Орбан заплаши да изтегли партията си от ЕНП"/>
    <meta property="og:description" content="Партията на унгарския премиер Виктор Орбан - Фидес заплаши да напусне Европейската народна партия (ЕНП)."/>
  </head>
  <body>
    <article>
      <h1>Виктор Орбан заплаши да изтегли партията си от ЕНП</h1>
      <address><time datetime="2019-11-22T14:19:00+00:00">22 Nov 2019, 14:19</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2018/09/28/orban2809/1170x780.jpg"/>
        <figcaption>Причината е все още замразеното членство на Фидес в ЕНП<cite>Снимка: © Getty</cite></figcaption>
      </figure>
      <p>Партията на унгарския премиер Виктор Орбан - Фидес заплаши да напусне Европейската народна партия (ЕНП).</p>
      <p>След като през март ЕНП временно преустанови активното членството на Фидес заради опасения за проблеми с демокрацията в страната, сега партията не получи и покана за двудневния конгрес на ЕНП в Хърватия тази седмица.</p>
      <p>Това накара Орбан публично да заяви, че партията му може да преосмисли членството си в ЕНП.</p>
      <p>Според решението на консервативния европейски блок, условията за демокрация в Унгария ще бъдат проучени от назначена комисия, преди да бъде решено дали пълноправното членство на Фидес да бъде върнато. Това е процес, който новият председател на ЕНП Доналд Туск очаква да приключи до края на януари.</p>
      <p>Националистът Орбан даде днес интервю за унгарското обществено радио. "Запазваме членството си замразено. Ще изчакаме ЕНП да изрази ясно възгледите и плановете си и тогава ще вземем решение", добави той.</p>
      <p>В реч на конгреса в Загреб Туск не назова поименно Орбан, но каза, че паневропейската политическа формация е решена да се противопостави на манипулативния популизъм и фалшивите новини.</p>
      <p>Запитан за изявлението на Туск, Орбан каза, че ЕНП е направила завой наляво - нещо, което Туск трябва да спре, или в противен случай ЕНП ще загуби Фидес.</p>
      <related>
        <h4>Още по темата</h4>
        <a href="https://www.webcafe.bg/newscafe/politika/id_1224641402"/>
      </related>
    </article>
  </body>
</html>