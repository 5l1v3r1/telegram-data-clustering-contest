<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622774/%D8%B1%D8%A6%DB%8C%D8%B3%DB%8C-%D9%85%D8%AC%D8%A7%D8%B2%D8%A7%D8%AA-%D8%B3%D8%AE%D8%AA%DB%8C-%D8%AF%D8%B1-%D8%A7%D9%86%D8%AA%D8%B8%D8%A7%D8%B1-%D8%A7%D8%BA%D8%AA%D8%B4%D8%A7%D8%B4%E2%80%8C%DA%AF%D8%B1%D8%A7%D9%86-%D9%88-%D8%A7%D8%B1%D8%A8%D8%A7%D8%A8%D8%A7%D9%86-%D8%A2%D9%86%D9%87%D8%A7-%D8%AE%D9%88%D8%A7%D9%87%D8%AF-%D8%A8%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T14:59:00+00:00"/>
    <meta property="og:title" content="رئیسی: مجازات سختی در انتظار اغتشاش‌گران و اربابان آنها خواهد بود"/>
    <meta property="og:description" content="رئیس قوه قضائیه با بیان اینکه بسیجی از روحیه ابتکار، خلاقیت و نوآوری برخوردار است، گفت: بسیجی برخوردار از روحیه &quot;ما می‌توانیم&quot; برای پیشرفت امور جامعه است."/>
  </head>
  <body>
    <article>
      <h1>رئیسی: مجازات سختی در انتظار اغتشاش‌گران و اربابان آنها خواهد بود</h1>
      <address>
        <time datetime="2019-11-22T14:59:00+00:00">22 Nov 2019, 14:59</time>
      </address>
      <p>
        <i>رئیس قوه قضائیه با بیان اینکه بسیجی از روحیه ابتکار، خلاقیت و نوآوری برخوردار است، گفت: بسیجی برخوردار از روحیه "ما می‌توانیم" برای پیشرفت امور جامعه است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>آیت‌الله رئیسی در همایش سراسری "خیزش هسته‌های مساله محور جوانان" که صبح امروز در مجتمع فرهنگی میلاد نور و با حضو دانشجویان بسیجی سراسر کشور برگزار شد، ضمن تبریک سالروز بسیج دانشجویی اظهار کرد: بسیج مجموعه‌ای مومن، دلداده به خدا و برخوردار از روحیه جهادی، تلاشگر برای پیشرفت علمی و معنوی جامعه بوده و دغدغه مند نسبت به مشکلات مردم است.</p>
      <p>وی افزود: بسیجی دارای روحیه آماده و برخوردار از آمادگی برای هزینه کردن از خود و آنچه در اختیار دارد برای ارتقای جامعه و رفع مشکلات و گره‌ از زندگی مردم است.</p>
      <figure>
        <img src="https://aftabnews.ir/files/fa/news/1398/9/1/362107_513.jpg"/>
      </figure>
      <p>رئیس قوه قضائیه با بیان اینکه بسیجی از روحیه ابتکار، خلاقیت و نوآوری برخوردار است، گفت: بسیجی از روحیه "ما می‌توانیم" برای پیشرفت امور جامعه برخوردار است.</p>
      <p>رئیس قوه قضائیه در ادامه با بیان اینکه دانشجو،‌ چهره‌ای دوستدار دانش و دارای روحیه دانش افزایی و معرفت افزایی برای خود و جامعه است اظهار کرد: بسیجی دارای روحیه‌ای حقیقت یاب که به دنبال حقیقت می‌گردد است تا حقیقت را بیابد و اهل تحقیق و پژوهش برای ارتقای جامعه و آنچه که این علم و دانش را در جهت پیشرفت جامعه موثر کند، است.</p>
      <p>رئیسی ادامه داد: عجین شدن این دو عنصر بسیجی و دانشجو بودن، دانشجوی بسیجی را دارای جایگاه والا کرده که این جایگاه والا ایجاب می‌کند جامعه و نیاز آن را خوب بشناسد و خود را برای رفع نیازهای جامعه آماده کند. سیاسی بودن برای دانشجو هم همین معنا را دارد و شناخت نیازهای جامعه برای دفع این نیازها به عنوان عنصر سیاسی ایفای نقش می‌کند.</p>
      <p>وی با بیان اینکه درون جامعه الگوهای ما سرداران و شهیدان هستند، تصریح کرد: کسانی الگوی ما هستند که جامعه و نیاز آن را به خوبی شناختند و برای دفاع از حریم دین، ارزش‌ها و مردم وطن با همه وجود حضور پیدا کردند و جان شیرین خود را تقدیم راه خدا کردند.</p>
      <p>رئیس دستگاه قضا با اشاره به اینکه روشنفکران واقعی جامعه شهدای عظیم الشان ما هستند، اظهار کرد: روشنفکر کسی نیست که جامعه را به طرف فرهنگ غربی سوق دهد. روشنفکر واقعی جامعه ما جانبازان و ایثارگران هستند، روشنفکران حقیقی ما مجاهدان راه خدا هستند که آماده‌اند با همه وجود و داشته‌هایشان خطر کنند.</p>
      <p>آیت‌الله رئیسی خطاب به دانشجویان بسیجی گفت: نقش دانشجویان بسیجی و جوانان برومند ما در تاریخ انقلاب اسلامی طی 40 سال نقش برجسته‌ای بوده و برجسته ترین نقش‌هایی که جوانان ایفا کردند در هشت سال جنگ تحمیلی و در مقابل هجوم بی‌رحمانه دشمن به کشور بود. امروز بعد از گذشت 40 سال واقعیت‌های بسیاری پیش روی ماست. در سند راهبردی گام دوم همه این واقعیت‌ها را رهبری معظم انقلاب اسلامی به تصویر کشیدند و تمام راهبردهایی که برای حرکت در گام دوم ضرورت دارد را یادآور شده‌اند.</p>
      <p>وی افزود: مقام معظم رهبری به همه ما،‌ بنده و شما دانشجوها اعلام کردند گام نهادن در گام دوم و بعد از 40 سال نیازمند دانش و حرکت مجاهدانه است. همچنین گام نهادن در این دوره نیاز به یک نوع جزمیت علمی، عزم ملی و هزم و دوراندیشی دارد. این مساله نیازمند این است که دشمن پیش رو را بشناسیم و گام‌های استوار برداریم.</p>
      <p>رئیس قوه قضائیه با اشاره به اینکه یکی از تاکیدات رهبر انقلاب محور اجرای عدالت و مبارزه با فساد است، تصریح کرد: اجرای عدالت از اهداف مهم و مهمترین هدف نهضت انبیای الهی است و همچنین از مهمترین اهداف امام (ره) ‌برای برقراری این نظام اسلامی است.</p>
      <p>رئیسی ادامه داد: اجرای عدالت از مهمترین نکات مورد تاکید مردم و همچنین از مهمترین موضوعات توحید است.</p>
      <p>وی به مهمترین جلوه‌های عدالت اشاره کرد و گفت: عدالت و بعثت، عدالت و خلقت، عدالت و معاد، عدالت و فرج، عدالت و انفس، عدالت و آفاق، عدالت اقتصادی، اجتماعی، فرهنگی و قضایی همگی از جلوه‌های عدالت است. اما در اینجا سخن ما به معنی بحث‌های مجلسی نیست که جای آن دانشگاه و حوزه است. بحث ما در این مورد به معنی توصیفی نیست بلکه سخن ما در عدالت، عدالت اثباتی و اجرایی است نه عدالت ثبوتی. باید ببینیم عدالت در هر عرصه‌ای از عرصه‌های اجتماع را چگونه باید اجرا کرد.</p>
      <p>رئیس قوه قضائیه ادامه داد: در راس جامعه اسلامی امام و مقتدای سالم است که اگر بخواهد عدالت در کام جامعه شیرین بیاید، باید مجری قانون باشد و ملکه عدالت در آسیب شناسی‌ها و پیگیری‌ها در آسیب زدایی‌ها امری قطعی و ضروری است.</p>
      <p>وی افزود: اگر امروز بخواهیم عدالت را در عمل در جامعه اجرایی کنیم، باید توجه به قانون و قانونگرایی ارزش تلقی شود. قانون گریزی و عدم فعل به موقع و هر ترک فعلی که موجب مخدوش شدن قانون شود طبیعتا بر عدالت خدشه وارد می‌کند و همگان باید خود را در این میدان حاضر بدانند.</p>
      <p>رئیسی در تعریف فساد با توجه به آنچه که در روایات و قرآن آمده، اظهار کرد: خارج شدن هر شیء از اعتدال را فساد می‌گویند و آنچه که کم و زیاد شود فساد است. اما آنچه در جای خود باید استفاده شود عدالت است و انتظار مردم از دست اندرکاران و کسانی که در نظام و حکومت کاری انجام می‌دهند نیز همین است و این انتظار موافق آن چیزی است که امام (ره) از ابتدای انقلاب پرچم آن را برافراشتند و امروز پرچمدار آن مقام معظم رهبری است.</p>
      <p>وی خاطرنشان کرد: مبارزه با فساد و اجرای عدالت ایجاب می‌کند که هر حوزه‌ای در نظام در حوزه فعالیت خود برای کاهش ناهنجاری‌های اقتصادی، اجتماعی و فرهنگی تلاش کند. هیچ دستگاهی هم مستثنی نیست و همه دستگاه‌ها باید ساختارهای فسادزا را اصلاح کنند. ساختارهای ایجاد فساد و رانت در فضای اقتصادی باید حذف شود.</p>
      <p>ریاست دستگاه قضا ادامه داد: آنچه مورد انتظار است این است که مقام معظم رهبری در سال 80 در پیام جامع مبارزه با فساد اعلام کردند که قوه مقننه باید منافذ فسادزا را اصلاح کند، قوه مجریه بسترهای فسادزا را اصلاح کرده و دستگاه قضایی هم با مفسدین اقتصادی برخورد کند.</p>
      <p>رئیسی با تاکید بر اینکه بحث اجرای عدالت و مبارزه با فساد مربوط به همه دستگاه‌ها است، گفت: قبل از اینها داشتن روحیه مبارزه با فساد،‌ شرط مسئولیت در نظام اسلامی است. اگر کسی این روحیه را نداشته باشد و در برابر حیف و میل‌ها حساسیت نداشته باشد، هر روز شاهد یک موضوع و تشکیل یک پرونده خواهیم بود.</p>
      <p>وی خطاب به دانشجویان حاضر در همایش گفت: شما دانشجویان خانم و آقا در کشور یک فرصت کم نظیر برای اجرای عدالت و مبارزه با فساد هستید و این فرصت را باید همه مسئولان مغتنم بشماریم. دولت، مجلس و دستگاه‌ها باید این نیروی عظیم انسانی و کارآمد را برای خود فرصت تلقی کنند. هم تحقیقات دانشگاهی و هم به عنوان سازمان مردم نهاد که در دل مردم جای دارد، می‌تواند به عنوان دستگاه اعلام کننده فساد عمل کرده و باید به سخن و حرف او اعتماد کرد.</p>
      <p>رئیسی در ادامه اظهار کرد: بر اساس ماده 66 قانون آیین دادرسی کیفری که در خصوص سازمان‌های مردم نهاد است، که بهترین این سازمان‌ها می‌تواند مجموعه بسیج دانشجویی باشد که مانند آنچه که مدعی العموم اعلام می‌کند موارد را اعلام کرده و این مساله باید مورد توجه هم قرار گیرد. این نگاه که دغدغه‌مندانه و دلسوزانه از زاویه کسانی که امروز دغدغه مردم و جامعه را دارند و فساد را برنمی‌تابند، فرصتی برای دستگاه بوده و آن را مغتنم می‌شماریم.</p>
      <p>وی در خصوص مساله حقوق عامه اظهار کرد: اولیای دین و رهبری بارها تاکید کرده‌اند که این موضوع حق الناس است و نسبت به آن یادآوری کرده‌اند که فرصت مغتنمی خواهد بود.</p>
      <p>رئیس قوه قضائیه در مورد موضوع این همایش نیز گفت: این مساله خوب و مبارکی است و باید در مورد آن گفتمان صورت گیرد. امروز جریان دانشجویی و دغدغه مند طرفدار نظام، ولایت و مردم اگر سخنی می‌گوید باید مغتنم شمرده شود و بدانید که نقش شما برای پیش بینی، پیشگیری و اقدام نقش برجسته‌ای خواهد بود.</p>
      <p>وی اظهار کرد: در این روز جمعه و با توجه به قرار داشتن در آستانه روز بسیار مبارک بسیج دانشجویی اعلام می‌کنم که به تمام پرونده‌هایی که دغدغه شماست ان‌شاءالله و به لطف خدا رسیدگی خواهیم کرد و شما و مردم را محرم می‌دانیم و معتقدیم در مورد بسیاری از مسایل بزرگی که برای مردم تبیین و اقناع عمومی شده،‌ بزرگترین حامی مردم خواهند بود. در این راستا اخم و جوسازی هر کسی و مسئولی در هر جایگاهی که بخواهد جامعه را دوقطبی کند و ملامت ملامت کنندگان و سرزنش سرزنش کنندگان در سیره و مشی ما جایی ندارد.</p>
      <p>رئیسی خاطرنشان کرد: آنها که از فضای دغدغه مردم سوء استفاده کرده، در جامعه نا امنی ایجاد کردند، دل زن و بچه مردم را لرزاندند و به اموال مردم دست اندازی کرده و خسارت وارد کردند و همچنین اربابان آنها می‌گویم که مجازات سختی در انتظار آنها خواهد بود.</p>
      <p>وی با تاکید بر اینکه امنیت کشور مهمترین مساله ماست و اجازه نخواهیم داد نسبت به آن کوچکترین اخلالی ایجاد شود، گفت: اجازه نخواهیم داد در کشوری که امروز در منطقه به عنوان امن ترین کشور است، کشور ایثارگران، شهدا، جانبازان و خانواده‌های ایثارگران ما است، خللی در امنیت آن وارد شود.</p>
      <p>رئیس دستگاه قضا در رابطه با موضوع گام دوم انقلاب تصریح کرد: در این رابطه به شما اطمینان می‌دهم که با مدد الهی و با الهام گرفتن از پیام خون مطهر شهیدان که در وصیت‌نامه همه آنها خطاب به مردم آمده که دفاع از ولی فقیه و ارزش‌های اسلامی و اجرای عدالت را تنها نگذارید، این پیام را با گوش جان شنیده و تا آخرین قطره خون نسبت به پاسداری از این پیام ایستاده‌ایم.</p>
      <p>وی با بیان اینکه پرچم مقاومت امروز دست رهبر معظم انقلاب است، خاطرنشان کرد: پرچم مبارزه با فساد نیز در دست رهبر است و بنده و امثال بنده سرباز ایشان هستیم.</p>
      <p>رئیسی در خصوص برخی مطالبات دانشجویان از دستگاه قضایی که در این همایش توسط نماینده آنها مطرح شد، اظهار کرد: دستگاه قضایی به سیستم الکترونیکی متصل است و ابلاغ‌های قضایی انجام می‌شود و این کار در حال انجام است. همچنین در مورد موضوع اسناد، اسناد رسمی باید جایگزین اسناد عادی شود.</p>
      <p>وی در رابطه با موضوع صیانت از مسئولین گفت: در خصوص این مساله به نحوی که از هر گونه آسیبی مصون باشند، اقدامی بوده که انجام داده‌ایم و با توجه به اینکه قانون آن چندسال اجرا نشد آیین‌نامه آن تصویب شده است سامانه ثبت اموال مسئولین را دنبال می‌کنیم که بخشی انجام شده و بخش دیگر آن نیز انجام خواهد شد.</p>
      <p>رئیسی گفت: نسبت به اراده زمان‌بندی برای برنامه دستگاه قضایی اظهار کرد: نکته درستی است و ما یک حرکت کوتاه مدتی را دنبال کردیم و اقدامات میان مدت و بلند نیز برنامه ریزی شده که به اطلاع عموم خواهد رسید و حرکت ما در این حوزه بر اساس زمان‌بندی و برنامه‌ها خواهد بود.</p>
      <p>ریاست دستگاه قضا خاطرنشان کرد: استفاده از ظرفیت‌ همگانی به خصوص ظرفیت دانشجویی جزو برنامه‌های ماست و کمک این ظرفیت برای تحقق شعار مبارزه با فساد کارساز خواهد بود و به دنبال تحقق آن هستیم.</p>
      <p>آیت الله رئیسی با اشاره به اینکه با توجه به فرمایشات رهبری مبنی بر اینکه آینده را بسیار روشن و درخشان می‌بینیم، گفت: آنها که ‌آینده را تاریک می‌بینند امیدی که خدا و شهدا در این جامعه ایجاد کردند را نمی بینند.</p>
      <p>وی با بیان اینکه مردم نگران برخی کم‌کاری‌ها و بی‌تدبیری‌ها هستند، عنوان کرد: حق با مردم است، اما این شرایط ادامه نخواهد یافت. آنچه ما می‌بینیم این است که آینده از آن ثروتمندان بی‌خدا و قدرتمندان بی‌رحم نیست و ‌آینده از آن مردم است.</p>
      <p>رئیس دستگاه قضا با تاکید بر اینکه نه تنها با افعال مجرمانه بلکه با ترک فعل هم برخورد می‌کنیم، اظهار کرد: برخی وظیفه خود را انجام نمی‌دهند و ترک فعل هم می‌کنند، ما به ترک فعل‌ها هم رسیدگی خواهیم کرد.</p>
      <p>وی افزود: جریان بسیج آرمانگرا است و وضع موجود و مطلوب را می‌داند و سعی دارد این فاصله‌ها را کم کند. ماموریت ما نیز این است که این فاصله‌ها را کم کنیم و وضعیت موجود را خوب بشناسیم و شبانه روز تلاش کنیم که این فاصله را کم کنیم و تمدن نوین اسلامی را برقرار کنیم.</p>
      <p>رئیسی خطاب به دانشجویان بسیجی گفت: این ارتباط باید ادامه دار برای استفاده از این ظرفیت عظیم کشور باشد.</p>
      <p>رئیس قوه قضائیه در رابطه با مساله اخیر مدیریت سوخت هم تصریح کرد: دولت بر اساس قانون، چند سال وظیفه داشت که نسبت به مدیریت سوخت اقدام کند ولی اقدامی نکرد و این وظیفه مصرح قانونی خود را چند سال به تاخیر انداخت. در نحوه اجرای این طرح هم آنچه باید تمهیداتی از جمله اقناع عمومی، اجماع نخبگانی و اطلاع رسانی به عموم و مسئولان انجام می‌شد تا باعث همراهی مردم با خود شود، انجام نپذیرفت. همواره در طرح‌های بزرگ و برنامه‌های عظیم کشور که با مردم سخن گفتیم و دیدگاه آنها را همراه کردیم توفیقات بسیاری داشتیم، اما اگر این وضعیت توجیه و تببین مساله می‌شد، وضعیت به گونه‌ای متفاوت بود.</p>
      <p>رئیسی در پایان گفت: بنده به عنوان یک طلبه و در جایگاه مسئول قوه قضائیه خود را مدافع حقوق مردم در همه حال می‌دانم.</p>
    </article>
  </body>
</html>