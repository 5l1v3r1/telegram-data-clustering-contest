<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/lifestyle/angeli_charli_normalnih_cholovikiv_ne_isnuye_n1237925"/>
    <meta property="og:site_name" content="24 Канал"/>
    <meta property="article:published_time" content="2019-11-22T14:24:00+00:00"/>
    <meta property="og:title" content="&quot;Ангели Чарлі&quot;: нормальних чоловіків не існує"/>
    <meta property="og:description" content="А якщо вони й існують, то залишаються поза кадром нового фільму про жінок суперагенток."/>
  </head>
  <body>
    <article>
      <h1>"Ангели Чарлі": нормальних чоловіків не існує</h1>
      <address><time datetime="2019-11-22T14:24:00+00:00">22 Nov 2019, 14:24</time> by <a rel="author" href="https://24tv.ua/yuliya_lipentseva_tag4502/" target="_blank">Юлія Ліпенцева</a></address>
      <p>
        <b>А якщо вони й існують, то залишаються поза кадром нового фільму про жінок суперагенток.</b>
      </p>
      <p>Історія "Ангелів Чарлі" зі змінним успіхом триває понад 40 років: у 1976-му вони з'явились в форматі телешоу на каналі ABC, а у 2000 і 2003 світ побачили "янголи", яких більшість знає найкраще — Діас, Лью та Беррімор. В 2011-му той же АВС пробував воскресити геройок, але новий серіал про "Ангелів Чарлі" видався неуспішним і його закрили. Зараз же глядачів чекає не перезавантаження, а продовження знайомої історії, тільки у більш сучасній манері: без сексизму, об'єктивації і недолугих жартиків (останнє твердження спірне).</p>
      <blockquote>Також у кіно: <a href="https://24tv.ua/lifestyle/autsayderi_peregoni_ford_proti_ferrari_n1236213">"Аутсайдери": перегони Ford проти Ferrari</a></blockquote>
      <figure>
        <img src="https://24tv.ua/resources/photos/news/620_DIR/201911/1237925_10195043.jpg?201911132931"/>
        <figcaption>"Ангели Чарлі": офіційний кадр з фільму / IMDb</figcaption>
      </figure>
      <p>Отож, жінки можуть геть усе. Саме з цієї фрази починаються нові "Ангели Чарлі". Акторка, продюсерка і режисерка фільму Елізабет Бенкс зробила все, щоб позбутись домінантної чоловічої нотки в цій супершпигунській історії. Натомість, звертається до дівчат і жінок не лише зі Штатів, а й зі всього світу, транслюючи щось в стилі "ти можеш все". Ціль хороша, реалізація – не дуже.</p>
      <p>Елізабет Бенкс є більш відомою як акторка з "Людини Павука", "Голодних ігор", "Брайтбьорна" чи низки комедій, де ви точно якусь з них та й бачили. Стартом її режисерської кар'єри у кіно став "Ідеальний голос 2", який перевершив фінансові очікування творців. Другим у послужному списку Бенкс став фільм "Ангели Чарлі". І хоч режисерці добре вдається показати жіночу привабливість без перетворення на секс-об'єкт, чи як несправедливо чоловіки недооцінюють навички та компетенції жінок, у її "Ангелів Чарлі" багато мінусів.</p>
      <figure>
        <img src="https://24tv.ua/resources/photos/news/620_DIR/201911/1237925_10195057.jpg?201911133033"/>
        <figcaption>"Ангели Чарлі": офіційний кадр з фільму / IMDb</figcaption>
      </figure>
      <p>Мотивація для більшості вчинків у фільмі просто відсутня і деколи, радше зрідка, компенсується жартиком. Зворот фільму до фемінізму логічний і виправданий (перегляньте, як кошмарно виглядали фільми 2000 і 2003-го, якщо пам'ять затерла ці спогади), але в певний момент Бенкс перегинає палку. Кожен чоловік на шляху "янголів" якщо не поганець, то хоча б ідіот чи невдаха. Якщо загинати пальці щоразу, коли у фільмі з'являється так-сяк порядний чоловік, то ваші руки весь час будуть вільні, щоб тримати попкорн і заливатись колою, одночасно.</p>
      <p>Ролі нових центральних персонажів в "Ангелах Чарлі" зайняли відома за "Сутінками" Крістен Стюарт, <a href="https://24tv.ua/lifestyle/aladdin_kilim_lampa_tri_bazhannya_n1158403">діснеївська принцеса</a> Наомі Скотт, поки невпізнавана Елла Балінска і сама режисеро-сценаристо-продюсерка Елізабет Бенкс. Вона ж Бослі (це посада, а не особа).</p>
      <p>На жаль, при бюджеті в майже 50 мільйонів доларів "Ангели Чарлі" за перший тиждень заробили тільки 12 мільйонів доларів. Рейтинг фільму <a href="https://www.imdb.com/title/tt5033998/">на IMDb</a> винятково низький — 4,0. Як, мабуть, і настрій Елізабет Бенкс. Втім, фільм згодиться для перегляду, якщо закрити очі на повну банальність сюжету, відсутність логіки у вчинках і аномальну агресію до чоловіків (які, зрештою, на неї заслуговували), від яких у цьому фільмі одна морока і жодної користі.</p>
      <p>
        <b>Ангели Чарлі: дивитись трейлер фільму онлайн</b>
      </p>
      <figure>
        <iframe src="https://www.youtube.com/embed/mnBGZVVK_Ng" width="560" height="315" data-service="Youtube" scrolling="no"/>
      </figure>
      <blockquote>Також у кіно: <a href="https://24tv.ua/lifestyle/doktor_son_prodovzhennya_kultovogo_syayva_n1231940">"Доктор Сон": продовження культового "Сяйва"</a></blockquote>
    </article>
  </body>
</html>