<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/ellada/kinonia/i-oristiki-protasi-tis-nd-gia-tin-psifo-ton-ellinon-omogenon/"/>
    <meta property="og:site_name" content="ert.gr"/>
    <meta property="article:published_time" content="2019-11-22T14:02:16+00:00"/>
    <meta property="og:title" content="Η οριστική πρόταση της ΝΔ για την ψήφο των Ελλήνων Ομογενών"/>
    <meta property="og:description" content="Όπως όλα δείχνουν σε μια συμφωνία συγκλίνουν τα κόμματα για την ψήφο των Ελλήνων του εξωτερικού. Την Τρίτη θα κατατεθεί το σχετικό νομοσχέδιο."/>
  </head>
  <body>
    <article>
      <h1>Η οριστική πρόταση της ΝΔ για την ψήφο των Ελλήνων Ομογενών</h1>
      <address><time datetime="2019-11-22T14:02:16+00:00">22 Nov 2019, 14:02</time> by <a rel="author">Αλέκα Σταυροπούλου</a></address>
      <p>Όπως όλα δείχνουν <b>σε μια συμφωνία συγκλίνουν τα κόμματα για την ψήφο των Ελλήνων του εξωτερικού</b>. Την Τρίτη θα κατατεθεί το σχετικό νομοσχέδιο.</p>
      <p>Ο υπουργός Εσωτερικών, <b>Τάκης Θεοδωρικάκος</b> μιλώντας στο ραδιόφωνο του Σκάϊ εμφανίστηκε αισιόδοξος σε ό,τι αφορά την ψήφιση της διάταξης για την ψήφο των Ομογενών. Ο ίδιος χαρακτηριστικά ανέφερε ότι: «είμαι αισιόδοξος ότι θα έχουμε τις απαραίτητες ψήφους, γιατί έχει γίνει μια πολύ μεγάλη προσπάθεια όλους αυτούς τους μήνες, στηριγμένοι στην απόλυτη βούληση της κυβέρνησης, του πρωθυπουργού, εμού, στο να υπάρξει συμφωνία με τα άλλα κόμματα γιατί χρειαζόμασταν αυτές τις 200 ψήφους, γιατί άλλη μια φορά θέλω να εξηγήσω ότι αν δεν έχουμε τις 200 ψήφους, ό,τι και να ψηφίσουμε δεν μπορεί να ισχύσει.» Και πρόσθεσε ο υπουργός ότι<b> «δ</b><b>εν είναι καθημερινότητα στην ελληνική πολιτική ζωή 290 Βουλευτές να ψηφίζουν ένα νόμο. Γιατί πιστεύω ότι κάπου τόσοι θα τον ψηφίσουν.»</b></p>
      <p>Η οριστική διατύπωση του περιεχομένου της αναθεωρητέας διάταξης για την ψήφο των Ελλήνων του εξωτερικού, που προτείνει <b>η ΝΔ</b> κατατέθηκε νωρίτερα σήμερα στην <b>Ολομέλεια</b>, από τον γενικό εισηγητή <b>Κώστα Τζαβάρα</b>. <b>Η πρόταση της ΝΔ στο Σύνταγμα</b> θέτει τους βασικούς άξονες που στη συνέχεια θα εξειδικευθούν με νομοσχέδιο που θα κατατεθεί στη Βουλή, τις επόμενες ημέρες.<br/>Ειδικότερα, για την ψήφο των αποδήμων (άρθρο 54) <b>η ΝΔ</b> προτείνει προσθήκη νέας παραγράφου που ορίζει ότι:</p>
      <p>«Mπορεί να τίθενται προϋποθέσεις στην άσκηση του εκλογικού δικαιώματος στον τόπο διαμονής τους από τους εκλογείς που κατοικούν έξω από την Eπικράτεια, όπως πραγματικός δεσμός με τη χώρα, αυτοπρόσωπη παρουσία σε εκλογικό τμήμα, χρόνος απουσίας από τη χώρα ή παρουσία στη χώρα για ορισμένο χρόνο στο παρελθόν. Με τον νόμο του προηγούμενου εδαφίου μπορεί να ορίζεται ότι ορισμένες θέσεις του ψηφοδελτίου επικρατείας κάθε κόμματος της παραγράφου 3 του παρόντος άρθρου καταλαμβάνονται υποχρεωτικά από απόδημους Έλληνες. Νόμος μπορεί να προβλέπει ότι η ψήφος των εκλογέων που ψηφίζουν σε εκλογικά τμήματα έξω από την Eπικράτεια, δεν προσμετράται σε συγκεκριμένη εκλογική περιφέρεια, αλλά σε επίπεδο Eπικρατείας. Με τον νόμο της παραγράφου 1 του παρόντος άρθρου μπορεί να καθιερώνονται μια ή περισσότερες εκλογικές περιφέρειες απόδημου ελληνισμού, κατά παρέκκλιση της παραγράφου 2 του παρόντος άρθρου».</p>
      <slideshow>
        <figure>
          <img src="https://www.ert.gr/wp-content/uploads/2019/11/omogeneis.jpg"/>
        </figure>
        <figure>
          <img src="https://www.ert.gr/wp-content/uploads/2019/11/omogeneis-1.jpg"/>
        </figure>
        <figure>
          <img src="https://www.ert.gr/wp-content/uploads/2019/11/omeg-2.jpg"/>
        </figure>
      </slideshow>
      <p>Ουσιαστικά με την πρόταση της ΝΔ ανοίγει ο δρόμος ώστε:</p>
      <p>-με 200 ψήφους βουλευτών να ψηφιστεί ο νόμος που προβλέπει ότι τα ψηφοδέλτια επικρατείας μπορούν να έχουν και ομογενείς, δηλαδή να συμπεριλαμβάνονται οι απόδημοι στο εκλογικό σώμα</p>
      <p>-τα κόμματα στα ψηφοδέλτια επικρατείας να μπορούν να έχουν κι εκπροσώπους των αποδήμων</p>
      <p>-νόμος που ψηφίζεται με σχετική πλειοψηφία να ρυθμίζει πού θα προσμετράται η ψήφος των ομογενών. Δηλαδή αν θα προσμετράται στις περιφέρειες, ή μόνο στο συνολικό</p>
      <p>-με νόμο που θέλει 180 ψήφους μπορεί να δοθεί η δυνατότητα ίδρυσης περιφερειών αποδήμων στο εξωτερικό.</p>
      <p>Δύο ζητήματα θέτει <b>ο ΣΥΡΙΖΑ</b> αναφορικά με την οριστική διατύπωση της αναθεωρητέας διάταξης που αφορά στη ψήφο των Ελλήνων του εξωτερικού, την οποία εισηγείται η ΝΔ.</p>
      <p>Όπως ανέφερε ο εισηγητής του <b>ΣΥΡΙΖΑ Γιώργος Κατρούγκαλος</b>, με την πρόταση της ΝΔ «έγιναν δεκτές ορισμένες παρατηρήσεις του ΣΥΡΙΖΑ, όπως η προσθήκη του πραγματικού δεσμού ως περιορισμού της ρύθμισης, ενώ έχει ομογενοποιηθεί η ορολογία, όπως επίσης είχε ζητήσει ο ΣΥΡΙΖΑ».</p>
      <p><b>Ο κ. Κατρούγκαλος</b> επεσήμανε όμως ότι εξακολουθούν να υπάρχουν δύο θέματα, τα οποία είχε θέσει <b>ο ΣΥΡΙΖΑ</b> και τα οποία δεν έχουν ρυθμιστεί. «Θέλουμε να μην είναι στη διακριτική ευχέρεια του κοινού νομοθέτη, να αναγνωρίσει δικαίωμα του εκλέγεσθαι στους αποδήμους, αλλά αυτό να είναι ουσιώδες στοιχείο της ρύθμισης και στο Σύνταγμα και ως νόμου», είπε ο <b>κ. Κατρούγκαλος</b> και πρόσθεσε: «Ελπίζω να μην είναι σκόπιμο, αλλά στην διατύπωση που προτείνει η ΝΔ, προβλέπονται τρεις διαφορετικές πλειοψηφίες για το νόμο που θα ρυθμίσει την ψήφο των αποδήμων. Δεν είναι λογικό για την ίδια συνταγματική ύλη, για τη ρύθμιση της ψήφου των αποδήμων, να έχουμε έως και απλή πλειοψηφία, από την πλειοψηφία των 200 ψήφων που είχε οριστεί στη διαδικασία της αναθεώρησης.»</p>
      <p>«Το Κίνημα Αλλαγής διαφωνεί να προβλέπονται τριών ειδών πλειοψηφίες για τα ζητήματα της ψήφου των αποδήμων, ιδίως για τη σχετική πλειοψηφία που απαιτείται στην ψήφιση του νόμου, ο οποίος θα ορίζει σε ποια Περιφέρεια θα προσμετράται η ψήφος τους», δήλωσε νωρίτερα και ο Ανδρέας Λοβέρδος.</p>
      <p>Πηγή: ΕΡΤ, ΑΠΕ-ΜΠΕ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/ellada/kinonia/metanasteytiko-mechri-to-kalokairi-ta-kleista-kentra-synecheis-roes-kai-antidraseis-video/"/>
        <a href="https://www.ert.gr/eidiseis/ellada/politiki/i-psifos-ton-omogenon-kai-o-nomos-peri-eythynis-ypoyrgon-simera-stin-olomeleia/"/>
        <a href="https://www.ert.gr/perifereiakoi-stathmoi/komotini/komotiniomilia-ilchan-achmet-stin-voyli-gia-tin-syntagmatiki-anatheorisi/"/>
        <a href="https://www.ert.gr/eidiseis/ellada/politiki/syntagmatiki-anatheorisi-eklogi-ptd-ergasiaka-dikaiomata-scheseis-kratoys-ekklisias-simera/"/>
        <a href="https://www.ert.gr/eidiseis/ellada/politiki/deyteri-imera-syzitisis-sti-voyli-gia-tin-anatheorisi-toy-syntagmatos/"/>
        <a href="https://www.ert.gr/eidiseis/ellada/kinonia/t-theodorikakos-metakinisi-dimosion-ypallilon-stin-topiki-aytodioikisi/"/>
      </related>
    </article>
  </body>
</html>