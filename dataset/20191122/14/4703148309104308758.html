<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/nb-i/mezokovesd/az-nb-i-golvagoja-nem-titkolt-almom-hogy-a-legios-elarulta-melyik-a-kedvenc-magyar-szava"/>
    <meta property="og:site_name" content="csakfoci.hu"/>
    <meta property="article:published_time" content="2019-11-22T14:11:38+00:00"/>
    <meta property="og:title" content="Az NB I gólvágója: “Nem titkolt álmom, hogy…” – a légiós elárulta, melyik a kedvenc magyar szava"/>
    <meta property="og:description" content="Az élvonal meglepetéscsapatának támadója, Budu Zivzivadze úgy érzi, Mezőkövesden minden adott ahhoz, hogy további találkozókon léphessen pályára a grúz válogatottban."/>
  </head>
  <body>
    <article>
      <h1>Az NB I gólvágója: “Nem titkolt álmom, hogy…” – a légiós elárulta, melyik a kedvenc magyar szava</h1>
      <address><time datetime="2019-11-22T14:11:38+00:00">22 Nov 2019, 14:11</time> by <a rel="author">csakfoci.hu</a></address>
      <p>
        <b>
          <b>Az élvonal meglepetéscsapatának támadója, Budu Zivzivadze úgy érzi, Mezőkövesden minden adott ahhoz, hogy további találkozókon léphessen pályára a grúz válogatottban.</b>
        </b>
      </p>
      <p>Gólkirályként érkezett Grúziából Mezőkövesdre a nyári átigazolási szezonban <b>Budu Zivzivadze</b>, aki az NB I-be is hamar beilleszkedett, tizenegy eddigi fellépésén már hat gólt szerzett és két gólpasszt is kiosztott, aminek köszönhetően vezeti csapata házi góllövőlistáját. A háromszoros válogatott grúz támadó a borsodiak <a href="https://mezokovesdzsory.hu/golkiraly-szeretnek-lenni/">hivatalos oldalának</a> nyilatkozott a Magyarországon töltött eddigi időszakról és a magyar nyelvről.</p>
      <p><i>– Nagyon boldog vagyok, hogy itt játszhatok, minden téren kiváló helyzetben vagyunk, hiszen páratlan körülményeket biztosít a klub vezetősége a játékosoknak, a szakmai stáb pedig kihozza belőlünk a maximumot </i>– válaszolta a Mezőkövesd Zsóry FC házi góllövőlistájának éllovasa, Budu Zivzivadze. –<i> Mindenképpen meg kell említeni ezek mellett, hogy remek labdarúgók alkotják a keretet.</i></p>
      <blockquote>
        <b>
          <i>Nem udvariasság, őszintén mondhatom, nagyon jó döntést hoztam azzal, hogy ide igazoltam.</i>
        </b>
      </blockquote>
      <p>
        <i>Eddig hat gólt szereztem a bajnokságban, ami nagyon boldoggá tesz. Ez az én feladatom, ezzel tudom a legjobban segíteni a csapatot. A célom az, hogy ennél is eredményesebben szerepeljek, nem titkolt álmom pedig az, hogy gólkirály legyek Magyarországon is. Remek összhangban vagyok a társakkal, nagyon élvezem a játékot.</i>
      </p>
      <p>A 25 éves csatár szerint teljesen megérdemelten áll jelenleg a dobogó harmadik fokán a Mezőkövesd, titok azonban nincs, az viszont látható, hogy nagyon jó az összhang a klubon belül.</p>
      <p><i>– Tényleg minden feltétel biztosított mind szakmailag, mind technikailag ahhoz, hogy ilyen szinten teljesítsünk. Jó futballt játszunk, senkinek sem egyszerű ellenünk </i>– folytatta a grúz játékos, majd a Kaposvár elleni következő bajnokiról is beszélt.</p>
      <blockquote>
        <b>–<i> Egy könnyű mérkőzés sincs a magyar bajnokságban, így senkit ne tévesszen meg ellenfelünk jelenlegi helyezése!</i></b>
      </blockquote>
      <p>
        <i>Harcos ütközet lesz, ez teljesen biztos, de nem érdemes összehasonlítani az első körös találkozónkkal, hiszen az még nagyon a szezon elején volt. Természetesen itthon akarjuk tartani a három pontot, mással nem is lennénk elégedettek.</i>
      </p>
      <p>Zivzivadze a nyelvtanulással kapcsolatban elmondta, elképesztően nehéz szavak vannak a magyar nyelvben, a kiejtés pedig igazi megmérettetés számára.</p>
      <p><i>– Örülök, hogy erre is nyílik lehetőség számunkra, mindent megteszek, hogy a lehető leghamarabb sikerüljön fejlődnöm. A kedvenc szavam pedig a köszönöm </i>– folytatta a csatár, aki legutóbb 2018 júniusában lépett pályára a grúz nemzeti csapatban a Luxemburg elleni felkészülési mérkőzésen. – <i>Egy sportoló számára a legnagyobb megtiszteltetés, ha képviselheti a hazáját. Eddig négy alkalommal már megadatott nekem, hogy címeres mezben futballozhassak. Természetesen nagy álmom, hogy további találkozókon játszhassak Grúzia színeiben, és úgy érzem, Mezőkövesden minden adott ahhoz, hogy ez sikerüljön.</i></p>
    </article>
  </body>
</html>