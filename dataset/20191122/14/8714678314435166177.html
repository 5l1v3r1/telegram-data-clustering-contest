<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/97.000-satte-av-kvelden-til-tvnorges-nysatsing/"/>
    <meta property="og:site_name" content="Kampanje"/>
    <meta property="article:published_time" content="2019-11-22T14:00:49+00:00"/>
    <meta property="og:title" content="Kun 97.000 satte av kvelden til TVNorges nysatsing: - Noe lavere enn vi håpet på"/>
    <meta property="og:description" content="Men programdirektør Magnus Vatn i Discovery har is i magen."/>
  </head>
  <body>
    <article>
      <h1>Kun 97.000 satte av kvelden til TVNorges nysatsing: - Noe lavere enn vi håpet på</h1>
      <address><time datetime="2019-11-22T14:00:49+00:00">22 Nov 2019, 14:00</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>Men programdirektør Magnus Vatn i Discovery har is i magen.</b>
      </p>
      <p>Torsdag var det premiere på TVNorges nye underholdningsprogram «Min kveld» der Anne Rimmen gir fra seg programlederrollen til en intetanende ny gjest hver uke. I første program var det Linn Skåber som måtte kaste seg ut i det.</p>
      <p>«Det er akkurat så kleint som det høres ut», skriver VGs anmelder Tor Martin Bøe. Han mener konseptet fungerer helt greit i første episode, som han <a href="https://www.vg.no/rampelys/i/MRvglo/tv-anmeldelse-min-kveld-amatoerenes-aften"><b>gir terningkast tre</b></a>.</p>
      <p>«Alle involverte byr passe på seg selv, men det blir noe halvveis over hele konseptet. Man blir heller ikke så mye mer kjent med Linn Skåber. Man får derimot en dypere forståelse av hvor mye det krever å være programleder», skriver han.</p>
      <p><b>Discovery: - Kan ta litt tid</b><br/>Tall Kampanje har fått fra Discovery viser at 97.000 valgte å bruke kvelden sin på Rimmen og Skåber. Det ga en kommersiell andel på 15,1 prosent.</p>
      <p>- Det er noe lavere enn vi håpet på, men i den mediehverdagen vi lever i er det skummelt å dømme et program dagen etter premieren. Dette kan utvikle seg i løpet av uka, sier programdirektør <b>Magnus Vatn</b> i Discovery Networks Norge til Kampanje.</p>
      <p>Han har et par gjester i ermet han håper kan bidra til å øke interessen rundt programmet.</p>
      <p>- Dette er et splitter nytt, norskutviklet format og det kan ta litt tid før nye konsepter setter seg. Vi ser fram til neste program med Petter og Gunhild Stordalen, sier Vatn.</p>
      <p>Programmet med Stordalen ble spilt inn 9. oktober, én måned før paret kunngjorde at de går hver til sitt.</p>
      <p><b>Reklamekjøper ikke imponert</b><br/>TV-sjef <b>Morten Wiberg</b> i mediebyrået Carat mener seertallet er skuffende.</p>
      <p>- 97.000 er ikke mye, uansett hvordan man ser på tallene, sier han til Kampanje.</p>
      <p>Til sammenligning hadde TVNorge-programmet «Kongen befaler»  229.000 seere senere på kvelden. Det ga en kommersiell andel på 35,3 prosent.</p>
      <p>- Jeg tror potensialet i programmet er der. Spørsmålet er om det er feil tidspunkt på året å lansere et slikt program. Men det går sikkert i reprise både to og tre ganger, og Discovery opplever nok mer enn før at det gir et løft. Man ser mer på total-ratingen i løpet av en uke, sier Wiberg.</p>
      <p>- Discovery har mistet andeler både i september og oktober, er de avhengig av å lykkes med dette programmet for å snu utviklingen?</p>
      <p>- De er avhengig av at de mest profilerte programlederne sine er i programmer som er populære. Det står ikke og faller på akkurat dette, men de trenger flere store programmet som kan løfte hele kanalen. </p>
      <p>
        <b>Les mer: <a href="https://kampanje.com/link/806feb2e919a4cb4b958cde50dd11bd2.aspx">Discovery-sjefen er forberedt på flere omveltninger i TV-bransjen: - Tror ikke dette er det siste vi ser</a></b>
      </p>
    </article>
  </body>
</html>