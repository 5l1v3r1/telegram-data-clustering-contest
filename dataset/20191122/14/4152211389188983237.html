<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/593293/%E0%A6%8F%E0%A6%AC%E0%A6%BE%E0%A6%A6%E0%A6%A4%E0%A7%87%E0%A6%B0-%E0%A6%B6%E0%A6%BF%E0%A6%95%E0%A6%BE%E0%A6%B0-%E0%A6%AA%E0%A7%82%E0%A6%9C%E0%A6%BE%E0%A6%B0%E0%A6%BE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-22T14:29:00+00:00"/>
    <meta property="og:title" content="এবাদতের শিকার পূজারা"/>
    <meta property="og:description" content="প্রথম ইনিংসে বাংলাদেশ গুটিয়ে গেছে মাত্র ১০৬ রানে। কলকাতার গোলাপি বলের এই টেস্টের প্রথম ইনিংসে ব্যাটিংয়ে নামা ভারতের স্কোর ৩ উইকেটে ১৬৪। অবশেষে জুটি ভাঙলো! বিরাট কোহলি ও চেতেশ্বর পূজারার প্রতিরোধের দেয়াল ভেঙেছেন এবাদত হোসেন। পূজারাকে ফিরিয়ে এই পেয়েছেন দ্বিতীয় উইকেট। ৪৩ রানে ২ উইকেট..."/>
  </head>
  <body>
    <article>
      <h1>এবাদতের শিকার পূজারা</h1>
      <address><time datetime="2019-11-22T14:29:00+00:00">22 Nov 2019, 14:29</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/700x0x1/uploads/media/2019/11/22/75d500fce1b22715f998facc25e4c175-5dd7f8d325fcc.JPG"/>
        <figcaption>পূজারাকে ফেরানোর পর এবাদতের স্যালুট</figcaption>
      </figure>
      <p>
        <b>প্রথম ইনিংসে বাংলাদেশ গুটিয়ে গেছে মাত্র ১০৬ রানে। কলকাতার গোলাপি বলের এই টেস্টের প্রথম ইনিংসে ব্যাটিংয়ে নামা ভারতের স্কোর ৩ উইকেটে ১৬৪।</b>
      </p>
      <p>অবশেষে জুটি ভাঙলো! বিরাট কোহলি ও চেতেশ্বর পূজারার প্রতিরোধের দেয়াল ভেঙেছেন এবাদত হোসেন। পূজারাকে ফিরিয়ে এই পেয়েছেন দ্বিতীয় উইকেট।</p>
      <p>৪৩ রানে ২ উইকেট হারায় ভারত। ওই জায়গা থেকে প্রতিরোধ শুরু কোহলি-পূজারার। এবাদতের চমৎকার বোলিংয়ে ভাঙলো তাদের এই জুটি। হাফসেঞ্চুরি পূরণের পর বেশিক্ষণ টিকতে পারেননি ‍পূজারা। ৫৫ রান করে স্লিপে ধরা পড়েছেন সাদমান ইসলামের হাতে।</p>
      <p>যাওয়ার আগে ১০৫ বলের ইনিংসটি সাজান তিনি ৮ বাউন্ডারিতে। একই সঙ্গে ভাঙে তৃতীয় উইকেটে কোহলির ‍সঙ্গে গড়া ৯৪ রানের জুটি।</p>
      <p>
        <b>পূজারার হাফসেঞ্চুরি</b>
      </p>
      <p>ইন্দোর টেস্টের পর কলকাতা টেস্টের প্রথম ইনিংসেও হাফসেঞ্চুরি পেলেন চেতেশ্বর পূজারা। বাংলাদেশ-ভারতের দিবা-রাত্রি টেস্টে প্রথম ব্যাটসম্যান হিসেবে ৫০ ছুঁলেন তিনি।</p>
      <p>এবাদত হোসেনের বল পয়েন্টে ঠেলে দিয়ে ১ রান নিয়ে টেস্ট ক্যারিয়ারের ২৪তম হাফসেঞ্চুরি পূরণ করেন পূজারা। ৯৩ বলে মাইলফলকটি স্পর্শ করতে মেরেছেন তিনি ৮ বাউন্ডারি।</p>
      <p>
        <b>ভারতের লিড</b>
      </p>
      <p>বাংলাদেশের ১০৬ রান টপকে লিড নিতে খুব একটা বেগ পেতে হলো না ভারতকে। ২ উইকেট হারানো ভারত প্রথম ইনিংসে লিড নিয়েছে। মায়াঙ্ক আগারওয়াল ও রোহিত শর্মার বিদায়ের পর স্বাগতিকরা ঘুরে দাঁড়িয়েছে চেতেশ্বর পূজারা ও বিরাট কোহলির ব্যাটে। প্রতিরোধ গড়ে ইতোমধ্যে ৫০ ছাড়ানো জুটি গড়েছেন তারা।</p>
      <p>
        <b>চমৎকার ডেলিভারিতে রোহিতকে ফেরালেন এবাদত</b>
      </p>
      <p>চা বিরতির আগে রোহিত শর্মাকে ‘জীবন’ দিয়েছিলেন আল-আমিন হোসেন। তবে চা বিরতির পরপরই ফিরে গেছেন ভারতীয় এই ওপেনার। দারুণ বোলিংয়ে তাকে ফিরিয়েছেন এবাদত হোসেন।</p>
      <p>চমৎকার এক ডেলিভারিতে রোহিতকে আউট করেছেন ‍এবাদত। অফ স্টাম্পের অনেক বাইরে পিচ করা বল ব্যাট উঁচিয়ে ছেড়ে দিতে চেয়েছিলেন রোহিত। কিন্তু বল অনেকটা সুইং করে আঘাত করে এই ব্যাটসম্যানের প্যাডে। বাংলাদেশের খেলোয়াড়দের জোরালো আবেদনে সাড়া দিতে দেরি হয়নি আম্পায়ারের। পরে রিভিউ নিয়েও বাঁচতে পারেননি রোহিত। এবাদতের শিকার হয়ে ফিরেছেন তিনি ২১ রানে।</p>
      <p>
        <b>রোহিতকে ‘জীবন’ দিলেন আল-আমিন</b>
      </p>
      <p>সহজ সুযোগ নষ্ট করলেন আল-আমিন হোসেন। তালুর মধ্যে পড়া ক্যাচটিও নিতে পারলেন না তিনি। নতুন ‘জীবন’ দিলেন রোহিত শর্মাকে।</p>
      <p>বল হাতে বাংলাদেশকে প্রথম সাফল্য এনে দিয়েছেন আল-আমিন। উইকেট সংখ্যা ‘২’ করার সুবর্ণ সুযোগ এসেছিল। কিন্তু হয়নি। আবু জায়েদ রাহীর বলে রোহিতের পুল শট ভাসতে ভাসতে ফাইন লেগে একেবারে জায়গায় দাঁড়ানো আল-আমিনের কাছে এসেছিল। কিন্তু সহজ এই ক্যাচটি তালুবন্দী করতে পারেননি। বল তার হাত ফসকে বেরিয়ে যায়। ১২ রানে নতুন ‘জীবন’ পান রোহিত।</p>
      <p>রাহীর এই ওভার শেষেই চা বিরতিতে গেছে দুই দল। সে পর্যন্ত ভারতের স্কোর ১ উইকেটে ৩৫। রোহিততে আউট করতে পারলে নিশ্চিতভাবেই দ্বিতীয় সেশনটা হতো বাংলাদেশের।</p>
      <p>
        <b>গোলাপি বলে বাংলাদেশের প্রথম উইকেট আল-আমিনের</b>
      </p>
      <p>গোলাপি বলে বাংলাদেশের প্রথম উইকেট আল-আমিন হোসেনের। এই পেসারের বলে ফিরেছেন ইন্দোর টেস্টের ডাবল সেঞ্চুরিয়ান মায়াঙ্ক আগারওয়াল।</p>
      <p>ওয়ানডে মেজাজে ব্যাটিং শুরু করেছিলেন ভারতের দুই ওপেনার রোহিত শর্মা ও আগারওয়াল। বোলিংয়ে বাংলাদেশকে চেপে ধরা ভারত ব্যাটিংয়েও ছিল দুর্দান্ত। যদিও উইকেটের জন্য বেশিক্ষণ অপেক্ষা করতে হয়নি সফরকারীদের। আগারওয়ালকে ফিরিয়ে প্রথম সাফল্য এনে দেন লম্বা সময় পর টেস্টে ফেরা আল-আমিন।</p>
      <p>এই পেসারের বলে ভারতীয় ওপেনার গালিতে ধরা পড়েন ‘কনকাশন-সাব’ হিসেবে মাঠে নামা মেহেদী হাসান মিরাজের হাতে। আউট হওয়ার আগে আগারওয়াল করেন ২১ বলে ১৪ রান।</p>
      <p>
        <b>১০৬ রানে অলআউট বাংলাদেশ</b>
      </p>
      <p>আরও একবার ব্যাটিংয়ে দিশেহারা বাংলাদেশ। ইন্দোর টেস্টের পর কলকাতার দিবা-রাত্রির টেস্টের প্রথম ইনিংসেও ব্যর্থতার তলানিতে ডুবেছে মুমিনুল হকরা। ভারতীয় পেসারদের তোপে অলআউট মাত্র ১০৬ রানে।</p>
      <p>ওপেনার সাদমান ইসলাম (২৯), মাথায় আঘাত পেয়ে মাঠ ছাড়া লিটন দাস (২৪) ও স্পিনার নাঈম হাসান (১৯) কেবল যেতে পেরেছেন দুই অঙ্কের ঘরে। যাদের কাছ থেকে প্রত্যাশা ছিল সবচেয়ে বেশি, সেই মুশফিকুর রহিম, মুমিনুল হক ও মোহাম্মদ মিঠুনের কেউই রানের খাতা খুলতে পারেননি। ব্যর্থতার মিছিলে যোগ দিয়েছেন অভিজ্ঞ মাহমুদউল্লাহও (৬)। ফলে ভারত সফরের টেস্ট সিরিজে ব্যর্থতার একই চিত্র ধরা পড়লো ইডেন গার্ডেনসে।</p>
      <p>ভারতীয় পেসারদের সামনে অসহায় আত্মসমর্পণ করেছেন বাংলাদেশের ব্যাটসম্যানরা। ইশান্ত শর্মা ২২ রান দিয়ে পেয়েছেন ৫ উইকেট। ৩ উইকেট শিকার উমেশ যাদবের। আর মোহাম্মদ সামি পেয়েছেন ২ উইকেট।</p>
      <footer>/কেআর/</footer>
    </article>
  </body>
</html>