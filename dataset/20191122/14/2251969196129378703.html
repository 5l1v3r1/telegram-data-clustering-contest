<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/22/il-weekend-di-brick-art/1328103/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-22T14:55:31+00:00"/>
    <meta property="og:title" content="Il weekend di “Brick Art”"/>
    <meta property="og:description" content="TOLENTINO - Il cartellone degli eventi previsti per il fine settimana e dedicati alla mostra del mattoncino. Tantissime le iniziative proposte, tra laboratori, aree giochi e reading"/>
  </head>
  <body>
    <article>
      <h1>Il weekend di “Brick Art”</h1>
      <h2>TOLENTINO - Il cartellone degli eventi previsti per il fine settimana e dedicati alla mostra del mattoncino. Tantissime le iniziative proposte, tra laboratori, aree giochi e reading</h2>
      <address><time datetime="2019-11-22T14:55:31+00:00">22 Nov 2019, 14:55</time> by <a rel="author">Giacomo Gardini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F22%2Fil-weekend-di-brick-art%2F1328103%2F">Condividi9</a><a href="https://twitter.com/intent/tweet?text=Il+weekend+di+%22Brick+Art%22&amp;url=https%3A%2F%2Fwww.cronachemaceratesi.it%2F2019%2F11%2F22%2Fil-weekend-di-brick-art%2F1328103%2F">Tweet</a>Email9 Condivisioni</p>
      <p> </p>
      <p> </p>
      <p><b>Anche per questo fine settimana, la mostra Tolentino Brick Art, con i suoi laboratori programmati, promette grande divertimento. Sempre più bambini, accompagnati da adulti appassionati, visitano l’esposizione all’interno del complesso monumentale della basilica di San Nicola</b>: playset e diorami che ricostruiscono scenari ispirati a Star Wars, alle serie Architecture, Ideas, Vintage, Technic, ma anche diorami con treni, auto, luna park, scene invernali e della serie Super Eroi, City, Ninjago, Galeoni e Friends. Per questo weekend sono programmati diversi laboratori che coinvolgeranno le famiglie, per giocare insieme e imparare cose nuove. <b>Sabato alle 11, “L’italiano in… pezzi”, un laboratorio gratuito a cura dell’istituto Filelfo</b>, dove si lavora con la struttura della lingua smontando ogni parola nelle sue componenti: radici, prefissi, suffissi. E’ previsto un massimo di 20 partecipanti, per la durata 60 minuti. <b>Al Museo Frau invece, dalle 10 alle 11 e dalle 16 alle 17, “Brick a colori. Creare con la pelle”, un laboratorio di educazione museale, organizzato da Poltrona Frau</b>, per comprendere le fasi della progettazione tipiche del mondo del design e diventare piccoli creatori utilizzando la propria inventiva, le proprie mani e i mattoncini. <b>La giornata si chiude alle 16 con “Sviluppare il pensiero critico in una società complessa”, a cura di Officine del pensiero Serio</b>, insieme agli ingegneri Stefano Berdini e Francesco Grassi. <b>Domenica, invece, alle 10, alle 11 e alle 12, si parte con il laboratorio linguistico gratuito a cura della casa editrice Giaconi su “Le Marche e i giochi di parole. Storie realizzate in Brick Art”</b>. Un piccolo reading con tanto di laboratorio, dove costruire, cambiare, scomporre e distruggere le parole per raccontare storie. E’ previsto un massimo di 15 partecipanti. Inoltre, sono a disposizione di tutti le aree giochi, con centinaia di mattoncini colorati per dare libero sfogo alla propria creatività e fantasia. <b>Tante anche le iniziative promosse dai commercianti e dai ristoratori, con sconti e proposte speciali dedicate a tutti coloro che visitano la mostra e che vogliono visitare la città. L’esposizione è aperta al pubblico il venerdì dalle 10 alle 13 e dalle 15 alle 19, e il sabato e la domenica con orario continuato dalle 10 alle 19.</b></p>
    </article>
  </body>
</html>