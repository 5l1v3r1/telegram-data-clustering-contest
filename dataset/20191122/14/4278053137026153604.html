<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hokej.cz/briza-dostal-zelenou-svaz-schvalil-jeho-kandidaturu-do-vedeni-iihf/5044050"/>
    <meta property="og:site_name" content="Hokej.cz"/>
    <meta property="article:published_time" content="2019-11-22T14:25:00+00:00"/>
    <meta property="og:title" content="Bříza dostal zelenou. Svaz schválil jeho kandidaturu do vedení IIHF"/>
    <meta property="og:description" content="Výkonný výbor Českého hokeje schválil kandidaturu Petra Břízy do nejužšího vedení Mezinárodní hokejové federace IIHF. V hlasování ho podpořili všichni členové výkonného výboru, Petr Bříza se hlasování zdržel. Nejužší vedení federace, tvořené prezidentem, senior viceprezidentem, třemi viceprezidenty a devíti členy Rady IIHF, zvolí na čtyřleté období generální kongres IIHF, který se sejde v září 2020 v Petrohradu."/>
  </head>
  <body>
    <article>
      <h1>Bříza dostal zelenou. Svaz schválil jeho kandidaturu do vedení IIHF</h1>
      <address><time datetime="2019-11-22T14:25:00+00:00">22 Nov 2019, 14:25</time> by <a rel="author" href="https://hokej.cz/archiv-clanku/autor/304" target="_blank">hokej.cz</a></address>
      <p>
        <b>Výkonný výbor Českého hokeje schválil kandidaturu Petra Břízy do nejužšího vedení Mezinárodní hokejové federace IIHF. V hlasování ho podpořili všichni členové výkonného výboru, Petr Bříza se hlasování zdržel. Nejužší vedení federace, tvořené prezidentem, senior viceprezidentem, třemi viceprezidenty a devíti členy Rady IIHF, zvolí na čtyřleté období generální kongres IIHF, který se sejde v září 2020 v Petrohradu.</b>
      </p>
      <figure>
        <a href="https://hokejkashop.cz/">
          <img src="https://hokej.cz/files/images/84/hokejka-shop-700x100px.jpg"/>
        </a>
      </figure>
      <p>„Pro náš hokej je zastoupení ve vrcholných strukturách IIHF velmi přínosné a Petr Bříza, který se těší v mezinárodním hokeji značnému renomé, získal v něm velké zkušenosti a několik let nás úspěšně reprezentuje v Radě IIHF, je jednoznačně nejvhodnějším kandidátem. Dokládají to i názory zahraničních partnerů, kteří nás v tomto směru oslovili,“ prohlásil prezident Českého hokeje Tomáš Král.</p>
      <p>„Podpora národního svazu představuje přirozenou podmínku pro zařazení na listinu kandidátů, jde však pouze o první krok, na který navážou mnohaměsíční diplomatická jednání. Nebudou jednoduchá, neboť své návrhy předloží do začátku června také další země a ve hře jsou mimo jiné pozice prezidenta, senior viceprezidenta nebo viceprezidenta IIHF pro Evropu,“ dodal Král.</p>
      <blockquote>„Pro náš hokej je zastoupení ve vrcholných strukturách IIHF velmi přínosné a Petr Bříza, který se těší v mezinárodním hokeji značnému renomé, získal v něm velké zkušenosti a několik let nás úspěšně reprezentuje v Radě IIHF, je jednoznačně nejvhodnějším kandidátem.“<cite>Tomáš Král, prezident Českého hokeje</cite></blockquote>
      <p>„Děkuji kolegům za podporu a důvěru, které si nesmírně vážím,“ uvedl Petr Bříza. „Od roku 2008 společně tvrdě pracujeme na tom, aby byly náš mezinárodní kredit a zastoupení v rozhodovacích orgánech IIHF co nejvyšší. Výrazně nám v tom pomohlo skvělé mistrovství světa v roce 2015, hodnocené jako nejvydařenější v historii, a věřím, že pomohou i dlouhodobé vazby, které jsme si svou činností a aktivitami v mezinárodním hokejovém prostředí v posledních letech vybudovali,“ doplnil.</p>
      <p>Pětapadesátiletý Petr Bříza, absolvent FTVS UK, pracuje ve vedení Mezinárodní hokejové federace IIHF od roku 2016, kdy se stal členem Rady IIHF a předsedou komise pro rozvoj mládežnického a juniorského hokeje. Členem výkonného výboru a viceprezidentem ČSLH byl zvolen v roce 2008, v roce 2015 byl předsedou místního organizačního výboru mistrovství světa v ledním hokeji v Praze.</p>
      <blockquote>„Od roku 2008 společně tvrdě pracujeme na tom, aby byly náš mezinárodní kredit a zastoupení v rozhodovacích orgánech IIHF co nejvyšší. Výrazně nám v tom pomohlo skvělé mistrovství světa v roce 2015, hodnocené jako nejvydařenější v historii.“<cite>Petr Bříza, kandidát na prezidenta IIHF</cite></blockquote>
      <p>Působil i jako generální manažer, předseda představenstva a majitel HC Sparta Praha, v letech 2009–2013 byl členem představenstva European Trophy a v letech 2014–2019 členem představenstva nástupnické Champions Hockey League. Je medailistou ze zimních olympijských her a světových šampionátů, čtyřikrát vybojoval titul mistra Československa a České republiky.</p>
      <p>Až dosud nejvýše postaveným českým zástupcem ve vedení světového hokeje byl Miroslav Šubrt, viceprezident IIHF v letech 1969–2003, člen direktoriátu IIHF od roku 1958 a člen předsednictva IIHF od roku 1960. Viceprezidenty dřívější Ligue Internationale de Hockey sur Glace byli i Karel Hartmann (1922–1923), Adolf Dušek (1931–1932), Rudolf Kraffer (1937–1938) nebo Josef Loos (1947–1948).</p>
      <figure>
        <img src="https://hokej.cz/files/images/1/800-briza.jpg"/>
        <figcaption>Foto: Český hokej</figcaption>
      </figure>
      <related>
        <a href="https://hokej.cz/cech-sefem-svetoveho-hokeje-fasela-muze-nahradit-petr-briza/5043627"/>
        <a href="https://hokej.cz/briza-konci-v-predstavenstvu-chl-ceske-kluby-bude-nove-zastupovat-syrovatko-mladsi/5040272"/>
        <a href="https://hokej.cz/zmena-ve-sparte-briza-konci-klub-koupila-skupina-financnika-prazaka/5039451"/>
      </related>
    </article>
  </body>
</html>