<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/entertainment/news/593285/%E0%A6%B8%E0%A7%88%E0%A6%95%E0%A6%A4%E0%A7%87-%E0%A6%B6%E0%A7%81%E0%A6%B0%E0%A7%81-%E0%A6%B9%E0%A6%B2%E0%A7%8B-%E0%A6%A6%E0%A7%87%E0%A6%B6%E0%A7%87%E0%A6%B0-%E0%A6%B8%E0%A6%AC%E0%A6%9A%E0%A7%87%E0%A7%9F%E0%A7%87-%E0%A6%AC%E0%A7%9C-%E0%A6%A8%E0%A6%BE%E0%A6%9A%E0%A7%87%E0%A6%B0-%E0%A6%89%E0%A7%8E%E0%A6%B8%E0%A6%AC"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-22T14:14:00+00:00"/>
    <meta property="og:title" content="সৈকতে শুরু হলো দেশের সবচেয়ে বড় নাচের উৎসব"/>
    <meta property="og:description" content="শুক্রবার (২২ নভেম্বর) সকালে কক্সবাজারের মারমেইড ইকো রিসোর্টে শুরু হয়েছে চার দিনব্যাপী আন্তর্জাতিক দ্বি-বার্ষিক নৃত্য উৎসব &amp;lsquo;ওশান ডান্স ফেস্টিভ্যাল-২০১৯&amp;rsquo;। ওয়ার্ল্ড ডান্স অ্যালায়েন্স, এশিয়া প্যাসিফিক (ডব্লিউডিএ, এপি)-এর বাংলাদেশ শাখা &amp;lsquo;নৃত্যযোগ&amp;rsquo; প্রথমবারের মতো দেশে..."/>
  </head>
  <body>
    <article>
      <h1>সৈকতে শুরু হলো দেশের সবচেয়ে বড় নাচের উৎসব</h1>
      <address><time datetime="2019-11-22T14:14:00+00:00">22 Nov 2019, 14:14</time> by <a rel="author">বিনোদন রিপোর্ট</a></address>
      <figure>
        <img src="http://cdn.banglatribune.com/contents/cache/images/1100x0x1/uploads/media/2019/11/22/0fdf7743af55e93ed894a366b65fe6de-5dd7edbe4f982.jpg"/>
      </figure>
      <p><b>শুক্রবার (২২ নভেম্বর) সকালে কক্সবাজারের মারমেইড ইকো রিসোর্টে শুরু হয়েছে চার দিনব্যাপী আন্তর্জাতিক দ্বি-বার্ষিক নৃত্য উৎসব ‘ওশান ডান্স ফেস্টিভ্যাল-২০১৯’।</b> <br/>ওয়ার্ল্ড ডান্স অ্যালায়েন্স, এশিয়া প্যাসিফিক (ডব্লিউডিএ, এপি)-এর বাংলাদেশ শাখা ‘নৃত্যযোগ’ প্রথমবারের মতো দেশে এই আয়োজন করেছে।<br/>সকালে উদ্বোধনী অনুষ্ঠানে ডব্লিউডিএ, এপির সভাপতি উর্মিমালা সরকার বলেন, ‘আমাদের অনেক দিনের শ্রম ও সাধনার ফসল এই উৎসব। বাংলাদেশে ডব্লিউডিএ-এর বার্ষিক সভা করার পাশাপাশি এ উৎসবের আয়োজন করতে পারাটা আমাদের জন্য একাধারে আনন্দের এবং গর্বের। দূর দূরান্ত থেকে এসে আমাদের এই উৎসবে যোগ দেওয়ার জন্য সবাইকে ধন্যবাদ।’ <br/>এ সময় আরও উপস্থিত ছিলেন ডব্লিউডিএ সহসভাপতি লুবনা মারিয়াম, সাবেক সভাপতি তাইওয়ানের ইউনি ওয়াং এবং ডব্লিউডিএ, এপির বাংলাদেশ শাখা নৃত্যযোগের সভাপতি আনিসুল ইসলাম হিরু ও ওশান ডান্স ফেস্টিভ্যালের নির্বাহী কমিটির সদস্যরা। <br/>উদ্বোধনী অনুষ্ঠানে পুং বাজায় সিলেট থেকে আসা মনিপুরী দল, ঢোল বাজায় বাংলার ঢোল এবং নৃত্য পরিবেশন করে নাঈম খান ডান্স কোম্পানি।<br/>শুক্রবার সকালের অধিবেশনে নৃত‍্য বিষয়ে প্রবন্ধ উপস্থাপন করেন চট্টগ্রাম বিশ্ববিদ্যালয়ের শিক্ষক ফাহমিদা সুলতানা তানজী ও লতিফা ইয়াসমিন। সমসাময়িক নৃত্যের কর্মশালা পরিচালনা করেন জার্মান নৃত্যশিল্পী টমাস বুঙ্গার। এ ছাড়া তরুণদের সঙ্গে অভিজ্ঞতা ভাগ করে নেন ইউনি ওয়াং।<br/>ডব্লিউডিএ, এপি-এর বার্ষিক সাধারণ সভা এ বছর অনুষ্ঠিত হচ্ছে বাংলাদেশে। এ উপলক্ষে প্রতিদিনই থাকবে কর্মশালা, সেমিনার ও প্রবন্ধ পাঠ। বিকেলে কক্সবাজারের লাবনী বিচ সড়কে কক্স কার্নিভাল মিলনায়তনে ছিল নৃত্য পরিবেশনা। দুই ভাগে এতে অংশ নেন আন্তর্জাতিকভাবে নির্বাচিত শিল্পী ও তাদের প্রযোজনা এবং জাতীয়ভাবে নির্বাচিত শিল্পীদের প্রযোজনাগুলো। প্রদীপ প্রজ্জ্বালনের মাধ‍্যমে বাংলাদেশের শিল্পীরা মিলে দেশের সবচেয়ে বড় আন্তর্জাতিক এ নৃত‍্য উৎসবের সূচনা করেন। দর্শকেরাও নিজেদের মুঠোফোনের বাতিগুলো জ্বালিয়ে একাত্ম হন। প্রথম পরিবেশনা নিয়ে আসেন যুক্তরাষ্ট্রের শিল্পী অনন্যা চ্যাটার্জি।</p>
      <figure>
        <img src="http://cdn.banglatribune.com/contents/cache/images/1100x0x1/uploads/media/2019/11/22/23e1833f26219d946947d2bc28d0c7e8-5dd7edc26b6ec.jpg"/>
      </figure>
      <p>প্রধান অতিথি হিসেবে এদিন বিকালের অনুষ্ঠান উদ্বোধন করেন সংস্কৃতিবিষয়ক প্রতিমন্ত্রী কে এম খালিদ। তিনি বলেন, ‘এ উৎসব দেশ ও সংস্কৃতি মন্ত্রণালয়ের জন্য আনন্দের। এটা যেন নিয়মিত হয় আমরা সবাই মিলে সেই চেষ্টা করবো।’ <br/>এ দিন আরও পরিবেশনা নিয়ে আসে তাইওয়ানের হুয়াং ইয়ু তিং, ভারতের মেঘনা ভরদ্বাজ, বাংলাদেশের সাধনা কালচারাল সেন্টার, কল্পতরু, জুয়েইরিয়াহ মৌলি, আনন্দিতা খান ও মৌমিতা জয়া। যৌথ পরিবেশনা নিয়ে আসে লিথুনিয়া ও ভারতের ক্রিস্টিনা ডলিনিনা এবং কানাডীয় শিল্পী সাশার জারিফের কোরিওল‍্যাবের হংকং, ভারত ও বাংলাদেশের শিল্পীরা। জাতীয়ভাবে নির্বাচিত শিল্পীদের মধ‍্যে নাচ করেন ভাবনা, নন্দন কলাকেন্দ্র, তৃণা মজুমদার, প্রদীপ চন্দ্র নাহা, ফিফা চাকমা ও দীপা খন্দকার। <br/>চার দিনের এ উৎসবে ১৫টি দেশ থেকে যোগ দিয়েছেন ৮১ জন বিদেশি কোরিওগ্রাফার, শিল্পী, পণ্ডিত। দেশের প্রায় সবগুলো বিভাগ থেকে এসেছেন নৃত‍্যশিল্পীরা।<br/>২৫ নভেম্বর এই উৎসবের সমাপনী ঘটবে বর্ণীল আয়োজনের মধ্য দিয়ে। এমনটাই জানায় আয়োজক প্রতিষ্ঠান নৃত্যযোগ।</p>
      <footer>/এমএম/</footer>
    </article>
  </body>
</html>