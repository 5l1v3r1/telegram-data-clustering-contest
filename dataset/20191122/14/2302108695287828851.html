<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/psd-despre-refuzul-lui-iohannis-de-a-participa-la-dezbaterea-cu-dancila-este-comod-si-nu-doreste-sa-si-sacrifice-confortul-unei-seri-de-vineri-pentru-o-dezbatere-pe-care-romanii-o-merita-si-o-asteap.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-22T14:51:40+00:00"/>
    <meta property="og:title" content="PSD, despre refuzul lui Iohannis de a participa la dezbaterea cu Dăncilă: Este comod și nu dorește să-și sacrifice confortul unei seri de vineri pentru o dezbatere pe care românii o merită și o așteaptă"/>
    <meta property="og:description" content="PSD acuză echipa de campanie a PNL că a dat ”un nou răspuns arogant” invitației adresate lui Klaus Iohannis de a participa vineri seara începând cu orele"/>
  </head>
  <body>
    <article>
      <h1> PSD, despre refuzul lui Iohannis de a participa la dezbaterea cu Dăncilă: Este comod și nu dorește să-și sacrifice confortul unei seri de vineri pentru o dezbatere pe care românii o merită și o așteaptă </h1>
      <address><time datetime="2019-11-22T14:51:40+00:00">22 Nov 2019, 14:51</time> by <a rel="author">Redacția</a></address>
      <p>PSD acuză echipa de campanie a PNL că a dat ”un nou răspuns arogant” invitației adresate lui Klaus Iohannis de a participa vineri seara începând cu orele 20.00 la o dezbatere cu Viorica Dăncilă la Palatul Parlamentului. ”Aveți un răspuns de acum două săptămâni”, le-ar fi răspus Dan Motreanu pesediștilor. PSD susține într-un comunicat că Iohannis refuză dezbaterea pentru că ”îi disprețuiește pe cetățenii români” și pentru că ”este comod și nu dorește să-și sacrifice confortul unei seri de vineri pentru o dezbatere pe care românii o merită și o așteaptă”.</p>
      <p>Redăm mai jos integral comunicatul PSD</p>
      <p>”Echipa de campanie a Partidului Național Liberal, prin intermediul șefului de campanie al lui Klaus Iohannis, Dan Motreanu, a transmis un nou răspuns arogant românilor care așteaptă o dezbatere democratică între cei doi candidați la alegerile prezidențiale.</p>
      <p>În cunoscutul stil arogant, care a caracterizat campania lui Klaus Iohannis, inițiativa PSD de a organiza o dezbatere în prezența reprezentanților mass-media, transmisă în direct către români, a primit următorul comentariu din partea PNL: „aveți un răspuns de acum două săptămâni”.</p>
      <p>Ținând cont că echipa de campanie a domnului Iohannis nu a oferit detalii suplimentare, considerăm că motivele reale pentru îndărătnicia candidatului PNL de a-și prezenta prioritățile pentru români, în cadrul unei dezbateri electorale, sunt:</p>
      <p>1. Klaus Iohannis îi disprețuiește pe cetățenii români, considerând că nu le datorează nimic pentru voturile pe care le solicită.<br/>2. Klaus Iohannis se teme de o dezbatere cu contracandidatul său, Viorica Dăncilă, care a făcut mai multe pentru români într-un an și nouă luni la Palatul Victoria decât a realizat Klaus Iohannis în cinci ani la Palatul Cotroceni.<br/>3. Lui Klaus Iohannis nu-i pasă de regulile politicii în democrație, care presupun confruntare directă și cinstită între candidații în alegerile prezidențiale.<br/>4. Klaus Iohannis nu are respect pentru presa din România, cu care nu a dialogat în mod real nici în această campanie și nici în întregul său mandat prezidențial.<br/>5. Klaus Iohannis este comod și nu dorește să-și sacrifice confortul unei seri de vineri pentru o dezbatere pe care românii o merită și o așteaptă.<br/>6. Klaus Iohannis are lucruri de ascuns față de publicul larg și se teme că ele vor fi deconspirate.<br/>Amintim că, în această seară, la ora 20:00, Klaus Iohannis este așteptat la o dezbatere electorală la Palatul Parlamentului, în cadrul căreia ar avea oportunitatea să își transmită mesajul și prioritățile sale către români, înaintea votului din această duminică.”</p>
      <p>Sursa Foto: Facebook/ PSD</p>
      <p>
        <b>Citește și</b>
      </p>
      <p>
        <a href="https://www.g4media.ro/raluca-turcan-replica-pentru-viorica-dancila-iohannis-a-fost-in-toata-tara-alaturi-de-romani-in-timp-ce-dancila-face-conferinte-exact-pe-scena-unde-psd-a-orchestrat-cele-mai-grave-abuzuri-in-parl.html">
          <b>Raluca Turcan, replică pentru Viorica Dăncilă: Iohannis a fost în toată țara alături de români, în timp ce Dăncilă face conferințe exact pe scena unde PSD a orchestrat cele mai grave abuzuri – în Parlament</b>
        </a>
      </p>
    </article>
  </body>
</html>