<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Fudbal/Srbija-Super-liga/a315297-Milojevic-U-Nisu-nikad-lako-ne-kalkulisem-oko-sastava.html"/>
    <meta property="og:site_name" content="Sport Klub"/>
    <meta property="article:published_time" content="2019-11-22T14:33:00+00:00"/>
    <meta property="og:title" content="Milojević: U Nišu nikad lako, ne kalkulišem oko sastava"/>
    <meta property="og:description" content="Trener Crvene zvezde Vladan Milojević kaže pred gostovanje niškom Radničkom u 17. kolu Superlige Srbije da utakmica na &quot;Čairu&quot; nikada nije laka. On se osvrnuo i na meč Lige šampiona sa Bajernom ali i na činjenicu da Zvezda nije dala mnogo golova u poslednjih nekoliko mečeva."/>
  </head>
  <body>
    <article>
      <h1>Milojević: U Nišu nikad lako, ne kalkulišem oko sastava</h1>
      <h2>Trener Crvene zvezde Vladan Milojević kaže pred gostovanje niškom Radničkom u 17. kolu Superlige Srbije da utakmica na "Čairu" nikada nije laka. On se osvrnuo i na meč Lige šampiona sa Bajernom ali i na činjenicu da Zvezda nije dala mnogo golova u poslednjih nekoliko mečeva.</h2>
      <address><time datetime="2019-11-22T14:33:00+00:00">22 Nov 2019, 14:33</time> by <a rel="author">Marko Vlahović</a></address>
      <figure>
        <img src="https://sportklub.rs/Picture/154520/jpeg/Vladan-Milojevic"/>
        <figcaption>Vladan Milojević<cite>Print screen/SK</cite></figcaption>
      </figure>
      <p>Crvena zvezda je prva na tabeli Superlige i ima čak sedam bodova više, uz meč više, u odnosu na drugoplasirane Vojvodinu i Čukarički. Ipak trener Zvezde Vladan Milojević kaže da u Nišu nikada nije lako doći do pobede.</p>
      <p>"<i>Radnički je sjajna ekipa koja pretenduje na visok plasman i imaju za cilj izlazak u Evropu. Odlični su bili prošle godine, na početku ove sezone su imali probleme, ali su se popravili. Teško je gostovati Radničkom, imaju sjajnu publiku i uvek veliku podršku sa tribina. Njihov šef stručnog štaba Kosanović radi sjajan posao, iskusan je trener i ume da pripremi ekipu na pravi način. Siguran sam da će igrati čvrsto i agresivno, kao i da će biti zanimljiva utakmica. Što se nas tiče, svi igrači su se vratili iz reprezentacija, tako da ćemo posle današnjeg treninga videti ko je raspoloživ za sutra. Očekujem dobru i zanimljivu utakmicu, a utisak je da moramo da budemo mnogo bolji nego protiv Mačve", </i>poručio je <b>Vladan Milojević </b>koji dodaje da neće kalkulisati oko sastava s obzirom na to da već u utorak Zvezda igra sa Bajernom u Ligi šampiona.</p>
      <p>"<i>Ima dosta faktora koji utiču na to koje ću igrače da izaberem za utakmicu. Uvek razmišljamo o prvom narednom susretu i moram da naglasim da je nama prvenstvo prioritet. Nema potrebe da se ponavljam, ali svi znate da treba od osmorice da izaberem četvoricu stranaca i to mi pravi veliki problem. Teško je u takvoj situaciji pronaći kontinuitet i takmičarsku formu. Treba biti strpljiv sa svim igračima, a pogotovo sa strancima, zbog tog ograničenja. Jirku smo upravo zato i poslali u Radnički na pozajmicu, tamo je i Meleg, drago mi je što igraju".</i></p>
      <p>Milojević kaže da je zadovoljan debijem Veljka Nikolića koji je igrao u pobedi protiv Mačve. On dodaje i da se ne brine zbog efikasnosti Crvene zvezde.</p>
      <p>"<i>Stvaramo dosta šansi, ali nemamo “lak” gol, kao što smo ga možda imali. Dešavaju se utakmice kao u Ivanjici kada smo pravili dosta šansi, a postigli samo jedan pogodak. Verujem da ćemo popraviti realizaciju u narednim utakmicama, ali ponavljam da me to ne brine previše i da imam poverenje u moje igrače".</i></p>
      <p>Zvezda Radničkom gostuje u subotu od 16 časova.  </p>
    </article>
  </body>
</html>