<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/ekleise-to-vivlio-prosforon-gia-tin-mytilinaios-sta-1-5-dis-eyro-oi-prosfores-kai-2-5-to-epitokio/"/>
    <meta property="og:site_name" content="economico.gr"/>
    <meta property="article:published_time" content="2019-11-22T14:06:59+00:00"/>
    <meta property="og:title" content="Έκλεισε το βιβλίο προσφορών για την Μυτιληναίος - Στα 1,5 δισ. ευρώ οι προσφορές και 2,5% το επιτόκιο"/>
    <meta property="og:description" content="Έκλεισε το βιβλίο προσφορών για το ομόλογο του Μυτιληναίου,  με τις προσφορές να φθάνουν το 1,5 δισ. ευρώ και το επιτόκιο στο 2,5%."/>
  </head>
  <body>
    <article>
      <h1>Έκλεισε το βιβλίο προσφορών για την Μυτιληναίος - Στα 1,5 δισ. ευρώ οι προσφορές και 2,5% το επιτόκιο</h1>
      <address><time datetime="2019-11-22T14:06:59+00:00">22 Nov 2019, 14:06</time> by <a rel="author">Μαίρη Φωτάκη</a></address>
      <p>Έκλεισε το βιβλίο προσφορών <b>για το ομόλογο του Μυτιληναίου</b>,  με τις προσφορές να φθάνουν <b>το 1,5 δισ. ευρώ</b> και το <b>επιτόκιο στο 2,5%</b>.</p>
      <p>Η διοίκηση της Μυτιληναίος αποφασίζει για την κατανομή των ομολόγων ύψους 500 εκατ.  ευρώ στην αγορά Eurobonds από τη θυγατρική Mytilineos Financial Partners SA, η οποία εδρεύει στο Λουξεμβούργο.</p>
      <p>Το μεγαλύτερο ποσοστό κατευθύνεται σε ξένους θεσμικούς επενδύτες, ενώ ένα κομμάτι δεν αποκλείεται να αποκτήσει και μεγάλος οικονομικός οργανισμός ο οποίος έχει παρουσία στην Ελλάδα.</p>
      <p>Σε ό,τι αφορά τους ιδιώτες επενδυτές, θα έχουν μια μικρή συμμετοχή και, σε κάθε περίπτωση, με τη δέσμευση τουλάχιστον 100 εκατ. ευρώ ανά επενδυτή.</p>
      <p>Το αρχικό επιτόκιο της έκδοσης με λήξη το 2024, είχε διαμορφωθεί στο 2,75%, ωστόσο, μετά από τη μεγάλη ζήτηση το τελικό ύψος του επιτοκίου διαμορφώθηκε  χαμηλότερα.</p>
      <ul>
        <li>
          <a href="https://economico.gr/ayximeno-to-endiaferon-gia-to-omologo-ton-epicheiriseon-mytilinaios-ypsoys-500-ekat-eyro/">
            <i>
              <b>ΔΙΑΒΑΣΤΕ ΑΚΟΜΗ: Αυξημένο το ενδιαφέρον για το ομόλογο των Επιχειρήσεων Μυτιληναίος  ύψους 500 εκατ.  ευρώ</b>
            </i>
          </a>
        </li>
      </ul>
      <p>Ο όμιλος έχει ήδη ανακοινώσει δρομολογημένες ή υπό εξέταση επενδύσεις ύψους 1 δισ. ευρώ στην ηλεκτροπαραγωγή, τη μεταλλουργία και τις ΑΠΕ.</p>
      <p>Η εταιρεία Μυτιληναίος, πριν από την έκδοση έλαβε αξιολόγηση για την πιστοληπτική της ικανότητα με ΒΒ- απο την S&amp;P και ΒΒ απο την Fitch.</p>
      <p>Οι Citigroup Global Markets Limited, HSBC Bank plc και J.P. Morgan Securities plc ενεργούν ως Ενεργοί Συνδιαχειριστές του Βιβλίου Προσφορών (Joint Physical Bookrunners), οι Credit Suisse Securities (Europe) Limited, Goldman Sachs International και Nomura International plc ενεργoύν ως Συνδιαχειριστές του Βιβλίου Προσφορών (Joint Bookrunners) και οι Αlpha Βank A.E., Eurobank Ergasias, Eθνική Τράπεζα και Τράπεζα Πειραιώς, ως Επικεφαλής Διαχειριστές (Lead Managers).</p>
      <h4>Περισσότερα νέα, ρεπορτάζ και αναλύσεις:<a href="https://economico.gr/">ΠΑΤΗΣΤΕ ΕΔΩ</a></h4>
    </article>
  </body>
</html>