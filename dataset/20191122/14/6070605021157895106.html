<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/barca/Valverde-Pique-condicions-sabra-convocatoria_0_2348765240.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T14:43:10+00:00"/>
    <meta property="og:title" content="Lenglet, baixa en una convocatòria per a Leganés on sí que ha entrat Piqué"/>
    <meta property="og:description" content="L'absència del central francès afegeix més incògnites defensives al partit del Barça a Butarque"/>
  </head>
  <body>
    <article>
      <h1>Lenglet, baixa en una convocatòria per a Leganés on sí que ha entrat Piqué</h1>
      <h2>L'absència del central francès afegeix més incògnites defensives al partit del Barça a Butarque</h2>
      <address>
        <time datetime="2019-11-22T14:43:10+00:00">22 Nov 2019, 14:43</time>
      </address>
      <p>Abans del partit contra el Leganés d'aquest dissabte (13 h, Movistar LaLiga), Ernesto Valverde ha comparegut en roda de premsa. El conjunt madrileny ha canviat de tècnic i ara està sota les ordres de Javier Aguirre. "Serà un impuls, per la seva manera de ser, per al seu equip: és un gran motivador i té una llarga trajectòria com a tècnic. Tenim el record de l'any passat, en què vam perdre. Necessitem els punts i no ens ho podem permetre".</p>
      <p>El tècnic blaugrana, que tenia diverses baixes a la defensa (Semedo i Alba per lesió i Sergi Roberto per sanció), encara no sabia que també es quedaria sense Lenglet, un jugador que ha causat baixa després de l'entrenament per molèsties al bessó de la cama esquerra. El Txingurri ha afirmat que compten amb Wague (inèdit fins ara), però tampoc ha descartat la possibilitat de canviar de sistema (com ja va fer l'any passat al camp del Llevant, en què va passar a un 3-5-2).  </p>
      <p>Sobre el rol residual de Rakitic, Valverde ha dit que no revelarà converses internes amb els seus jugadors. Ha explicat que hi ha hagut canvis a l'equip, però no ha volgut entrar a valorar la possible sortida del croat al mercat d'hivern perquè encara "no està obert". Un dels altres noms que ha pivotat sobre la roda de premsa ha sigut el de Piqué, immers en la Copa Davis que es disputa aquesta setmana a Madrid i on ha estat present en partits que s'han acabat de matinada. "He parlat amb ell sobre aquest tema. A vegades es diu que els futbolistes només se centren el futbol i, després, quan fan altres coses, es critica. Si el veig en condicions o no per al partit de demà ho sabreu quan surti la convocatòria", deia abans de l'entrenament. Un cop acabada la sessió, s'ha confirmat que el central barceloní era a la llista.</p>
      <p>El tècnic ha afegit, amb humor, que moltes preguntes que li han fet han sigut sobre "preocupacions", perquè a banda de preguntar-li per les distraccions de Piqué més enllà del Barça, li han tornat a demanar per la falta d'encaix de Griezmann. Valverde ha volgut despatxar la qüestió afirmant que el francès els dona "moltes coses" i que el veu "bé". L'entrenador blaugrana també s'ha pronunciat sobre Dembélé: "És fonamental que tingui continuïtat en els entrenaments i els partits, ja que és un jugador clau per a nosaltres". </p>
      <p>Sobre la possible cessió de Riqui Puig al mercat d'hivern, Valverde ha dit que és "una qüestió que ha de decidir el jugador i el club, tenint en compte les necessitats del primer equip". El tècnic també ha volgut recordar que era una pràctica habitual a l'Athletic Club cedir jugadors joves de la casa per després repescar-los, i ha esmentat un exemple del Barça, com és el cas de Cucurella, cedit al Getafe. </p>
      <h3>Una setmana clau</h3>
      <p>Després d'enfrontar-se al Leganés, el Barça rebrà el Borussia Dortmund dimecres, i diumenge de la setmana vinent visitarà el Wanda Metropolitano. "És una setmana clau. Necessitem començar amb bon peu contra el Leganés per iniciar bé aquesta seqüència de partits. Els dos de la Lliga són molt durs i el del Borussia és importantíssim", ha conclòs el tècnic. </p>
    </article>
  </body>
</html>