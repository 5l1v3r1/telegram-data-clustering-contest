<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058105_tanartuntetes--osszefogtak-a-szakszervezetek"/>
    <meta property="og:site_name" content="Népszava"/>
    <meta property="article:published_time" content="2019-11-22T14:21:00+00:00"/>
    <meta property="og:title" content="Tanártüntetés – Összefogtak a szakszervezetek"/>
    <meta property="og:description" content="A kormánnyal továbbra sem vezettek eredményre a tárgyalások."/>
  </head>
  <body>
    <article>
      <h1>Tanártüntetés – Összefogtak a szakszervezetek</h1>
      <address><time datetime="2019-11-22T14:21:00+00:00">22 Nov 2019, 14:21</time> by <a rel="author" href="https://nepszava.hu/szerzo/juhasz-daniel/" target="_blank">Juhász Dániel</a></address>
      <p>
        <b>A kormánnyal továbbra sem vezettek eredményre a tárgyalások.</b>
      </p>
      <p>Széleskörű szakszervezeti együttműködés alakult ki a Pedagógusok Szakszervezete (PSZ) által november 30-ára meghirdetett budapesti demonstráció ügyében – jelentette be pénteken Szabó Zsuzsa PSZ-elnök. A pedagógusok megmozdulását a Szakszervezetek Együttműködési Fórumának tagszervezetei, a Magyar Szakszervezeti Szövetség (MASZSZ) tagjai, a Pedagógusok Demokratikus Szakszervezete, a Magyar Közoktatási és Szakképzési Szakszervezet, az Oktatási Vezetők Szakszervezete és a Keresztény Pedagógusok Szakszervezete is támogatja.</p>
      <p>Az érdekképviseleti szervezetek vezetői egyöntetűen kijelentették: mozgósítani fogják tagságukat a <b><a href="https://www.facebook.com/events/568252720416768/?active_tab=about">november 30-ai tüntetésre</a></b>. A MASZSZ elnöke, Kordás László hangsúlyozta: a PSZ követelései az egész társadalom követeléseivel esnek egybe, hiszen az ország érdeke, hogy az iskolákban ne túlhajszolt és alulfizetett pedagógusok foglalkozzanak a gyerekekkel. Szabó Zsuzsa elmondta, csütörtökön is tárgyaltak az Emberi Erőforrások Minisztériumának képviselőivel egyebek mellett a tanárok és a diákok óraterheinek csökkentéséről, igazságos béremelésről, a pályakezdő tanárok támogatásáról, a hat éves kortól kötelező iskoláztatás problémáiról, de az egyeztetés nem vezetett eredményre.</p>
      <p>– Az látszik, hogy a kormányban nincs elég politikai akarat az oktatás valós problémáinak megoldására – fogalmazott a PSZ elnöke. Felidézte, hogy az új szakképzési törvényt is társadalmi egyeztetés nélkül szavazta meg a parlament, amit a szakszervezetek elfogadhatatlannak tartanak. Hozzátette: törekvéseiket az Európai Oktatási Szakszervezetek Tanácsa is támogatja. </p>
      <figure>
        <img src="https://nepszava.hu/i/10/12/0/1254436.jpg"/>
        <figcaption>Szabó Zsuzsa<cite>Fotó: Népszava</cite></figcaption>
      </figure>
      <figure>
        <img src="https://nepszava.hu/i/10/12/0/1254436.jpg"/>
        <figcaption>Szabó Zsuzsa<cite>Fotó: Népszava</cite></figcaption>
      </figure>
      <p>Bemutatták a PSZ kérdőíves felmérésének eredményeit is, amiben arra voltak kíváncsiak, mennyit dolgoznak valójában a pedagógusok. A kérdőívet több mint 4600-an töltötték ki, s bár a kutatás nem reprezentatív, jól megmutatja a tendenciákat: míg 2008-ban heti 42 órát dolgoztak a pedagógusok, a mostani kérdőív kitöltői között az átlagos heti munkaidő 56 óra. A válaszadók 90 százaléka dolgozik többet 40 óránál egy héten (mindebbe a helyettesítés, az adminisztráció, a felkészülés, felügyelet, túlórák és más többletfeladatok is beletartoznak). A tanítással lekötött munkaórák száma heti 22-ről 25-re emelkedett átlagosan.</p>
      <p>Vizsgálták az is, mindez milyen hatással van a tanárok mentális és fiziológiai egészségére: az elmúlt egy évben több mint 3900 válaszadó járt legalább egyszer orvosnál, közülük több mint 2600-an nyilatkoztak úgy, hogy egészségügyi problémáik munkahelyi tevékenységükre vezethetők vissza. A válaszadók több mint 60 százaléka jelezte, hogy mentálisan nagyon kimerült az elmúlt év során.</p>
      <p>A <b><a href="https://www.facebook.com/events/568252720416768/?active_tab=about">PSZ tüntetése november 30-án a Magyar Tudományos Akadémia épülete előtt kezdődik 12 órakor</a></b>, innen vonulnak majd át a Kossuth térre. Ha a kormánnyal a megmozdulást követően sem lesz megegyezés, januárban országos sztrájkra is sor kerülhet.</p>
      <table bordered="">
        <tr>
          <th>A Miniszterelnökség levélben üzent</th>
        </tr>
        <tr>
          <td>Gulyás Gergely Miniszterelnökséget vezető miniszter a PSZ pénteki sajtótájékoztatója előtt néhány perccel küldött levelet a szakszervezetnek, amiben arról írt: a kormány továbbra is nyitott az egyeztetésekre. Szabó Zsuzsa PSZ-elnök szerint ez nem más, mint időhúzás; már hetekkel korábban jelezték, november 22-éig várnak javaslatokat a kormánytól, de ezek megvitatására a legutóbbi kormányülésen sem került sor. Szűcs Tamás PDSZ-elnök szerint a miniszter konkrétumok nélküli levelét nem lehet komolyan venni.</td>
        </tr>
      </table>
    </article>
  </body>
</html>