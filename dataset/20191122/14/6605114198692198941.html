<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/eletstilus/otbol-negy-tizeneves-nem-mozog-eleget-2046756/"/>
    <meta property="og:site_name" content="SZOLJON"/>
    <meta property="article:published_time" content="2019-11-22T14:18:00+00:00"/>
    <meta property="og:title" content="Ötből négy tizenéves nem mozog eleget"/>
    <meta property="og:description" content="A mozgáshiány káros a gyerekek egészségére, agyfejlődésére és társas képességeikre is."/>
  </head>
  <body>
    <article>
      <h6 class="kicker">MEGDÖBBENTŐ FELMÉRÉS</h6>
      <h1>Ötből négy tizenéves nem mozog eleget</h1>
      <address>
        <time datetime="2019-11-22T14:18:00+00:00">22 Nov 2019, 14:18</time>
      </address>
      <h4>A mozgáshiány káros a gyerekek egészségére, agyfejlődésére és társas képességeikre is.</h4>
      <blockquote>A 11 és 17 év közötti korosztályban ötből négyen nem sportolnak eleget az Egészségügyi Világszervezet (WHO) első ilyen jellegű elemzése szerint.</blockquote>
      <p>Emiatt kárt szenved a gyerekek egészsége, agyfejlődése és társas képességeik is. A jelentés szerint a napi ajánlott mozgásmennyiség hiánya univerzális probléma a gazdag és szegény országokban is.</p>
      <blockquote>A több mint 146 országban végzett kutatás szerint a fiúk valamivel aktívabbak a lányoknál.</blockquote>
      <p>Mozgásnak számít minden, amitől szaporábban ver a szív és erőteljesebben dolgozik a tüdő, lehet az futás, kerékpározás, úszás, futball, ugrókötelezés, gimnasztika – a cél a napi 60 perc mérsékelt vagy erőteljes mozgás. Az aktivitás egészségesebbé teszi a szívet és a tüdőt, erősíti a csontokat és izmokat, hozzájárul a mentális egészséghez és a jólléthez, segíti a normális testsúly megtartását.</p>
      <blockquote>„Az aktív fiatalokból pedig aktív felnőttek válnak”</blockquote>
      <p>– fogalmazott Regina Guthold, a WHO munkatársa.</p>
      <p>Az életen át tartó aktivitás pedig csökkenti számos betegség, például a szívroham, a stroke és a kettes típusú diabétesz kialakulásának kockázatát. Egyre több ugyanakkor a bizonyíték arra, hogy a sportolás jót tesz az agy fejlődésének is – írja a BBC.com.</p>
      <blockquote>„Jobbak a kognitív képességeik, könnyebben tanulnak, eredményesebb proszociális viselkedést mutatnak”</blockquote>
      <p>– mondta el Guthold a sportoló fiatalokról.</p>
      <p>Azokat a viselkedésmódokat nevezik proszociálisnak, amelyek nem hoznak közvetlen hasznot a viselkedés végrehajtójának, de valaki másnak vagy a csoportnak a javát szolgálják.</p>
      <blockquote>A szakértők szerint a gyerekek nem lusták.</blockquote>
      <p>A világjelenség nem őket jellemzi, az ok inkább az, hogy a felnőttek nem veszik figyelembe, nem helyezik előtérbe a testmozgás fontosságát.</p>
      <p>Ennek egyik fő tényezője az, hogy a tanulmányi előmenetel a fizikai aktivitás kárára is előtérbe kerül. „A fiatalokat ebben a korban a kemény munkára, a vizsgákra való tanulásra biztatják. Napjaik nagyon hosszú óráiban az iskolában ülnek, és nem kapják meg a lehetőséget az testmozgásra” – véli Leanne Riley, a jelentés egyik szerzője,</p>
      <p>A kutatók szerint az is része a problémának,</p>
      <blockquote>hogy a sportolási lehetőségek nem minden esetben biztonságosak, hozzáférhetőek vagy megfizethetőek.</blockquote>
      <p>A veszélyes utak miatt például a gyerekek nem tudnak gyalog vagy kerékpárral iskolába járni, vagy átmenni a barátjukhoz.</p>
      <blockquote>A digitális szórakozási formák pedig óriási konkurenciát jelentenek a szabadban töltendő idővel szemben.</blockquote>
      <p>A WHO szerint a gyerekek mozgáshiánya világprobléma Afganisztántól Zimbabwéig. A tanulmány szerint a fiúk a Fülöp-szigeteken sportolnak legkevesebbet, a lányok pedig Dél-Koreában. Előbbiek 93 százaléka, utóbbiak 97 százaléka mozog kevesebbet napi egy óránál.</p>
      <blockquote>Mindössze négy ország van, ahol a lányok aktívabbak a fiúknál: Tonga, Szamoa, Afganisztán és Zambia. Globálisan a lányok 85 százaléka, a fiúknak pedig 78 százaléka sportol túl keveset.</blockquote>
      <p>A The Lancet Child &amp; Adolescent Health című lap friss számában bemutatott jelentés 2001 és 2016 közötti aktivitási adatokkal dolgozott.</p>
      <p>Mark Tremblay, a kanadai Eastern Ontario Research Institute gyermekkórházának munkatársa elmondta: „Az elektronikus forradalom alapvetően átalakította az emberek mozgási szokásait azzal, hogy megváltoztatta, hogyan és hol élnek, tanulnak, dolgoznak, játszanak, utaznak, fokozatosan bezárta őket a négy fal közé, leggyakrabban a székeikre szögezte őket. Az emberek kevesebbet alszanak, többet ülnek, ritkábban sétálnak, rendszeresebben autóznak és kevesebb testmozgást végeznek, mint korábban”.</p>
      <p>
        <i>Borítókép: illusztráció</i>
      </p>
    </article>
  </body>
</html>