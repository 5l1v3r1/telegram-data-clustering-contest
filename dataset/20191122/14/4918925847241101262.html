<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stockworld.com.ua/ru/lifestyle/riziki-korporatizatsiyi-galopom-vid-ievropi"/>
    <meta property="og:site_name" content="Stockworld - главный портал о фондовом рынке"/>
    <meta property="article:published_time" content="2019-11-22T14:54:00+00:00"/>
    <meta property="og:title" content="Ризики корпоратизації. ГАЛОПОМ ВІД ЄВРОПИ"/>
    <meta property="og:description" content="Через те, що при акціонуванні підприємства нинішнє законодавство не вимагає обґрунтування доцільності його перетворення і очікуваних наслідків, Україна може втратити «АНТОНОВ»"/>
  </head>
  <body>
    <article>
      <h1>Ризики корпоратизації. ГАЛОПОМ ВІД ЄВРОПИ</h1>
      <h2>Через те, що при акціонуванні підприємства нинішнє законодавство не вимагає обґрунтування доцільності його перетворення і очікуваних наслідків, Україна може втратити «АНТОНОВ»</h2>
      <address>
        <time datetime="2019-11-22T14:54:00+00:00">22 Nov 2019, 14:54</time>
      </address>
      <p>
        <b>Ризики корпоратизації</b>
      </p>
      <p>
        <b>
          <i>ГАЛОПОМ ВІД ЄВРОПИ</i>
        </b>
      </p>
      <p>
        <i>Через те, що при акціонуванні підприємства нинішнє законодавство не вимагає обґрунтування доцільності його перетворення і очікуваних наслідків, Україна може втратити «АНТОНОВ»</i>
      </p>
      <p>
        <b>Вікторія КОВАЛЬОВА</b>
      </p>
      <p>На початку жовтня втратив чинність закон України «Про перелік об’єктів права державної власності, які не підлягають приватизації». До переліку входило держпідприємство «АНТОНОВ». Подальша його доля віднині є невизначеною. Адже наша держава так втомилася виконувати свої основні функції щодо управління промисловістю, в тому числі підприємствами, які мають стратегічне значення для її економіки та безпеки, що намагається позбутися їх якнайшвидше, зокрема через прискорену приватизацію. І мова вже не йде, приватизувати чи ні, оскільки в новому законі № 145-IX Кабміну встановлено завдання сформувати тільки переліки акціонерних товариств, в яких держава залишить за собою 50% плюс одну акцію, а не 100%. Таким чином, під закон «все на продаж» готується остаточний розпродаж державної власності, яка на даний час ще залишилася. Ті підприємства, які увійдуть до того списку, будуть або приватизовані повністю, або, якщо їхнє фінансово-економічне становище буде незадовільним, проти них будуть розпочаті справи про банкрутство (ліквідацію).</p>
      <p>
        <b>Нині профспілки усунуті від процесу корпоратизації</b>
      </p>
      <p>Першим кроком до такого сценарію є корпоратизація державних підприємств. Хоча ДП «АНТОНОВ» платить державі податки понад мильярд гривень на рік і є прибутковим, тому перший, хто втратить при акціонуванні (корпоратизації) буде держава Україна.</p>
      <p>Подібна спроба була анонсована ще два роки тому. В листопаді 2016-го року Міністерство економічного розвитку і торгівлі України затвердило перелік держпідприємств зі сфери управління ДК «Укроборонпром», що підлягали перетворенню в акціонерні товариства. У наказі № 1940 за графіком проведення перетворення першим у переліку було… ДП «АНТОНОВ».</p>
      <p>Прихильники ідеї корпоратизації стверджують, що вона дозволить запровадити ринкові методи управління підприємствами за світовими стандартами. Для інвесторів акціонерна форма власності більш зрозуміла. Управління діяльністю акціонерного товариства (АТ) здійснюється не через одного керівника, як на держпідприємствах, а через систему органів товариства: загальні збори акціонерів, наглядову раду, виконавчий орган (правління, голова правління). Перевагою корпоратизації вважають більшу самостійність акціонерного товариства у порівнянні з держпідприємством при здійсненні поточної господарської діяльності.</p>
      <p>У разі корпоратизації (акціонування) підприємства держпідприємство змінить свою організаційно-правову форму. Як юрособа воно припинить існування, а його права та обов'язки перейдуть до правонаступника – відповідного акціонерного товариства. На даний час основний нормативний акт, згідно з яким це відбуватиметься – постанова КМУ «Про затвердження Порядку перетворення державного унітарного комерційного підприємства в акціонерне товариство» від 29 серпня 2012 року N 802. Цікаво, що цей документ часів Віктора Януковича виявився більш прогресивним, ніж постанова, в яку вніс зміни уряд Арсенія Яценюка. У 2015 році з постанови вилучили положення щодо надання ініціатором перетворення таких документів як обґрунтування доцільності перетворення; відомості про очікувані його наслідки; бізнес-плану розвитку утвореного акціонерного товариства з визначенням етапів, строків, джерел фінансування, очікуваних результатів; прогноз надходжень до держбюджету. Чомусь не цікавими законодавцям стали відомості про соціальні результати перетворення (кількість збережених або новостворених робочих місць, покращення умов праці); відомості про реєстрацію прав власності або користування будинками, спорудами і земельними ділянками підприємства. При корпоратизації за постановою №802 зі змінами від 2015 року вже не вимагається перелік майна, інших активів та земельних ділянок (із зазначенням розміру, цілей призначення, шляхів їх подальшого використання) та фінансово-господарських показників роботи підприємства за останні три роки.</p>
      <p>На даний час усі ці положення вилучені як зайві, що перешкоджають проведенню перетворення в стислі строки. Хоча, як відомо, швидкість важлива при ловлі блох, а не у разі, коли йдеться про долю підприємств. Постраждав і пункт 5 постанови №802, який визначав склад комісії з перетворення (корпоратизації). Чотири роки тому спритні пустотливі ручки виключили з вищезгаданої постанови положення щодо включення до комісії представників органу управління та представницького органу трудового колективу підприємства! Того колективу, який і зберіг це підприємство протягом всіх цих бурхливих років та не дав збудувати на його місті черговий «Космополіт» (торговельно-розважальний комплекс, побудований на місці заводу «Більшовик»).</p>
      <p>
        <b>Що день прийдешній нам готує?</b>
      </p>
      <p>Профспілки «АНТОНОВА» нарахували понад десяток реальних загроз для діяльності цього підприємства внаслідок корпоратизації. У числі основних – скорочення чисельності працівників. Не факт, що трудові відносини всіх співробітників держпідприємства «АНТОНОВ» продовжать після перетворення його на акціонерне товариство.</p>
      <p>«До статутного капіталу АТ «АНТОНОВ» можуть не увійти… його окремі структурні підрозділи. Висока ймовірність відокремлення об’єктів соцсфери (дитсадки, житловий фонд, сільськогосподарський відокремлений підрозділ, заклади охорони здоров’я, відпочинку та оздоровлення, спортивний комплекс, гуртожитки тощо). Нікого не хвилюватиме, що заклади соцзначення будувались, ремонтувались і підтримувалися за рахунок зароблених колективом ДП «АНТОНОВ» коштів, тоді як понад десятиріччя були відсутні держфінансування і держзамовлення. При цьому вартість утримання непрофільних активів соцсфери у загальних витратах підприємства за рік становить біля 1%», – підкреслює голова первинної організації Профспілки авіабудівників (ПО ПАУ) на ДП «АНТОНОВ» Віктор Гуска.</p>
      <p>Нещадний меч корпоратизації може бути занесений і над компанією «Авіалінії Антонова», яка забезпечує основні надходження підприємства. Закріплене за нею майно за певних умов може бути визначене як «непрофільні вид діяльності і активи», які не використовуються у безпосередній господарській діяльності підприємства (розробка та будівництво літаків). Це дозволить вилучити авіаційно-транспортний підрозділ (АТП) разом з аеропортом та аеродромом ЛВіДБ як майно, що не підлягає приватизації. Під час корпоратизації ці підрозділи можуть бути виділені в окреме підприємство, що призведе до розриву виробничих зв’язків і банкрутства «АНТОНОВа».</p>
      <p>Ще один ризик – формування наглядової ради в акціонерному товаристві «АНТОНОВ» тільки з представників ДК «Укроборонпром», Мінекономрозвитку, Фонду державного майна – осіб, які не мають відповідної освіти і досвіду роботи в авіапромисловості та володіють досить смутною уявою про авіацію. Кризовий стан підприємства, зокрема, обумовлений тим, що останні п’ять років ним керували особи без відповідної профільної освіти. Також ускладниться система управління підприємством, збільшаться терміни прийняття рішень і собівартість продукції та послуг. Управління корпоратизованим підприємством є чотирьохрівневим (ДК “Укроборонпром” – засновник АТ, наглядова рада, голова правління та правління). Держпідприємство має більш монолітну дворівневу систему управління – уповноважений орган управління (ДК «Укроборонпром») та керівник підприємства. Таким чином, при чотирьохрівневому управлінні самостійність прийняття рішень безпосереднім керівником підприємства значно обмежується в порівнянні з держпідприємством.</p>
      <p>Ще однією загрозою поспішної корпоратизації може бути втрата безперервності дозвільних документів відповідно до Авіаційних правил (сертифікатів типу літаків, сертифікатів схвалення організації розробника, виробника, експлуатанта та технічного обслуговування авіатехніки тощо). Відповідно до Авіаційних правил Part 21 утримувач сертифікатів типу літаків зобов’язаний забезпечити безперервність їхньої дії, а припинення існування організації-розробника авіаційної техніки має наслідком передачу сертифікатів типу іншій особі, що вже має сертифікат схвалення організації розробника. Отримання такого сертифікату на новостворене акціонерне товариство (АТ) є тривалим та витратним процесом через необхідність збирання та надання уповноваженим органам з питань безпеки польотів відповідної доказової бази щодо відповідності АТ вимогам Авіаційних правил. Факт припинення існування організації розробника літаків «Ан» може бути використаний авіаційними владами інших країн, в тому числі Російської Федерації, для покладення функцій з підтримання льотної придатності та безпеки літаків «Ан», що експлуатуються в їхніх країнах.</p>
      <p>Негативним наслідком припинення ДП «АНТОНОВ» та створення однойменної «акціонерки» є загроза укладанню та виконанню зовнішньоекономічних контрактів. Через переоформлення усіх контрактних, банківських документів під нові реквізити АТ, отримання від партнерів нових Сертифікатів кінцевого споживача та Гарантійних листів можуть бути призупинені або невиконані укладені контракти і отримані платежі.</p>
      <p>          Існує і ризик недостовірної оцінки вартості активів ДП «АНТОНОВ» при його корпоратизації. При оцінці майна не проводиться детальна оцінка ринкової вартості кожного з об'єктів нерухомості, машин і устаткування, оскільки така робота вимагає великих витрат часу та ресурсів. В оціночній практиці обмежуються спрощеними схемами оцінки, інформацією при цьому є дані бухгалтерського обліку. В той же час, об’єкти інтелектуальної власності підприємства вимагають особливої уваги, їхня ринкова вартість є значною. Крім того, існує проблема досвіду оцінювачів, яким необхідно об’єктивно визначити ринкову вартість авіаційних проектів ДП «АНТОНОВ» від Ан-2 до Ан-225, а також тренажерів, БПЛА, тролейбусів тощо.</p>
      <p>Серйозною загрозою для підприємства є ризик дострокового стягнення з ДП «АНТОНОВ» кредиторської заборгованості внаслідок припинення діяльності його основними кредиторами та партнерами (згідно зі статтею 107 Цивільного кодексу). Наприклад, підприємство має заборгованість перед Міністерством фінансів України за виконання державної гарантії погашення облігацій, емітованих ДП КиДАЗ «Авіант» до його приєднання до ДП «АНТОНОВ» у сумі близько 706 млн. грн.</p>
      <p>Процес перетворення держпідприємства в акціонерне товариство потребує значних фінансових ресурсів ДП «АНТОНОВ» на оформлення правовстановлюючої та землевпорядної документації на об’єкти нерухомого майна, земельних ділянок та природних ресурсів, проведення незалежної оцінки вартості таких об’єктів і ділянок та прав користування ними, оформлення прав інтелектуальної власності та їхню незалежну оцінку (в тому числі внесення змін у відповідні реєстри інших країн, в яких ДП має права інтелектуальної власності, проведення аудиту тощо). Джерелом цих витрат є власні кошти підприємства, брак яких через відсутність держзамовлень і фінансування, а також необхідності виконання імпортозаміщення покупних комплектуючих виробів і матеріалів виробництва РФ на літаках «Ан», може значно погіршити фінансово-економічний стан підприємства і призвести до невиплат зарплати.</p>
      <p>Ліквідація ДП «АНТОНОВ» та утворення однойменного акціонерного товариства неодмінно призведе до втрати довіри до «АНТОНОВ» як до стабільного партнера в авіабудуванні, галузі, якій притаманні тривалі відносини, побудовані на високому рівні довіри до керівництва розробника та виробника літаків з боку замовників. Наслідком цього буде суттєве зменшення зацікавленості у співробітництві з АТ «АНТОНОВ» внаслідок появи в ЗМІ оголошень щодо припинення діяльності держпідприємства, а також переходу управління підприємства до комісії з корпоратизації. Іноземним партнерам та потенційним замовникам буде складно зрозуміти обсяг прав та обов’язків новоствореного АТ.</p>
      <p>Після утворення АТ «АНТОНОВ» підприємство не буде мати повноважень суб’єкта зовнішньоекономічної діяльності та міжнародних передач товарів військового і подвійного призначення, оскільки такі права мало ДП «АНТОНОВ», яке припиняє свою діяльність.</p>
      <p>Можливо, хтось від таких корпоратизаційних ходів і виграє. Але трудовому колективу «АНТОНОВА» при подібному акціонуванні не потрібна поява ще одного «Космополіту» або «АТЕК» (колишній «Червоний екскаватор»).</p>
      <p>У середині листопада Генеральний директор державного концерну "Укроборонпром" Айварас Абромавичус призначив директором з корпоратизації концерну Олександра Берчія. А 14 листопада "Укроборонпром" та Профспілка авіабудівників України підписали Меморандум про взаємодію і співробітництво з метою підвищення виробничих показників галузі, матеріального та соціально-економічного захисту працівників. Під час його підписання, за інформацією сайта ПАУ, на питання голови ПО ПАУ на ДП "АНТОНОВ" Віктора Гуски щодо перспектив соціальної сфери та непрофільних активів підприємства, заступник генерального директора «Укроборонпром» з авіа- та ракетобудування Руслан Корж зазначив, що концерн не має наміру відбирати у трудового колективу ці об'єкти, проте їх робота має бути ефективною та не збитковою."Наразі проходить повний аудит концерну та його підприємств-учасників. Без нього ми не можемо робити якісь висновки", – наголосив Руслан Корж.</p>
      <p>Він також повідомив, що «Укроборонпром" не має намірів розформовувати ДП "АНТОНОВ" чи його окремі підрозділи, навпаки – на базі "АНТОНОВА" повинні відновити авіабудування в Україні, перш за все – це літаки лінійки 1Х8 в Києві та Ан-74 – в Харкові. Руслан Корж також зазначив, що розуміє необхідність ведення прямого діалогу з трудовим колективом ДП "АНТОНОВ" та особисто сприятиме організації зустрічі генерального директора ДК "Укроборонпром" Айвараса Абромавичуса з працівниками підприємства. Сподіваємося, що чиновники дослухаються до реальних загроз у разі непродуманої корпоратизації «АНТОНОВА» і Україна зробить все можливе для збереження основного літакобудівного підприємства країни.</p>
    </article>
  </body>
</html>