<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/22/7232755/"/>
    <meta property="og:site_name" content="Українська правда"/>
    <meta property="article:published_time" content="2019-11-22T14:44:19+00:00"/>
    <meta property="og:title" content="СБУ пояснила обшуки в мерії Одеси: чиновники роздерибанили 100 мільйонів"/>
    <meta property="og:description" content="Керівництво департаментів мерії Одеси привласнило 100 мільйонів гривень через створення штучної кредитної заборгованості."/>
  </head>
  <body>
    <article>
      <h1>СБУ пояснила обшуки в мерії Одеси: чиновники роздерибанили 100 мільйонів</h1>
      <address>
        <time datetime="2019-11-22T14:44:19+00:00">22 Nov 2019, 14:44</time>
      </address>
      <p>Керівництво департаментів мерії Одеси привласнило 100 мільйонів гривень через створення штучної кредитної заборгованості.</p>
      <p><b>Джерело:</b> <a href="https://ssu.gov.ua/ua/news/1/category/2/view/6745?fbclid=IwAR2ytxGuf2F0valxVUmrA-KgoZXGhtC7degglxtadG3AXCNzdF7kv1wI6c4#.XEXWDk7Q.dpbs">СБУ</a>, брифінг генпрокурора Руслана Рябошапки</p>
      <p><b>Деталі:</b> Служба безпеки оприлюднила повідомлення щодо того, в якій справі приходили з обшуками в мерію Одеси. Співробітники СБУ викрили факт заволодіння коштами міського бюджету посадовцями Одеської міськради та комунального підприємства.</p>
      <figure>
        <img src="https://img.pravda.com/images/doc/0/0/00edbe5-n-6745-37605307.jpg"/>
      </figure>
      <p>За даними слідства, чиновники міськради у змові з комерційними структурами привласнили майже 100 мільйонів гривень під час погашення кредитної заборгованості комерційному банку.</p>
      <p>Зловмисники штучно створили кредитну заборгованість комунального підприємства перед банківською установою. Право вимоги на борги у банку викупила приватна фірма афілійована з чиновниками мерії. Після цього комерсанти, завищивши суму заборгованості на 100 мільйонів гривень, звернулися до мерії із вимогою її погашення.</p>
      <p>Рішення щодо оплати завищеного боргу приймалося на основі недостовірних матеріалів, свідомо підготовлених посадовцями кількох департаментів мерії. Потім учасники оборудки привласнили бюджетні гроші.</p>
      <p>Зазначається, що правоохоронці проводять слідчі дії у приміщеннях структурних підрозділів Одеської міської ради та фірм, причетних до протиправної діяльності, для виявлення речових доказів.</p>
      <figure>
        <img src="https://img.pravda.com/images/doc/a/d/ad8f566-1-2824-.jpg"/>
      </figure>
      <p>Триває досудове слідство за ознаками злочину, передбаченого ч. 5 ст.191 (привласнення, розтрата майна або заволодіння ним шляхом зловживання службовим становищем) Кримінального кодексу.</p>
      <p><b>Позиція ГПУ:</b> На брифінгу в п’ятницю генпрокурор Руслан Рябошапка повідомив журналістам, що посадовим особам мерії та комунального підприємства було повідомлено про підозри, проте відмовився назвати навіть посади, які обіймають підозрювані.</p>
      <p>Відповідаючи на запитання УП, чи фігурує у кримінальних провадженнях міський голова Геннадій Труханов, Рябошапка сказав, що зараз "мова не йде про конкретних посадових осіб". За його словами, пізніше правоохоронці зможуть говорити конкретніше.</p>
      <p><b>Що передувало:</b> У п’ятницю стало відомо, що співробітники СБУ і Генпрокуратури проводять слідчі дії в <a href="https://www.pravda.com.ua/news/2019/11/22/7232732/">будівлі мерії Одеси </a>на Думській площі і в муніципальному департаменті фінансів.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/22/7232770/"/>
        <a href="https://www.pravda.com.ua/news/2019/11/22/7232765/"/>
        <a href="https://www.pravda.com.ua/news/2019/11/22/7232746/"/>
      </related>
    </article>
  </body>
</html>