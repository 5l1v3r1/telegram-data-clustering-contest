<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/sprava-vab-banku-bahmatyuka-ogolosili-v-rozshuk-330550_.html"/>
    <meta property="og:site_name" content="DT.ua"/>
    <meta property="article:published_time" content="2019-11-22T14:03:00+00:00"/>
    <meta property="og:title" content="Справа VAB Банку: Бахматюка оголосили в розшук"/>
    <meta property="og:description" content="Колишній власник заявив, що справа надумана."/>
  </head>
  <body>
    <article>
      <h1>Справа VAB Банку: Бахматюка оголосили в розшук</h1>
      <h2>Колишній власник заявив, що справа надумана.</h2>
      <address>
        <time datetime="2019-11-22T14:03:00+00:00">22 Nov 2019, 14:03</time>
      </address>
      <p>Колишнього власника VAB Банку Олега Бахматюка, який є фігурантом справи про <b><a href="https://dt.ua/POLITICS/sap-zvinuvachuye-pisaruka-v-zmovi-z-eksvlasnikom-vab-bahmatyukom-329406_.html">привласнення 1,2 млрд гривень стабілізаційного кредита для "VAB Банку"</a> </b>,<b> </b>оголосили у національний розшук, йдеться на сайті Міністерства внутрішніх справ. Сам Бахматюк вже заявив, що готовий спілкуватися зі слідчими через адвокатів або за допомогою відеозв'язку, адже зараз перебуває за кордоном.</p>
      <p>На сайті МВС вказано, що розшук ініціювало Національне антикорупційне бюро.  Зазначено, що ексвласник VAB Банку переховується від органів досудового розслідування. Йому інкримінують ст. 191 (привласнення, розтрата майна або заволодіння ним шляхом зловживання службовим становищем) та ст. 209 (легалізація (відмивання) грошових коштів та іншого майна, здобутих злочинним шляхом) Кримінального кодексу України.</p>
      <p> </p>
      <figure>
        <img src="https://image.zn.ua/media/images/original/Nov2019/245679.png"/>
        <figcaption>МВС України</figcaption>
      </figure>
      <p> </p>
      <p>"Це чергова маніпуляція. Наші міжнародні адвокати здивовані такою позицією. Є адвокати, є мої права як громадянина України. Ми готові спілкуватися зі слідчими, надавати документи. Хочемо розуміння процесу і конструктивного діалогу", - заявив сам Бахматюк.</p>
      <p>За його словами, адвокати оскаржать дії правоохоронців. </p>
      <p>Увечері 11 листопада детективи НАБУ прийшли до "Райффайзен Банку Аваль" і <b><a href="https://dt.ua/UKRAINE/nabu-priyshlo-v-rayffayzen-bank-zmi-329280_.html">затримали на робочому місці голову правління Олександра Писарука</a></b>.</p>
      <p>Пізніше в НАБУ заявили, що <b><a href="https://dt.ua/UKRAINE/golovi-pravlinnya-rayffayzen-banku-ogolosili-pidozru-i-vidpustili-leschenko-329308_.html">Писарук і ще шестеро людей були затримані</a></b> у рамках кримінального провадження про розкрадання 1,2 млрд гривень коштів стабілізаційного кредиту, який НБУ надав "VAB Банку" Олега Бахматюка у 2014 році.</p>
      <p>Крім Писарука, який в 2014 році був першим заступником голови НБУ Валерії Гонтарєвої, повідомлення про підозру вручили члену Ради НБУ Миколі Каленському й екс-директору гендпартамента банківського нагляду НБУ Аллі Шульзі, а також менеджерам "VAB Банку" та інших компаній Бахматюка.</p>
      <p>У НБУ висловили обурення через оголошення підозри Писаруку, підкресливши, що він професійний банкір із бездоганною репутацією та досвідом роботи у МВФ.</p>
      <p>Нацбанк відкликав банківську ліцензію у "VAB Банку" в березні 2015 року і звернувся до суду з вимогою <b><a href="https://dt.ua/ECONOMICS/nbu-prograv-apelyaciyu-na-skasuvannya-areshtu-mayna-bahmatyuka-221302_.html">арешту активів Бахматюка</a></b>, так як він виступив фінансовим поручителем за стабкредитом, який VAB не повернув.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a> / <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>