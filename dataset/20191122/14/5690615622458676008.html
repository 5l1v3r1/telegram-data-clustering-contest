<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837253-reyderstvo-volodimir-volinskoyi-ptakhofabriki-teper-rozsliduyut-u-poltavi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T14:38:00+00:00"/>
    <meta property="og:title" content="Рейдерство &quot;Володимир-Волинської птахофабрики&quot; тепер розслідують у Полтаві"/>
    <meta property="og:description" content="КИЇВ. 22 листопада. УНН. Досудове розслідування у кримінальному провадженні за фактом заволодіння шахрайським способом акціями ВАТ “Володимир …"/>
  </head>
  <body>
    <article>
      <h1>Рейдерство "Володимир-Волинської птахофабрики" тепер розслідують у Полтаві</h1>
      <address><time datetime="2019-11-22T14:38:00+00:00">22 Nov 2019, 14:38</time> by <a rel="author">Петро Івасюк</a></address>
      <p><b>КИЇВ. 22 листопада. УНН.</b> Досудове розслідування у кримінальному провадженні за фактом заволодіння шахрайським способом акціями ВАТ “Володимир — Волинська птахофабрика” триває. Про це у відповідь на запит <b>УНН</b> повідомили у Генеральній прокуратурі України.</p>
      <p>Спочатку підслідність у кримінальному провадженні була визначена за слідчими ГПУ, але тепер справа передана у теруправління ДБР Полтави.</p>
      <p>“Наразі здійснення подальшого досудового розслідування у кримінальному провадженні доручено слідчим Територіального управління Державного бюро розслідувань, розташованого у місті Полтава”, — зазначили в ГПУ.</p>
      <p>Йдеться, зокрема, про кримінальне провадження № 12015000000000336 від 25 липня 2015 року, за фактами заволодіння шахрайським способом акціями ВАТ “Володимир — Волинська птахофабрика”, використання завідомо підроблених документів та постановлення судами завідомо неправосудних рішень, на підставі яких позбавлено права власності на акції ВАТ “Володимир — Волинська птахофабрика” законних власників за ознаками кримінальних правопорушень, передбачених ч. 4 ст. 190, ч. 2 ст. 375, ч. 4 ст. 358 КК України.</p>
      <p>У ході досудового розслідування кримінального провадження <a href="http://www.reyestr.court.gov.ua/Review/80192373">слідчі встановили</a>, що у серпні 2007 року суддя Комсомольського районного суду міста Херсон визнала недійсним з моменту укладання договір купівлі-продажу акцій власного випуску від 29 січня 2007 року, укладений між ВАТ “Володимир-Волинська птахофабрика” та компанією Pollentia Enterprises Limited, та зобов’язала ТОВ “Захід-Реєстр” протягом одного календарного дня внести до системи реєстру власників іменних цінних паперів ВАТ “Володимир-Волинська птахофабрика” запис про перехід права власності на 29 991 344 простих іменних акцій емітента ВАТ “Володимир-Волинська птахофабрика” до ВАТ “Володимир-Волинська птахофабрика”. Дії судді, на думку слідчих, призвели до заволодіння шахрайським способом акціями ВАТ “Володимир — Волинська птахофабрика”.</p>
      <p>До вчинення вказаного злочину можуть бути причетними щонайменше 10 службових осіб ВАТ “Володимир-Волинська птахофабрика”, свідчать дані Реєстру.</p>
      <p>Нині “Володимир-Волинська птахофабрика” входить в групу компаній, що належить родині ексдепутатів Добкіних.</p>
    </article>
  </body>
</html>