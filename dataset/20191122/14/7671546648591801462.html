<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914794"/>
    <meta property="og:site_name" content="Dnevnik"/>
    <meta property="article:published_time" content="2019-11-22T14:39:00+00:00"/>
    <meta property="og:title" content="Juncker zapustil bolnišnico"/>
    <meta property="og:description" content="Predsednik Evropske komisije Jean-Claude Juncker je danes zapustil bolnišnico, kjer so mu uspešno operirali anevrizmo. Že naslednji teden naj bi se vrnil na delo, je danes v Bruslju sporočila tiskovna predstavnica Evropske komisije Annika Breidthardt. Juncker je po njenih besedah doma in dobro okreva."/>
  </head>
  <body>
    <article>
      <h1>Juncker zapustil bolnišnico</h1>
      <address><time datetime="2019-11-22T14:39:00+00:00">22 Nov 2019, 14:39</time> by <a rel="author">STA</a></address>
      <p>
        <b>Predsednik Evropske komisije Jean-Claude Juncker je danes zapustil bolnišnico, kjer so mu uspešno operirali anevrizmo. Že naslednji teden naj bi se vrnil na delo, je danes v Bruslju sporočila tiskovna predstavnica Evropske komisije Annika Breidthardt. Juncker je po njenih besedah doma in dobro okreva.</b>
      </p>
      <p>Juncker je bil operiran 12. novembra. Anevrizma je s krvjo napolnjena izboklina na arteriji, ki lahko poči. Večina anevrizm nastane na aorti, srčni steni ali v možganih. Če anevrizma poči, so lahko posledice tudi usodne. Tudi operacija je lahko nevarna.</p>
      <p>A 64-letni Juncker je operacijo uspešno prestal, nato pa je bil v bolnišnici na opazovanju.</p>
      <p>Že v preteklosti je imel večkrat težave z zdravjem. Avgusta je denimo moral zaradi zdravstvenih razlogov skrajšati počitnice v Avstriji. V Luksemburg so ga prepeljali na nujno operacijo, med katero so mu odstranili žolčnik. Večkrat je imel probleme tudi z išiasom.</p>
      <p>Juncker je svoj mandat na čelu Evropske komisije uradno zaključil 31. oktobra, a bo zaradi zamud pri potrjevanju komisarskih kandidatov v ekipi njegove naslednice Ursule von der Leyen na položaju še do konca tega meseca. Von der Leynova naj bi vodenje nove Evropske komisije prevzela s 1. decembrom.</p>
      <related>
        <h4>Preberite zadnje Älanke</h4>
        <a href="https://www.dnevnik.si/1042914940/kronika/v-nesreci-manjsega-letala-v-dr-kongo-vec-mrtvih-"/>
        <a href="https://www.dnevnik.si/1042914927/slovenija/vreme-zmerno-do-pretezno-oblacno-ponekod-v-notranjosti-tudi-megleno-"/>
      </related>
    </article>
  </body>
</html>