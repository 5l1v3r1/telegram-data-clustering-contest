<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/dosyagnennya_ta_provali_zelenskogo_shho_zrobiv_prezident_za_piv_roku_n1237894"/>
    <meta property="og:site_name" content="24 Канал"/>
    <meta property="article:published_time" content="2019-11-22T14:06:00+00:00"/>
    <meta property="og:title" content="Досягнення та провали Зеленського: чим відзначився президент за пів року"/>
    <meta property="og:description" content="Українці вже пів року мають нового президента. А новому парламенту і уряду вже незабаром виповниться 100 днів. Тому саме час підвести перші підсумки їхньої роботи."/>
  </head>
  <body>
    <article>
      <h1>Досягнення та провали Зеленського: чим відзначився президент за пів року</h1>
      <address><time datetime="2019-11-22T14:06:00+00:00">22 Nov 2019, 14:06</time> by <a rel="author" href="https://24tv.ua/anton_goloborodko_tag6665/" target="_blank">Антон Голобородько</a></address>
      <p>
        <b>Українці вже пів року мають нового президента. А новому парламенту і уряду вже незабаром виповниться 100 днів. Тому саме час підвести перші підсумки їхньої роботи.</b>
      </p>
      <p>Коли ми читали передвиборчу програму Зеленського, важко було зрозуміти, що конкретно він планував робити. Просто обіцяв зробити добре усім. Відверто кажучи майбутній президент і сам тоді зізнавався, що це не програма дій, а: "Це мої цінності. Це те, у що я вірю й чому готовий служити".</p>
      <blockquote>Читайте у попередньому блозі: <a href="https://24tv.ua/nastup_na_svobodu_slova_n1231773">Наступ на свободу слова в Україні чи політичні розбірки – що відбувається насправді</a></blockquote>
      <p>Колишній шоумен чудово розумів, українцям набридли обіцянки – вони хочуть емоцій. Саме емоцію і подарував країні фільм "Слуга народу", а саме відчуття справедливості, якого так бракувало в реальному житті. Зеленського і досі багато хто сприймає скоріш крізь призму емоцій. Однак проаналізуймо, що реально зроблено вже за ці пів року і оцінімо лише факти.</p>
      <h3>Війна на Донбасі</h3>
      <p>Одним з головних викликів для шостого президента стала війна, закінчення якої багато хто від Зеленського чекав. Ще до виборів, в одному з інтерв'ю він сам казав: "Доведеться говорити, і це перший крок". Пройшло шість місяців, а "доводиться говорити" Зеленському про перемогу все ще у майбутньому часі.</p>
      <aside>Ми не можемо зупинити війну, не розмовляючи з людьми, як мінімум у нормандському процесі,<cite>– сказав президент.</cite></aside>
      <p>Щоб припинити війну, президенту України необхідна зустріч з Путіним. А той постійно висуває нові й нові умови, до прикладу, принципова згода України на формулу Штайнмаєра, в кремлівському варіанті. І я впевнений, що це не усе, чого прагне Кремль, а лише те, що стало відомо широкому загалу.</p>
      <p><b>Що таке формула Штайнмаєра? </b>Це формула, яку запропонував колишній міністр закордонних справ Німеччини Франк-Вальтер Штайнмаєр. За його словами, завдяки такому документу вдасться досягти миру на Сході України. Відповідний документ Україна <a href="https://24tv.ua/ukrayina_pogodila_tekst_formuli_shtaynmayera__zelenskiy_n1213292">підписала 1 жовтня у Мінськ</a><a href="https://24tv.ua/ukrayina_pogodila_tekst_formuli_shtaynmayera__zelenskiy_n1213292">у</a>. </p>
      <p>Водночас не можна не помічати успіхів нового президента. Відбувся обмін полоненими, і до України повернулись наші громадяни, зокрема, 24 захоплених росіянами моряки. А просто на пів року президентства Зеленського Росія повернула Києву і захоплені судна. У Станиці Луганські нарешті звели доволі притомний міст. Це між іншим єдиний пункт пропуску в Луганській області.</p>
      <blockquote>Варто знати! <a href="https://24tv.ua/vidkrittya_mostu_v_stanitsi_luganskiy_divitisya_online_translyatsiya_20_11_2019_n1236548">Зеленський взяв участь у відкритті мосту у Станиці Луганській: відео, фото</a></blockquote>
      <p>Зрештою нібито і дата нової зустрічі у нормандському форматі вже призначена – 9 грудня. Все ще не ясно, про що там говоритимуть, ба більше, незрозуміло, чи дасть вона результат.</p>
      <aside>Нормандський формат спрямований на те, щоб оновити діалог, який може нас наблизити до припинення війни,<cite>– вважає Зеленський.</cite></aside>
      <p>Може наблизити, а може навпаки довести усю безперспективність цього шляху. Якщо ми ще раз переконаємось, що Путіну мир не потрібен, то про що ж тоді говорити?</p>
      <blockquote><b>Довідка! </b>9 грудня у Парижі Володимир Зеленський вперше зустрінеться з Володимиром Путіним. Востаннє у нормандському форматі український та російський президенти бачились ще у 2016 році. І власне з моменту набуття Володимиром Зеленським статусу президента, він усіляко наполягав на зустрічі з Путіним за присутності Ангели Меркель та Еммануеля Макрона.</blockquote>
      <p>Якщо підбити підсумок я б сказав: рух в цьому питанні є, але результати поки дуже проміжкові тож робити висновки зарано.</p>
      <h3>Перезавантаження влади</h3>
      <p>Головним, що ставлять Зеленському у заслугу за його перші пів року – є оновлення влади, повне її перезавантаження. На з'їзді партії "Слуга народу" новообраний голова держави презентував першу сотню списку кандидатів в депутати так: "Слуга народу" – це не бренд, а філософія".</p>
      <p>І власне з цією філософією депутати нібито і йшли до парламенту. Казали, що чітко знають що робити, які закони писати і приймати. Але вже незабаром почалися проблеми. Сварки і чвари, а частина депутатів почала відверто саботувати президентські законопроєкти.</p>
      <p>А деякі люди з нової команди президента невдовзі пішли, як от колишній секретар РНБО Олександр Данилюк.</p>
      <figure>
        <img src="https://24tv.ua/resources/photos/news/620_DIR/201911/1237894_10194639.jpg?201911130351"/>
        <figcaption>Олександр Данилюк</figcaption>
      </figure>
      <blockquote>До слова: <a href="https://24tv.ua/chomu_danilyuk_podav_u_vidstavku_i_shho_bude_dali_osnovni_versiyi_n1211696">Чому Данилюк подав у відставку</a></blockquote>
      <p>Зрештою задеклароване перезавантаження відбулося не скрізь. До прикладу при посадах залишились міністр внутрішніх справ Арсен Аваков, до якого у громадськості було чимало запитань. Або міністерка фінансів Оксана Маркарова, яку лишили в уряді, бо треба було ж комусь складати бюджет на наступний рік.</p>
      <figure>
        <img src="https://24tv.ua/resources/photos/news/620_DIR/201911/1237894_10194609.jpg?201911130259"/>
        <figcaption>Арсен Аваков та Оксана Маркарова</figcaption>
      </figure>
      <p>Врешті-решт – керівник Офісу Президента Андрій Богдан, який колись був помічником Андрія Портнова, а потім працював в уряді Миколи Азарова, і навіть був люстрований. Але президенту ці люди виявились потрібними.</p>
      <figure>
        <img src="https://24tv.ua/resources/photos/news/620_DIR/201911/1237894_10194669.jpg?201911130450"/>
        <figcaption>Андрій Богдан</figcaption>
      </figure>
      <p>І це тільки ті приклади, які набули широкого розголосу. Поки що у владних кабінетах залишились тисячі старих чиновників рангом нижче – начальників управлінь, департаментів і служб. А саме ці люди реалізовують усі рішення, які приймають нагорі. І за бажання або небажання саме цих людей будь-яке навіть найкраще рішення можна зупинити і не виконувати.</p>
      <p>Саме це є однією з основних проблем України. Величезна кількість бюрократичних процесів, об'єму яких ви навіть не усвідомлюєте. Очевидно, давно пора провести їх повний аудит. Прибрати зайві, а весь документообіг перевести в цифрову форму і повністю відмовитись від паперу.</p>
      <p>Для того, аби це зробити, призначили двох міністрів – міністра цифрової трансформації Михайла Федорова та міністра Кабінету міністрів Дмитра Дубілета. Ці люди очолили процес цифровізації України, і вже з перших днів стало ясно, що купа чиновників в Україні просто зайві.</p>
      <figure>
        <img src="https://24tv.ua/resources/photos/news/620_DIR/201911/1233166_10072876.jpg?201911004834"/>
        <figcaption>Михайло Федоров та Дмитро Дубілет</figcaption>
      </figure>
      <p>Хлопці молоді енергійні багато обіцяють. Їх мета зробити спілкування громадянина і держави зручним та доступним, просто через додаток у телефоні. Результати обіцяють ось-ось показати. Проте, і це ще тільки попереду.</p>
      <blockquote>Цікаво! <a href="https://24tv.ua/techno/fedorov_prezentuvav_ministerstvo_tsifrovoyi_transformatsiyi_yaki_yogo_zavdannya_ta_meta_n1211601">Федоров презентував Міністерство цифрової трансформації: які його завдання та мета</a></blockquote>
      <p>Якщо підсумувати, процес триває, ідей багато, з новими обличчями в парламенті вийшло не дуже, але є надія на те, що безсмертну бюрократію таки подолають. І держава перестане існувати просто заради самого факту, а стане надавати громадянам притомні послуги і сервіси.</p>
      <blockquote>Читайте також: <a href="https://24tv.ua/uryad_goncharuka_yake_ministerstvo_pratsyuye_naykrashhe_ta_naygirshe_n1233166">Уряд Гончарука: яке міністерство працює найкраще та найгірше</a></blockquote>
      <h3>Ремонт доріг</h3>
      <p>Президент розповідав і навіть показував, як випробовує трасу Запоріжжя – Маріуполь. Дорогу побудували за 3 місяці і це, мабуть, успіх. Що маємо ще?</p>
      <aside>Є амбітна пропозиція від міністерства побудувати 4 тисячі доріг наступного року,<cite>– зазначив Зеленський.</cite></aside>
      <p>Ще одна обіцянка, і я напевно охоче повірю, що так і буде хоча б тому, що хочеться вірити у краще.</p>
      <h3>Бюджет 2020</h3>
      <p>Бюджет збільшили – це досягнення, але це теж досягнення майбутнього. Бюджет на наступний рік, що нещодавно прийняли – це наразі лише план. Те саме стосується інших реформ, до прикладу, на митниці, прикордонній службі чи прокуратури, усі вони зараз тривають. Але усе це лише обіцянки щасливого майбутнього.</p>
      <figure>
        <img src="https://24tv.ua/resources/photos/news/620_DIR/201909/1206081_10099555.jpg?201911175511"/>
      </figure>
      <blockquote>Варто знати! <a href="https://24tv.ua/opublikuvali_tekst_proyektu_byudzhetu_na_2020_rik_osnovni_tsifri_n1206081">Рада проголосувала за Держбюджет на 2020 рік: основні цифри</a></blockquote>
      <p>Змушений констатувати, усі досягнення нової влади наразі дуже половинчасті.</p>
      <h3>Зміни у Конституції</h3>
      <p>Недоторканість з депутатів зняли у Конституції, але необхідні закони, як реально дозволять притягати народних обранців до відповідальності, так досі і не прийняли. Антикорупційний суд запрацював, але наразі ніхто з топ-корупціонерів не сів.</p>
      <p>Головна передвиборча лякалка, що Коломойський заїде в Офіс Президента, не здійснилась, але і рішучої боротьби з олігархами поки теж не видно.</p>
      <figure>
        <img src="https://24tv.ua/resources/photos/news/620_DIR/201911/1237894_10194978.jpg?201911132222"/>
        <figcaption>Ігор Коломойський</figcaption>
      </figure>
      <p>Мораторій на продаж землі знімають і це реально прорив за 28 років, але з боями навіть у середині фракції "Слуга народу" і знову ж таки з обмеженнями. Закон про референдуми й народовладдя обіцяють з першого дня президентства, але його ще навіть не подали у Верховну Раду.</p>
      <h3>Міжнародна політика</h3>
      <p>Так само у міжнародній політиці: чимало закордонних візитів, скрізь теплі зустрічі і сподівання на довгу та щасливу співпрацю. А з головним партнером США – гучний скандал. Україну втягнули у передвиборчу війну між демократами й республіканцями. А Трампу через нас загрожує імпічмент. Так, ці проблеми дісталися новому президенту від попередників. Вина це не Зеленського, але розгрібати йому.</p>
      <p><b>Що відомо про імпічмент Трампа?</b> Під час телефонної розмови 25 липня 2019 року Трампа і Зеленського американський президент нібито пообіцяв, що стосунки між країнами покращаться, якщо Україна поновить розслідування у справі газової компанії Burisma, що належить ексміністру екології Миколі Злочевському. До цієї компанії також є причетним син головного конкурента Трампа на президентських виборах Джо Байдена – Гантер.<br/><br/>25 вересня Білий дім оприлюднив стенограму розмови (повний текст українською мовою – читайте у <a href="https://24tv.ua/rozmova_zelenskogo_z_trampom_tekst_rozmovi_stenograma_n1210132">перекладі 24 каналу</a>). Її текст засвідчує: Трамп таки говорив Зеленському: "було б добре", якби той вивчив справу Байдена. Через цей скандал у Палаті представників Конгресу <a href="https://24tv.ua/impichment_trampu_shho_zagrozhuye_prezidentu_ssha_i_naslidki_dlya_ukrayini_n1210419">оголосили початок формальної процедури імпічменту</a> президента США.</p>
      <p>Можливо пів року – це замало для того, аби оцінювати успішність Зеленського-президента? І треба ще час? Можливо. Я розказав факти, а висновки ви маєте зробити самі.</p>
      <p><a href="https://24tv.ua/pilot_pereplutav_kiyiv_z_moskvoyu_kuryozne_video_reaktsiyi_pasazhiriv_n1237796">Пілот переплутав Київ з Москвою: курйозне відео реакції пасажирів</a> сьогодні 10392</p>
      <anchor name="comAnch"/>
    </article>
  </body>
</html>