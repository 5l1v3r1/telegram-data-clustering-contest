<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2823688-es-risuce-zasudzue-agresiu-rosii-ta-zaklikae-rozblokuvati-azovske-more.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T14:29:00+00:00"/>
    <meta property="og:title" content="ЄС рішуче засуджує агресію Росії та закликає &quot;розблокувати&quot; Азовське море"/>
    <meta property="og:description" content="Росія має забезпечити безперешкодний і вільний прохід суден до Азовського моря."/>
  </head>
  <body>
    <article>
      <h1>ЄС рішуче засуджує агресію Росії та закликає "розблокувати" Азовське море</h1>
      <h2>Росія має забезпечити безперешкодний і вільний прохід суден до Азовського моря.</h2>
      <address>
        <time datetime="2019-11-22T14:29:00+00:00">22 Nov 2019, 14:29</time>
      </address>
      <p>Про це йдеться у заяві Європейського Союзу щодо продовження агресії Росії проти України, виголошеній на засіданні Постійної ради ОБСЄ 21 листопада у Відні, повідомляє власний кореспондент Укрінформу.</p>
      <p>"Ми беремо до уваги повернення Росією на початку цього тижня трьох українських кораблів, захоплених у Чорному морі майже рік тому під час невиправдного акту застосування сили біля Керченської протоки. Ці кораблі ніколи не мали бути захоплені. Їх повернення давно назріло, зокрема, з огляду на наказ Міжнародного трибуналу з морського права. Ми залишаємось послідовними та наполегливими у своїх закликах до Росії забезпечити безперешкодний та вільний прохід до Азовського моря у відповідності до міжнародного права", - йдеться у заяві.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2823023-morska-sprava-rosia-hoce-zrobiti-zakritimi-sluhanna-u-gaazi-zerkal.html">Морська справа: Росія хоче зробити закритими слухання у Гаазі - Зеркаль</a>
      </blockquote>
      <p>ЄС укотре нагадав про свою непохитну підтримку суверенітету, територіальної цілісності та незалежності України у межах її міжнародно визнаних кордонів і закликав Росію робити те саме.</p>
      <p>"Ми закликаємо Росію дотримуватися цих засадничих принципів, на які вона неодноразово посилалася, а також своїми діями та публічними заявами сприяти стабілізації ситуації і не допускати кроків, які суперечать цим принципам. Ми рішуче засуджуємо явне порушення суверенітету та територіальної цілісності України актами агресії з боку збройних сил Росії від лютого 2014 року, а також незаконну <a href="https://www.ukrinform.ua/tag-okupacia-krimu">анексію Автономної Республіки Крим</a> та міста Севастополь Російською Федерацією, яке ми не будемо визнавати. Європейський Союз залишатиметься відданим повному виконанню своєї політики невизнання, зокрема за допомогою обмежувальних заходів", - йдеться у заяві.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2822312-zahopleni-rosieu-korabli-vms-zajsli-v-ukrainskij-port.html">Звільнені з полону кораблі ВМС зайшли в український порт</a>
      </blockquote>
      <p>Як повідомляв Укрінформ, 25 листопада 2018 року російські кораблі в Керченській протоці атакували українські катери "Бердянськ", "Нікополь" і буксир "Яни Капу", які здійснювали плановий перехід з порту Одеси в порт Маріуполя. Під час агресивних дій Росії 24 українських моряків було захоплено в полон, троє з них дістали поранення.</p>
      <p>Міжнародний трибунал з морського права 25 травня 2019 року зобов'язав Росію негайно звільнити всіх моряків, а також повернути Україні кораблі.</p>
      <p>7 вересня між Україною і Росією відбувся обмін у форматі 35 на 35, в рамках якого було звільнено 24 полонених моряків.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2822293-nato-narosue-zusilla-z-pidtrimanna-bezpeki-u-cornomu-mori-stoltenberg.html">НАТО нарощує зусилля щодо безпеки у Чорному морі – Столтенберг</a>
      </blockquote>
      <p>18 листопада 2019 року в акваторії Чорного моря було розпочато процес повернення українських кораблів, і 22 листопада вони зайшли у порт Очаків.</p>
      <p>У Міноборони України заявили, що з повернутих кораблів були демонтовані деякі засоби зв'язку, навігаційне обладнання, а також сантехніка (унітази), плафони і розетки.</p>
    </article>
  </body>
</html>