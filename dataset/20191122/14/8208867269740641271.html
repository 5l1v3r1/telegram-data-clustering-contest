<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/tecnologia/prodotti/2019/11/22/news/con_google_i_genitori_lontani_raccontano_la_favola_della_buonanotte_ai_figli-241643748/"/>
    <meta property="og:site_name" content="Repubblica.it"/>
    <meta property="article:published_time" content="2019-11-22T14:09:00+00:00"/>
    <meta property="og:title" content="Con Google i genitori lontani raccontano la favola della buonanotte ai figli"/>
    <meta property="og:description" content="Mountain View crea una nuova piattaforma - &quot;My Storytime&quot; - che registra storie da ascoltare poi su smart speaker"/>
  </head>
  <body>
    <article>
      <h1>Con Google i genitori lontani raccontano la favola della buonanotte ai figli</h1>
      <h2>Mountain View crea una nuova piattaforma - "My Storytime" - che registra storie da ascoltare poi su smart speaker</h2>
      <address>
        <time datetime="2019-11-22T14:09:00+00:00">22 Nov 2019, 14:09</time>
      </address>
      <p><b>ROMA</b> - Google aiuta a non lasciare i bambini che hanno i genitori lontani per lavoro senza la favola della buonanotte. Il colosso di Mountain View ha collaborato con la società americana Instrument per creare una piattaforma web, chiamata My Storytime, su cui ci si può registrare mentre si legge un racconto. La registrazione finisce direttamente sui Nest Home, cioè gli smart speaker di Google, a disposizione dei figli che possono ascoltarla.<br/><br/>A dare l'ispirazione sono stati gli Oliver, una famiglia del Tennessee. Il padre, militare in servizio in Afghanistan, per stare vicino alle due figlie ha iniziato a registrarsi mentre legge a voce alta dei racconti. Dal 2001 più di 2 milioni di bambini americani hanno avuto un genitore militare in missione all'estero almeno una volta. Questi bambini - evidenzia Google citando i dati dell'organizzazione United Through Reading - hanno perso complessivamente 40 milioni di racconti della buonanotte ogni anno.<br/><br/>L'iniziativa guarda alle famiglie dei militari ma anche a tutti gli altri genitori che viaggiano per lavoro o che semplicemente svolgono turni serali e notturni. In pratica, il genitore può registrare la sua lettura di libri e racconti, divisi per capitoli, sul sito web di My Storytime. A casa, per ascoltarli, basta un comando a Google Assistant sullo smart speaker: "Hey Google, talk to My Storytime". In questo modo si accede a tutti i racconti e ai vari capitoli, per poter scegliere la storia della buonanotte.<br/> </p>
    </article>
  </body>
</html>