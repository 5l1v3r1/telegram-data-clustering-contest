<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2823686-ukroboronprom-zaprosiv-na-tenderi-v-prozorro-ponad-150-postacalnikiv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T14:28:00+00:00"/>
    <meta property="og:title" content="Укроборонпром запросив на тендери в ProZorro понад 150 постачальників"/>
    <meta property="og:description" content="22 листопада з ініціативи ДП &quot;ProZorro&quot; відбулася зустріч із більш як 150 постачальниками."/>
  </head>
  <body>
    <article>
      <h1>Укроборонпром запросив на тендери в ProZorro понад 150 постачальників</h1>
      <h2>22 листопада з ініціативи ДП "ProZorro" відбулася зустріч із більш як 150 постачальниками.</h2>
      <address>
        <time datetime="2019-11-22T14:28:00+00:00">22 Nov 2019, 14:28</time>
      </address>
      <p>Участь узяли перший заступник міністра розвитку економіки, торгівлі та сільського господарства України Павло Кухта та директор департаменту закупівель держконцерну "Укроборонпром" Надія Бігун.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fprozorro.gov.ua%2Fvideos%2F556839375093279%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Зустріч була присвячена переходу закупівельних процесів концерну на майданчик ProZorro.</p>
      <p>Про це повідомляє <a href="https://ukroboronprom.com.ua/uk/media/ukroboronprom-zaprosyv-postachalnykiv-na-svoyi-tendery-v-prozorro.html">пресслужба Укроборонпрому</a>.</p>
      <p>"Ринок оборонних закупівель є великою індустрією в Україні. Зрозуміло, частина цього ринку є закритою, секретною, але закуповувати інші речі за закритими процедурами немає сенсу: від цього програють усі. Тому ми плануємо інтегрувати оборонні закупівлі в стандартний ринок та відкрити до нього доступ”, - цитує Кухту пресслужба.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2748325-efekt-vid-aukcioniv-na-prozorro-perevisiv-18-milardiv.html">Ефект від аукціонів на ProZorro перевищив 18 мільярдів</a>
      </blockquote>
      <p>Як зазначається, під час заходу обговорили особливості та складнощі, що виникають у процесі закупівель <a href="https://www.ukrinform.ua/tag-ukroboronprom">Укроборонпрому</a>, оновлення політики роботи із закупівлями концерну. Також звернули увагу на проблемні питання, які можуть виникати у постачальників під час налагодження співпраці з Укроборонпромом.</p>
      <p>Заступник міністра запросив постачальників долучатися до співпраці і зробити свій внесок в оборону України.</p>
      <p>В пресслужбі зазначають, що в зустрічі взяли участь як ті постачальники, з якими вже працює державний концерн, так і ті, що планують приєднатися до співпраці, – загалом понад 150 учасників.</p>
      <p>У концерні також нагадали, що з 1 грудня 2019 року державний концерн "Укроборонпром" переводить свої закупівельні процеси на майданчик ProZorro.</p>
    </article>
  </body>
</html>