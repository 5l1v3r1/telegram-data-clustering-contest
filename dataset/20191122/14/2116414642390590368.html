<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/stiri/pre-record-pentru-un-exemplar-din-prima-band-desenat-marvel-a-fost-v-ndut-cu-1-26-milioane-de-dolari-1320445"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-22T14:26:00+00:00"/>
    <meta property="og:title" content="Preţ record pentru un exemplar din prima bandă desenată Marvel. A fost vândut cu 1,26 milioane de dolari"/>
    <meta property="og:description" content="Un exemplar din prima bandă desenată produsă de Marvel, celebrul publisher american care a lansat personaje precum Spider-Man, X-Men şi Avengers, a fost vândut la preţul record de 1,26 de milioane de dolari, la o licitaţie organizată joi de casa Heritage"/>
  </head>
  <body>
    <article>
      <h1>Preţ record pentru un exemplar din prima bandă desenată Marvel. A fost vândut cu 1,26 milioane de dolari</h1>
      <address><time datetime="2019-11-22T14:26:00+00:00">22 Nov 2019, 14:26</time> by <a rel="author">ZIUA NEWS</a></address>
      <p>
        <b>Un exemplar din prima bandă desenată produsă de Marvel, celebrul publisher american care a lansat personaje precum Spider-Man, X-Men şi Avengers, a fost vândut la preţul record de 1,26 de milioane de dolari, la o licitaţie organizată joi de casa Heritage Auctions din Dallas, SUA, potrivit Reuters.</b>
      </p>
      <p>Primul număr al Marvel Comics, editat de Timely Comics, ce a devenit ulterior Marvel, a apărut în 1939. Considerat piatra de temelie a universului supereroilor Marvel, acest număr a costat 10 cenţi la momentul apariţiei la chioşcurile de ziare.</p>
      <p>Sub coordonarea scenaristului Stan Lee, în anii 1960, compania Marvel a început să creeze supereroi care, între timp, au devenit celebri şi au stat la baza unor francize cinematografice de succes.</p>
      <p>Recordul anterior pentru cea mai scumpă bandă desenată Marvel a fost deţinut de Amazing Fantasy #15, numărul care l-a lansat pe Spider-Man (Omul Păianjen), vândut pentru 1,1 milioane de dolari în 2011.</p>
      <p>Cea mai scumpă bandă desenată din istorie este însă prima ediţie Action Comics, apărută pe piaţă în 1938, în care şi-a făcut debutul Superman. Aceasta a fost adjudecată la o licitaţie din 2014 pentru suma de 3,2 milioane de dolari.</p>
    </article>
  </body>
</html>