<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/arzemes/359616-strauji-popularitati-zaudejusi-cdu-lidere-piedava-savu-atkapsanos"/>
    <meta property="og:site_name" content="Jauns.lv"/>
    <meta property="article:published_time" content="2019-11-22T14:22:00+00:00"/>
    <meta property="og:title" content="Strauji popularitāti zaudējusī CDU līdere piedāvā savu atkāpšanos"/>
    <meta property="og:description" content="Vācijas kristīgo demokrātu (CDU) līdere Annegrēta Krampa-Karenbauere, kas strauji zaudējusi savu popularitāti un daļas partijas biedru atbalstu, piektdien metusi izaicinājumu saviem kritiķiem, mudinot lemt par viņas palikšanu amatā."/>
  </head>
  <body>
    <article>
      <h1>Strauji popularitāti zaudējusī CDU līdere piedāvā savu atkāpšanos</h1>
      <address><time datetime="2019-11-22T14:22:00+00:00">22 Nov 2019, 14:22</time> by <a rel="author">Jauns.lv / LETA</a></address>
      <p>
        <b>Vācijas kristīgo demokrātu (CDU) līdere Annegrēta Krampa-Karenbauere, kas strauji zaudējusi savu popularitāti un daļas partijas biedru atbalstu, piektdien metusi izaicinājumu saviem kritiķiem, mudinot lemt par viņas palikšanu amatā.</b>
      </p>
      <p>Uzrunājot ikgadējā CDU kongresa delegātus, Krampa-Karenbauere, kas vēl tikko šķietami mēģināja izvairīties no debatēm par partijas vadību, paziņoja, ka gadījumā, ja partija nav gatava sekot viņas nospraustajam kursam, kongresam jālemj par viņas palikšanu amatā.</p>
      <p>"Ja jūs uzskatāt, ka Vācija, kuru vēlos, nav tāda, kādu vēlaties jūs (..), tad izbeigsim to! Te un tagad, un šodien," uzsvēra CDU līdere.</p>
      <p>Vēl tikai brīdi iepriekš viņa brīdināja neapmierinātos partijas biedrus, ka kancleres Angelas Merkeles vadītās valdības kritizēšana var kaitēt CDU izredzēm vēlēšanās.</p>
      <p>"Tā nav veiksmīga kampaņas stratēģija," norādīja Krampa Karenbauere.</p>
      <p>Vēl kongresa priekšvakarā viņa aicināja nediskutēt par partijas vadības maiņu, uzsverot, ka vēlētājus vairāk interesē CDU politika, nevis partijas iekšējās debates.</p>
      <p>Vienlaikus Krampa Karenbauere atzinīgi novērtēja Merkeles paveikto, norādot, ka "tie Vācijai bijuši 14 labi gadi, par kuriem katrs no mums var lepoties".</p>
    </article>
  </body>
</html>