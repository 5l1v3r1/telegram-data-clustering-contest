<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184853/%E0%A6%97%E0%A7%8B%E0%A6%B2%E0%A6%BE%E0%A6%AA%E0%A6%BF-%E0%A6%9F%E0%A7%87%E0%A6%B8%E0%A7%8D%E0%A6%9F%E0%A7%87-%E0%A6%AC%E0%A7%8D%E0%A6%AF%E0%A6%BE%E0%A6%9F%E0%A6%BF%E0%A6%82-%E0%A6%AC%E0%A6%BF%E0%A6%AA%E0%A6%B0%E0%A7%8D%E0%A6%AF%E0%A7%9F%E0%A7%87-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6"/>
    <meta property="og:site_name" content="somoynews.tv"/>
    <meta property="article:published_time" content="2019-11-22T14:34:00+00:00"/>
    <meta property="og:title" content="গোলাপি টেস্টে ব্যাটিং বিপর্যয়ে বাংলাদেশ"/>
    <meta property="og:description" content="ভারতীয় পেসারদের বোলিংয়ে দিশেহার বাংলাদেশের ব্যাটিং লাইনআপ। প্রথম টেস্টের..."/>
  </head>
  <body>
    <article>
      <h1>গোলাপি টেস্টে ব্যাটিং বিপর্যয়ে বাংলাদেশ</h1>
      <address><time datetime="2019-11-22T14:34:00+00:00">22 Nov 2019, 14:34</time> by <a rel="author">সময় সংবাদ</a></address>
      <p><b>ভারতীয় পেসারদের বোলিংয়ে দিশেহার বাংলাদেশের ব্যাটিং লাইনআপ। প্রথম টেস্টের ব্যর্থ ইমরুল কায়েস এ ম্যাচেও ব্যর্থতার ষোলকলা পূর্ণ করলেন। এ বাঁ-হাতি ওপেনার মাত্র ৪ রান করে ফিরে যান। ফলে নিজেদের ইতিহাসের প্রথম দিবারাত্রির টেস্টে টস জিতে ব্যাট করতে নেমে চাপেই পড়ে গেছে বাংলাদেশ ক্রিকেট দল।</b><br/><br/>তার বিদায়ে ক্রিজে আসেন অধিনায়ক মুমিনুল হক। উমেশ ইয়াদভের বলে শূন্য রানে ফিরে গেছেন তিনিও। চারে ব্যাট করতে আসা মিথুনও মুমিনুলের পথে হাঁটলেন। তিনিও ফিরলেন শূন্য রানে। এরপর আসেন মিস্টার ডিপেন্ডেবল মুশফিকুর রহিম। তিনিও ফেরেন শূন্য রানে।  <br/><br/>এ প্রতিবেদন লেখা পর্যন্ত ১৭ ওভার শেষে বাংলাদেশের সংগ্রহ ৪ উইকেটে ৩৮ রান। ওপেনার সাদমান ইসলাম অপরাজিত রয়েছেন ১৬ রানে। তাকে সঙ্গ দিতে এসেছেন মাহমুদুল্লাহ রিয়াদ।<br/>খেলা শুরুর আগে ইডেন গার্ডেনসের ঐতিহাসিক ঘণ্টা বাজিয়ে টেস্ট ম্যাচের উদ্বোধন ঘোষণা করেন বাংলাদেশের প্রধানমন্ত্রী শেখ হাসিনা ও পশ্চিমবঙ্গের মুখ্যমন্ত্রী মমতা বন্দোপাধ্যায়। এ সময় তাদের পাশেই ছিলেন বাংলাদেশ ক্রিকেট বোর্ডের সভাপতি নাজমুল হাসান পাপন ও ভারতীয় ক্রিকেট বোর্ডের সভাপতি সৌরভ গাঙ্গুলি।<br/><br/>এ ম্যাচের একাদশে দুইটি পরিবর্তন এনেছে বাংলাদেশ। দুই স্পিনার তাইজুল ইসলাম ও মেহেদি হাসান মিরাজের বদলে সুযোগ পেয়েছেন ডানহাতি অফস্পিনার নাইম হাসান ও পেসার আল আমিন হোসেন। কোনো পরিবর্তন আসেনি ভারতের একাদশে।<br/><br/>বাংলাদেশ একাদশ : সাদমান ইসলাম, ইমরুল কায়েস, মুমিনুল হক, মোহাম্মদ মিঠুন, মুশফিকুর রহীম, মাহমুদউল্লাহ রিয়াদ, লিটন দাস, নাইম হাসান, আবু জায়েদ রাহী, আল আমিন হোসেন ও এবাদত হোসেন।<br/><br/>ভারত একাদশ : মায়াঙ্ক আগারওয়াল, রোহিত শর্মা, চেতেশ্বর পুজারা, বিরাট কোহলি, আজিঙ্কা রাহানে, রবীন্দ্র জাদেজা, রবিচন্দ্রন অশ্বিন, ঋদ্ধিমান সাহা, ইশান্ত শর্মা, উমেশ যাদভ ও মোহাম্মদ শামি।</p>
    </article>
  </body>
</html>