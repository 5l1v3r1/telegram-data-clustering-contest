<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/kremenchug/10082100-nardepi-hochut-zblshiti-termn-protyagom-yakogo-sudi-rozglyadatimut-pyan-protokoli.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-22T14:04:00+00:00"/>
    <meta property="og:title" content="Нардепи хочуть збільшити термін, протягом якого суди розглядатимуть «п'яні» протоколи"/>
    <meta property="og:description" content="Зараз покарати нетверезого водія можна протягом 3 місяців з дня ДТП. Тримісячний термін хочуть збільшити до року У середині листопада у Верховній раді зареєстрували законопроєкт №2455, яким хочуть"/>
  </head>
  <body>
    <article>
      <h1>Нардепи хочуть збільшити термін, протягом якого суди розглядатимуть «п'яні» протоколи</h1>
      <address><time datetime="2019-11-22T14:04:00+00:00">22 Nov 2019, 14:04</time> by <a rel="author">Євгенія Каблучка</a></address>
      <p>
        <b>Зараз покарати нетверезого водія можна протягом 3 місяців з дня правопорушення. Тримісячний термін хочуть збільшити до року</b>
      </p>
      <p>У середині листопада у Верховній раді зареєстрували законопроєкт №<a href="http://w1.c1.rada.gov.ua/pls/zweb2/webproc4_1?pf3511=67417">2455</a>, яким хочуть збільшити термін притягнення до адмінвідповідальності нетверезих водіїв.</p>
      <p>У пояснювальній записці до проєкту йдеться, що протягом цього року в Єдиному державному реєстрі судових рішень з’явилось 29 432 адміністративних проваджень за порушення статті 130 КУпАП (керування транспортними засобами або суднами особами, які перебувають у стані алкогольного, наркотичного чи іншого сп'яніння або під впливом лікарських препаратів, що знижують їх увагу та швидкість реакції).</p>
      <blockquote>Серед майже 30 тисяч проваджень, де переважно фігурують п’яні водії за кермом, у 13 569 випадках накладено стягнення, 13 054 – визнано винними, 1 666 – притягнені до адміністративної відповідальності, 942 водії позбавили прав. При цьому 8 259 проваджень закриті, у 618 випадках закриті справи. Тобто майже третина п’яних водіїв повністю уникає покарання.</blockquote>
      <p>За загальним правилом, адміністративне стягнення може буте накладено не пізніше, ніж через три місяці з дня вчинення правопорушення, а при тривалому правопорушенні - три місяці з дня його виявлення. Таким чином, для більшості правопорушень точкою відліку є день, коли водія спіймали «під мухою».</p>
      <p>Якщо поліція невчасно передає матеріали до суду, або ж у суді свідомо затягують розгляд, водій уникає покарання. Через це за порушення ст. 130 КУпАП хочуть збільшити терміни накладання штрафу до одного року замість трьох місяців.</p>
      <p>Автор: <a href="https://www.telegraf.in.ua/user/%AA%E2%E3%E5%ED%B3%FF+%CA%E0%E1%EB%F3%F7%EA%E0/">Євгенія Каблучка</a></p>
    </article>
  </body>
</html>