<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/digitalia/ilyen-csodalatos-hangot-adhatnak-ki-elektromos-autok-video-2138046/"/>
    <meta property="og:site_name" content="BAMA"/>
    <meta property="article:published_time" content="2019-11-22T14:15:00+00:00"/>
    <meta property="og:title" content="Ilyen csodálatos hangot adhatnak ki elektromos autók (videó)"/>
    <meta property="og:description" content="Védi az embereket, jó tesz a növényeknek ez a harmónia – így is eleget lehet tenni a jogi előírásoknak."/>
  </head>
  <body>
    <article>
      <h6 class="kicker">HALLGASSA MEG!</h6>
      <h1>Ilyen csodálatos hangot adhatnak ki elektromos autók (videó)</h1>
      <address>
        <time datetime="2019-11-22T14:15:00+00:00">22 Nov 2019, 14:15</time>
      </address>
      <h4>Védi az embereket, jó tesz a növényeknek ez a harmónia – így is eleget lehet tenni a jogi előírásoknak.</h4>
      <p>Balesetveszélyes, hogy az elektromos autók hangtalanul siklanak az utakon, s a gyalogosokat, kerékpárosokat a szokásos járműzaj nem figyelmezteti a közeledésükre. Ezért az Egyesült Államokban és Európában már jogszabály írja elő, hogy hanggenerátort kell használniuk, hogy így figyelmeztessék mesterségesen keltett zajjal a környezetüket.</p>
      <blockquote>Ha már előírás, lehet szép és hasznos is, serkentheti a növények növekedését</blockquote>
      <p>– gondolták ki a Toyota Uruguaynál, s összefogtak a helyi The Electric Factory-val. Olyan hangot fejlesztettek ki, ami jelzi a jármű közlekedését – mégpedig a sebességével arányosan –, de jót tesz a környezetnek. Pontosabban a növényeknek is.</p>
      <p>A The Electric Factory állítja, hogy ez az alábbi, lejátszható SoundCloud hangfelvételen meghallgatható effektus jót tesz a növényeknek, segíti a sejtosztódást, a sejtfalakat védő enzimek termelését.</p>
      <figure>
        <iframe src="https://w.soundcloud.com/player/?url=https%3A//api.soundcloud.com/tracks/690654451&amp;color=%23ff5500&amp;auto_play=false&amp;hide_related=false&amp;show_comments=true&amp;show_user=true&amp;show_reposts=false&amp;show_teaser=true&amp;visual=true" width="100%" height="166" data-service="SoundCloud" scrolling="no" nowide=""/>
      </figure>
      <p>Kérdés, hogy tudományosan mennyire megalapozott a <a href="https://www.fastcompany.com/90431247/these-electric-cars-will-project-a-sound-that-makes-plants-happy">Fast Company</a> által ismertetett elképzelés, de annyi biztos, hogy a tibeti buddhista éneklő tálak megnyugtató, tiszta rezgésére emlékeztető hang a motorzajnál kellemesebb az emberi fülnek is.</p>
      <p>A fejlesztők úgy gondolják, mikor a sofőr gázt ad, így egy kevés jót is nyújt a környezetének.</p>
      <figure>
        <iframe src="https://player.vimeo.com/video/360864217" width="640" height="280" data-service="Vimeo" scrolling="no"/>
      </figure>
      <p>Indiai kutatók állítják, hogy a mungóbab reagál a különböző rezgésekre, s van olyan hang, ami kedvező hatást gyakorol a növekedésére.</p>
      <p>Dél-koreai szakemberek is kimutattak hasonló összefüggéseket egyes növények, így a rizs és a paradicsom terméshozamában.</p>
      <p>Bár egyesek szerint a megfigyelés nem elég tudományos, a növények nem is érzékelik a hangokat, miért ne védhetnénk a közlekedőket a The Electric Factory által létrehozott kellemes és nem gépi hatásokkal?</p>
      <p>Uruguay kísérleti programja, a The HY Project az elkövetkező hónapokban Brazíliában és Argentínában folytatódik, s egyszer talán a japán vezetőket is meggyőzi, remélik a fejlesztők.</p>
    </article>
  </body>
</html>