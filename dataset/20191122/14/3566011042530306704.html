<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549050.html/%D8%B4%D8%B1%DA%A9%D8%AA-2-%D9%87%D8%B2%D8%A7%D8%B1-%D9%88-617-%D8%AF%D8%A7%D9%88%D8%B7%D9%84%D8%A8-%D8%A2%D8%B2%D9%85%D9%88%D9%86-%D8%A7%D8%B3%D8%AA%D8%AE%D8%AF%D8%A7%D9%85%DB%8C-%D8%AF%D8%B1-%D9%82%D9%88%DA%86%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T14:29:00+00:00"/>
    <meta property="og:title" content="شرکت 2 هزار و 617 داوطلب آزمون استخدامی در قوچان"/>
    <meta property="og:description" content="نماینده تام الاختیار آزمون های سازمان سنجش در قوچان گفت: دو هزار و 617 داوطلب آزمون استخدامی دستگاه های اجرایی کشور در دو نوبت صبح و عصر در حوزه امتحانی قوچان شرکت کردند."/>
  </head>
  <body>
    <article>
      <h1>شرکت 2 هزار و 617 داوطلب آزمون استخدامی در قوچان</h1>
      <h2>نماینده تام الاختیار آزمون های سازمان سنجش در قوچان:</h2>
      <address>
        <time datetime="2019-11-22T14:29:00+00:00">22 Nov 2019, 14:29</time>
      </address>
      <p>نماینده تام الاختیار آزمون های سازمان سنجش در قوچان گفت: دو هزار و 617 داوطلب آزمون استخدامی دستگاه های اجرایی کشور در دو نوبت صبح و عصر در حوزه امتحانی قوچان شرکت کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ داوود فربد، نماینده تام‌الاختیار آزمون‌های سازمان سنجش در قوچان در گفتگوی اختصاصی با <a href="http://www.sobhtoos.ir/">صبح توس</a> با تشریح جزئیات برگزاری آزمون استخدامی در این شهرستان اظهار داشت: هفتمین آزمون سراسری استخدامی دستگاه های اجرایی کشور در نوبت صبح و عصر پنجشنبه 30 آبان ماه 98، با حضور دو هزار و 617 داوطلب در دانشگاه صنعتی قوچان برگزار شد.</p>
      <p>وی ادامه داد: در نوبت صبح هزار و 577 داوطلب شامل هزار و 11 خانم و 566 آقا و در نوبت عصر هزار و 40 داوطلب شامل 562 خانم و 478 آقا با یکدیگر به رقابت پرداختند.</p>
      <p>وی افزود: طبق هماهنگی‌های انجام شده با سازمان سنجش کشور علاوه بر متقاضیان قوچانی، داوطلبین شهرهای همجوار از جمله چناران، درگز و گلبهار نیز با حضور در دانشگاه صنعتی قوچان در این آزمون شرکت کردند.</p>
      <p>فربد تاکید کرد: باتوجه به برودت هوا و لغزندگی جاده ها در روز برگزاری آزمون، تعدادی از داوطلبان شهرستان های همجوار از شب قبل به دانشگاه مراجعه کرده بودند که با هماهنگی و تعامل همه جانبه مسئولین این واحد دانشگاهی، خوابگاه های دانشجویی دانشگاه صنعتی قوچان در اختیار داوطلبین و خانواده های آنان قرار گرفت.</p>
      <p>نماینده تام الاختیار آزمون های سازمان سنجش در قوچان در پایان ضمن تشکر از همکاری صمیمانه کلیه عوامل اجرایی این آزمون تصریح کرد: طبق بررسی های ناظر سازمان سنجش و سازمان امور اداری و استخدامی کشور، روند و نحوه برگزاری آزمون در این شهرستان مطلوب ارزیابی شده است.</p>
      <p>لازم به ذکر است جمعی از مسئولین این شهرستان از جمله فرماندار و ریاست دانشگاه صنعتی قوچان از روند برگزاری آزمون استخدامی بازدید و در جریان برنامه ریزی های انجام شده برای برگزاری هر چه بهتر این آزمون قرار گرفتند.</p>
      <p>انتهای پیام/</p>
    </article>
  </body>
</html>