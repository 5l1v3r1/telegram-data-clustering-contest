<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/mumbai-news/hospital-nurse-to-mumbai-mayor-kishori-pednekars-journey-scj-81-2020306/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-22T14:58:28+00:00"/>
    <meta property="og:title" content="नर्स ते मुंबईच्या महापौर, किशोरी पेडणेकर यांचा थक्क करणारा जीवनप्रवास"/>
    <meta property="og:description" content="शिवसेनेच्या आक्रमक नेत्या म्हणून किशोरी पेडणेकर ओळखल्या जातात"/>
  </head>
  <body>
    <article>
      <h1>नर्स ते मुंबईच्या महापौर, किशोरी पेडणेकर यांचा थक्क करणारा जीवनप्रवास</h1>
      <h2>शिवसेनेच्या आक्रमक नेत्या म्हणून किशोरी पेडणेकर ओळखल्या जातात</h2>
      <address><time datetime="2019-11-22T14:58:28+00:00">22 Nov 2019, 14:58</time> by <a rel="author">लोकसत्ता ऑनलाइन</a></address>
      <p>मुंबईच्या महापौरपदी किशोरी पेडणेकर यांची निवड झाली आहे. तर उपमहापौरपदी सुहास वराडकर यांची निवड झाली आहे. किशोरी पेडणेकर यांची निवड बिनविरोध झाली आहे. आदित्य ठाकरे यांच्या वरळी मतदारसंघात प्रचार करण्यामध्ये त्यांचा मोलाचा वाटा होता. एका रुग्णालयातील परिचारिका म्हणून काम करणाऱ्या किशोरी पेडणेकर या आता मुंबईच्या महापौरपदी निवडल्या गेल्या आहेत. त्यांचा हा प्रवास थक्क करणारा आहे.</p>
      <p>किशोरी पेडणेकर यांचे वडील गिरणी कामगार होते. किशोरी पेडणेकर या विवाहानंतर न्हावा शेवा येथील रुग्णालयात परिचारिका म्हणून काम करत होत्या. त्यातूनच त्यांना समाजकार्याची आवड निर्माण झाली. या आवडीतूनच त्यांनी शिवसेनेसोबत काम करायचं ठरवलं. त्यानंतर त्यांनी लोअर परळ, वरळी आणि आसपासच्या भागांमध्ये शिवसेनेकडून काम करण्यास सुरुवात केली. सुरुवातीला उपविभाग संघटक ते नगरसेवकर अशा विविध पदांवर त्यांनी काम केलं.</p>
      <p>२००२ मध्ये किशोरी पेडणेकर या पहिल्यांदाच नगरसेवक म्हणून निवडून आल्या. त्यांनी बाल कल्याण आणि स्थापत्य समिती शहर अध्यक्ष पदही सांभाळलं आहे. त्यानंतर २०१२ आणि २०१७ मध्येही किशोरी पेडणेकर यांची नगरसेवक म्हणून निवड झाली. स्थायी समितीच्या बैठकांमध्ये त्यांनी शिवसेनेची बाजू कायमच उचलून धरली. आक्रमक आणि निष्ठावान नगरसेवक अशी किशोरी पेडणेकर यांची ओळख आहे. एका रुग्णालयातील परिचारीका ते आता मुंबईच्या महापौर हा त्यांचा प्रवास नक्कीच थक्क करणारा आहे.</p>
      <related>
        <a href="https://www.loksatta.com/krida-news/ind-vs-ban-2nd-test-watch-rohit-sharma-takes-stunner-catch-in-slip-psd-91-2020329/"/>
      </related>
    </article>
  </body>
</html>