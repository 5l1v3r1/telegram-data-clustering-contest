<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/sport/kosarka/170557/rakocevic-danilovic-urgirao-divac-dozvolio-dolazak-kokoskova"/>
    <meta property="og:site_name" content="REPUBLIKA"/>
    <meta property="article:published_time" content="2019-11-22T14:37:00+00:00"/>
    <meta property="og:title" content="Rakočević: Danilović urgirao, Divac dozvolio dolazak Kokoškova"/>
    <meta property="og:description" content="Potpredsednik Košarkaškog saveza Srbije Igor Rakočević rekao je da će dolazak Igora Kokoškova na klupu Srbije imati pozitivan uticaj na ekipu i najavio iste ambicije - napad na medalje na svim takmičenjima."/>
  </head>
  <body>
    <article>
      <h1>Rakočević: Danilović urgirao, Divac dozvolio dolazak Kokoškova</h1>
      <h2>Potpredsednik Košarkaškog saveza Srbije Igor Rakočević rekao je da će dolazak Igora Kokoškova na klupu Srbije imati pozitivan uticaj na ekipu i najavio iste ambicije - napad na medalje na svim takmičenjima.</h2>
      <address><time datetime="2019-11-22T14:37:00+00:00">22 Nov 2019, 14:37</time> by <a rel="author">Republika</a></address>
      <p>Rakočević je u izjavi Tanjugu naglasio da je prvi čovek KSS Predrag Danilović urgirao kod Vlada Divca i Sakramento Kingsa, gde je Kokoškov pomoćni trener, za dozvolu da ujedno bude i selektor.</p>
      <p>- Danilović se pobrinuo da se sve sprovede, jako je dobar prijatelj sa Divcem i ljudima iz Sakramenta. To je uticalo da se dođe do pozitivnog ishoda. Naravno, velika je stvar što je Sakramento prihvatio, s obzirom da postoje kvalifikacioni turniri i "prozori" za Evropsko prvenstvo. Sve je ispalo kako treba i jedva čekamo - rekao je Rakočević Tanjugu na Sajmu sporta.</p>
      <p>Dolazak Kokoškova, šampiona Evrope sa Slovenijom ,pobedom u finalu baš nad Srbijom u Istanbulu 2017, pun je pogodak, smatra proslavljeni srpski košarkaš.</p>
      <p>- Izuzetno smo zadovoljni što se ta ideja sprovela u realnost. Igor ima fantastično iskustvo, posebno moderne košarke i američkog tipa igre. Pravio je i sjajne uspehe, bio prvak Evrope sa Slovencima i uvereni smo da će imati jako pozivan efekat na našu ekipu.</p>
      <p>Rakočević dodaje i da je već sada poznato da će Srbija biti glavni favorit za odlazak na Olimpijske igre u Tokiju zbog prednosti domaćeg terena, oličenog u dobijanju kvalifikacionog turnira u obe konkurencije.</p>
      <p>- Još uvek ne znamo protivnike, ali na domaćem terenu smo favoriti. Jako je bitno što smo dobili domaćinstvo za muškarce i žene. Uzbuđeni smo i jedva čekamo, verujem da će biti puna hala", poručio je Rakočević i zahvalio se državi koja je "sve podržala i finansirala.</p>
      <p>Posle osvajanja petog mesta na Mundobasketu u Kini, Srbija i dalje pretenduje na odličja.</p>
      <p>- Sigurno su visoke ambicije, one su uvek iste. To je osvajanje medalja - zaključio je Rakočević.</p>
      <p>Turnir za žene na programu je od 6. do 9. februara, a za muškarce od 23. do 28. juna 2020. u beogradskoj "Štark areni".</p>
      <related>
        <h4>Pročitajte još:</h4>
        <a href="http://republika.rs/sport/kosarka/170503/VIDEO-Kokoskov-Nisam-sanjao-NBA-nego-vodim-Srbiju"/>
        <a href="http://republika.rs/sport/kosarka/170296/Legenda-reprezentacije-Crvene-zvezde-menja-Tomasevica"/>
        <a href="http://republika.rs/sport/kosarka/170240/Oglasio-Dejan-Tomasevic"/>
        <a href="http://republika.rs/sport/kosarka/170230/Puce-saradnja-KSS-ostao-bez-genseka-Ode-Tomasevic-zbog-Danilovica"/>
        <a href="http://republika.rs/sport/kosarka/170155/Zvanicno-Kokoskov-selektor-Srbije"/>
      </related>
    </article>
  </body>
</html>