<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426279/sth-synanthsh-toy-diktyoy-anna-lindh-symmeteixe-to-logotexniko-kentro"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-22T14:05:01+00:00"/>
    <meta property="og:title" content="Στη συνάντηση του δικτύου Anna Lindh συμμετείχε το Λογοτεχνικό Κέντρο"/>
    <meta property="og:description" content="Το Διεθνές Κέντρο Συγγραφέων και Μεταφραστών Ρόδου (ΔΚΣΜΡ) του ΔΟΠΑΡ συμμετείχε στην ετήσια συνάντηση των μελών του ελληνικού δικτύου του Ιδρύματος Anna Lindh που πραγματοποιήθηκε στη Θεσσαλονίκη από 8 έως 10 Νοεμβρίου 2019."/>
  </head>
  <body>
    <article>
      <h1>Στη συνάντηση του δικτύου Anna Lindh συμμετείχε το Λογοτεχνικό Κέντρο</h1>
      <address>
        <time datetime="2019-11-22T14:05:01+00:00">22 Nov 2019, 14:05</time>
      </address>
      <p>
        <b>Το Διεθνές Κέντρο Συγγραφέων και Μεταφραστών Ρόδου (ΔΚΣΜΡ) του ΔΟΠΑΡ συμμετείχε στην ετήσια συνάντηση των μελών του ελληνικού δικτύου του Ιδρύματος Anna Lindh που πραγματοποιήθηκε στη Θεσσαλονίκη από 8 έως 10 Νοεμβρίου 2019.</b>
      </p>
      <p>Η συνάντηση ήταν η πρώτη στο πλαίσιο του νέου προγραμματισμού και κύκλου δράσεων που θα υλοποιηθούν τα επόμενα τρία χρόνια από το Ίδρυμα.</p>
      <p>Ο κ. Στέφανος Βαλλιανάτος ως εκπρόσωπος του Ελληνικού Ιδρύματος Πολιτισμού, που είναι επικεφαλής και συντονιστής του Ελληνικού Εθνικού Δικτύου του Ευρωμεσογειακού Ιδρύματος Anna Lindh και ο κ. Άρης Παράσχου ως εκπρόσωπος της συνεπικεφαλής οργάνωσης «Ενωμένες Κοινωνίες των Βαλκανίων» παρουσίασαν το πλάνο της επόμενης τριετίας (συναντήσεις, σεμινάρια κατάρτισης, ευκαιρίες συνεργασίας, προσκλήσεις χρηματοδότησης) και ενημέρωσαν τα μέλη για το επικείμενο forum του Ιδρύματος που θα πραγματοποιηθεί από 2 έως 5 Απριλίου 2020 στην Κροατία.</p>
      <p>Επίσης, παρουσίασαν τον απολογισμό των προηγούμενων τριών ετών όσον αφορά τόσο το ελληνικό εθνικό δίκτυο όσο και το Ίδρυμα γενικότερα.</p>
      <p>Τα μέλη που παρευρέθηκαν παρουσίασαν εν συντομία το σκοπό και τους τομείς στους οποίους δραστηριοποιούνται, έγινε καλωσόρισμα των νέων μελών και συζητήθηκαν οι προσδοκίες που έχουν τα μέλη από το δίκτυο. Επίσης, υπέβαλαν προτάσεις για τη βελτίωση της επικοινωνίας μεταξύ των μελών και της προβολής του έργου τους. Περαιτέρω, παρουσιάστηκαν οι 3 οργανώσεις που προέκυψαν ως focal points (σημεία επαφής) από τις εκλογές του Αυγούστου 2019. Ειδικότερα για την Περιφέρεια Ανατολής όπου ανήκει η Ρόδος έχει επανεκλεγεί ο Μιχάλης Καβουκλής, πρόεδρος του Σπιτιού της Ευρώπης στη Ρόδο. Σε αυτό το πλαίσιο, έγινε ανοιχτή συζήτηση για το ρόλο τους στην ενεργοποίηση του δικτύου και οργανώθηκε συζήτηση των επικεφαλής του κάθε focal point με τις ομάδες τους για γνωριμία και καθορισμό των προτεραιοτήτων και των αναγκών τους.</p>
      <p>Την τελευταία ημέρα της συνάντησης πραγματοποιήθηκε ημερίδα κατάρτισης πάνω στη διαχείριση και οργάνωση φορέων της κοινωνίας των πολιτών.</p>
      <figure>
        <img src="https://www.rodiaki.gr/medias/2019/11/21/f61d7251d37d9f2f2959582e940bec4f.jpg"/>
      </figure>
      <p>Το εργαστήριο υλοποιήθηκε από το φορέα Youthnest που δραστηριοποιείται αρκετά χρόνια στην παροχή εκπαίδευσης και κατάρτισης μη τεχνικών δεξιοτήτων (soft skills) σε άτομα και εταιρείες.<br/>Το ΔΚΣΜΡ εκπροσωπήθηκε από την Ελευθερία Μπινίκου, μεταφράστρια του Κέντρου.</p>
      <p><b>Λίγα λόγια για το Ίδρυμα Anna Lindh</b><br/>Το Ίδρυμα Anna Lindh ιδρύθηκε το Νοέμβριο του 2004 από τα 37 κράτη- μέλη της Ευρωμεσογειακής Συνεργασίας, τα οποία το χρηματοδοτούν από κοινού με την οικονομική αρωγή και της Ευρωπαϊκής Επιτροπής. Πρόκειται για φορέα που δημιουργήθηκε για να προωθήσει τον πνευματικό, κοινωνικό και πολιτιστικό διάλογο ανάμεσα στις συμμετέχουσες χώρες καθώς και την υιοθέτηση μίας συμπεριφοράς φιλοξενίας και σεβασμού.</p>
      <p>Πρόκειται για τον πρώτο Ευρωμεσογειακό φορέα που εδρεύει σε χώρα εκτός ΕΕ με βάση την Αίγυπτο. Στεγάζεται στη βιβλιοθήκη της Αλεξάνδρειας και στο Σουηδικό Ινστιτούτο. Κύριος στόχος της πρωτοβουλίας αυτής είναι να φέρει σε επαφή ανθρώπους και οργανώσεις των δύο πλευρών της Μεσογείου.</p>
      <p>Το Ίδρυμα λειτουργεί ως Δίκτυο Δικτύων, 37 Εθνικών Δικτύων. Μέλη αυτών των δικτύων μπορούν να γίνουν οργανισμοί και πολιτιστικοί φορείς που ενδιαφέρονται για τους σκοπούς του Ιδρύματος και δραστηριοποιούνται στους παρακάτω τομείς:<br/>• των γραμμάτων και τεχνών</p>
      <p>• της πολιτιστικής κληρονομιάς</p>
      <p>• του εκδημοκρατισμού, των ανθρωπίνων δικαιωμάτων και του ρόλου της γυναίκας στην κοινωνία<br/>• της νεολαίας</p>
      <p>• της εκπαίδευσης και επικοινωνίας</p>
      <p>• της επιστημονικής έρευνας</p>
      <p>• του περιβάλλοντος και της βιώσιμης ανάπτυξης.</p>
    </article>
  </body>
</html>