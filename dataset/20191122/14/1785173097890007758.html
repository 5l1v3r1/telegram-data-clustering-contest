<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/gabriela-firea-taxa-vinieta-oxigen-va-da-anumite-roade-si-in-ceea-ce-priveste-lupta-cu-poluarea-dar-si-cu-congestia-in-trafic-1922402522212019111419177549"/>
    <meta property="og:site_name" content="News.ro"/>
    <meta property="article:published_time" content="2019-11-22T14:25:21+00:00"/>
    <meta property="og:title" content="Gabriela Firea: Taxa, vinieta Oxigen va da anumite roade şi în ceea ce priveşte lupta cu poluarea, dar şi cu congestia în trafic"/>
    <meta property="og:description" content="Gabriela Firea, primarul general al Capitalei, se arată convinsă că, pe lângă obiectivele de investiţii în infrastructură la care se lucrează, vinieta Oxigen va duce la decongestionarea traficului din Bucureşti începând cu anul viitor."/>
  </head>
  <body>
    <article>
      <h1>Gabriela Firea: Taxa, vinieta Oxigen va da anumite roade şi în ceea ce priveşte lupta cu poluarea, dar şi cu congestia în trafic</h1>
      <address><time datetime="2019-11-22T14:25:21+00:00">22 Nov 2019, 14:25</time> by <a rel="author">News.ro</a></address>
      <p>
        <b>Gabriela Firea, primarul general al Capitalei, se arată convinsă că, pe lângă obiectivele de investiţii în infrastructură la care se lucrează, vinieta Oxigen va duce la decongestionarea traficului din Bucureşti începând cu anul viitor.</b>
      </p>
      <p>"În Bucureşti sunt din ce în ce mai multe maşini personale, aşa cum ştiţi este un oraş construit pentru un milion de locuitori, suntem acum, după toate statisticile, oficial două milioane două sute, neoficial şi real peste patru milioane de locuitori. Este normal să existe congestie în trafic, cea care ne încurcă pe noi toţi, atât ca persoane particulare, cât şi activitatea economică. De aceea, din 1 ianuarie sunt convinsă că taxa, vinieta Oxigen va da anumite roade şi în ceea ce priveşte lupta cu poluarea, dar şi cu congestia în trafic”, a afirmat, vineri, Gabriela Firea.</p>
      <p>Ea a precizat că sunt mai multe obiective de investiţii în lucru, care, odată finalizate, vor contribui la fluidizarea traficului rutier, dând ca exemplu lărgirea la patru benzi a şoselei Fabrica de Glucoză, pasajul Doamna Ghica sau Prelungirea Ghencea.</p>
      <p>Primarul general a anunţat, de asemenea, că se lucrează la un nou Plan Urbanistic General al Capitalei, care va cuprinde "foarte multe elemente de noutate”, precizând că în viitor vor exista planuri urbanistice zonale pentru fiecare sector.</p>
      <p>"Prin apariţia PUZ-urilor sectoriale, 80 la sută din aprobările în domeniul urbanismului vor fi aprobate la cele şase primării de sector. Se va degreva foarte mult şi activitatea Direcţiei de Urbanism a Primăriei Capitalei care va răspunde în continuare de zona de patrimoniu şi va reglementa urbanistic zona istorică a Capitalei. Sectorul 3 are deja un PUZ aprobat în Consiliul General, sectorul 4 are jumătate din acest document, PUZ aprobat, trebuie să mai vină la reglementare cu cealaltă jumătate, iar celelalte sectoare sunt în fază avansată, acum aflându-se în dezbatere publică, în transparenţă", a mai declarat primarul general al Capitalei.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>