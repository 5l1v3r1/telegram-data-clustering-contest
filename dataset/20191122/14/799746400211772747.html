<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/articles/2019/11/22/7103380/"/>
    <meta property="og:site_name" content="Європейська правда"/>
    <meta property="article:published_time" content="2019-11-22T14:30:00+00:00"/>
    <meta property="og:title" content="Шпигун для союзника: як гучний скандал вплине на відносини Белграда та Москви"/>
    <meta property="og:description" content="Гучний шпигунський скандал почався напередодні запланованого візиту сербського президента до Москви. Белграду все складніше робити вигляд, що його відносини з РФ залишаються безхмарними."/>
  </head>
  <body>
    <article>
      <h1>Шпигун для союзника: як гучний скандал вплине на відносини Белграда та Москви</h1>
      <address><time datetime="2019-11-22T14:30:00+00:00">22 Nov 2019, 14:30</time> by <a rel="author" href="https://www.eurointegration.com.ua/authors/panchenko/" target="_blank">Юрій Панченко</a></address>
      <p>"Я тільки хотів запитати російського посла: чому? Я не бачу в цьому логіки", – так президент Сербії Александар Вучич був<a href="https://www.eurointegration.com.ua/news/2019/11/22/7103351/"> змушений прокоментувати гучний скандал</a> навколо російського шпіонажу в країні.</p>
      <p>Скандал виник після публікації анонімного відео, підписаного автором із ніком Kdjuey Lskduf, на якому співробітник Головного розвідувального управління Генштабу Росії Георгій Клебан дає хабар "сербському агенту – високопосадовцю".</p>
      <p>На відео зафіксована вечірня зустріч (згідно з поясненнями до відео – у Белграді), під час якої російський розвідник дає пакет "сербському агенту" і той кладе його до автівки. Коли після зустрічі "сербський агент" повертається і розкриває пакет, то знаходить там гроші.</p>
      <p>Сербське агентство безпеки та розвідки офіційно підтвердило справжність цього відео. А тепер ще одна несподіванка: попри швидке підтвердження правдивості запису, злитого в інтернет, у правлячій сербській партії заявили, що це відео відзняла не сербська спецслужба, а… болгарська розвідка.</p>
      <p>А ще – проанонсувало розкриття іноземних розвідників, які діють у Сербії.</p>
      <h3>"Братська" російська розвідка</h3>
      <p>За словами Вучича, зустріч, зафіксована на відео, відбулася ще 24 грудня минулого року, а сербський урядовець на той момент вже був об'єктом стеження з боку спецслужб через контакти з хорватською контррозвідкою.</p>
      <p>Його ім’я офіційний Белград не називає.</p>
      <p>Під час стеження спецслужби зафіксували його зв'язок із Клебаном, а на додачу – отримали докази щодо інших російських шпигунів.</p>
      <figure>
        <img src="https://img.eurointegration.com.ua/images/doc/0/e/0e6a4e3-ca4d4e89-6455-479e-9bcc-8f952006a86f-w1023-r1-s.png"/>
      </figure>
      <p>"Тільки з Клебаном було зафіксовано 10 контактів, у нас також є фото-, аудіо- та відеофіксація того, як він давав гроші", – розповів Вучич, додавши, що є докази контактів також із іншими представниками російських розвідувальних служб.</p>
      <p>Вучич наголосив, що Клебан більше не перебуває на території Сербії, однак не став коментувати нічого щодо інших шпигунів.</p>
      <aside>Показово, що гучний скандал почався напередодні запланованого візиту Вучича до Москви.</aside>
      <p>На цьому зробили акцент у Кремлі, подаючи ці новини як провокацію проти відносин Сербії та РФ. За словами речника Путіна Дмитрія Пєскова, у РФ "чудово усвідомлюють, що певні сторони хотіли б заздалегідь затьмарити цей візит".</p>
      <p>"Ми переконані, що цим сторонам це не вдасться, і візит буде змістовним, продуктивним і ще раз продемонструє партнерський характер відносин між Росією і Сербією", – підкреслив представник Кремля.</p>
      <h3>Болгарія як цап-відбувайло</h3>
      <p>У Сербії натомість натякнули, що<a href="https://www.eurointegration.com.ua/news/2019/11/22/7103361/"> за скандалом стоїть... сусідня Болгарія</a>. </p>
      <p>Щоправда, таку гучну заяву зробив не сам Вучич, а його близький соратник, однопартієць та голова парламентського комітету з питань Косова Мілован Дрецун.</p>
      <p>Його припущення оперативно спростував віцепрем'єр та міністр оборони Болгарії Красімір Каракачанов. "Те, що у Сербії наявні проблеми, які стали помітними, не означає, що Болгарія повинна бути цапом-відбивайлом, який відволікає увагу від внутрішніх проблем у Сербії", – заявив він.</p>
      <aside>А болгарське МЗС викликало для пояснень посла Сербії.</aside>
      <p>"Я сподіваюся, що це особиста думка депутата, а не офіційна позиція. Ці смішні звинувачення жодним чином не відповідають тому доброму духу, який існує у відносинах між двома країнами", – сказала голова болгарського МЗС Єкатерина Захарієва.</p>
      <h3>Що це означає?</h3>
      <p>Важливо, що "злив" відбувся під час завершення Сербією політики багатовекторності та початку остаточної переорієнтації на РФ.</p>
      <p>Зокрема, наразі Белград підписав угоду про зону вільної торгівлі із Євразійським Союзом. А на додачу – суттєво активізувалися й військові зв’язки Белграда та Москви.</p>
      <p>І навіть якщо сербська влада не мала ілюзій щодо РФ, у неї була можливість робити вигляд, що насправді відносини з Москвою залишаються безхмарними.</p>
      <p>Тепер це – під сумнівом.</p>
      <p>Прем’єрка Ана Брнабіч ще на початку скандалу заявила, що перебуває у постійному діалозі з цього питання із президентом, додавши, що "якщо це <i>(шпіонаж)</i> підтвердиться, то стане серйозною проблемою".</p>
      <p>Минуло менше доби – і ці дані підтвердив президент Вучич. Тоді ж йому довелося пом’якшувати гостру заяву керівниці уряду, балансуючи між потребою збереження лояльності Москві та своїм іміджем сильного та незалежного політика для внутрішньої аудиторії.</p>
      <p>Тому навіть визнавши, що йдеться дійсно про шпигунство з боку РФ, додав, що попри це він не забуває все те, що Росія зробила для Сербії. "Ми не змінимо нашу політику щодо Росії, яку ми вважаємо братньою і дружньою країною... але ми зміцнимо нашу власну контррозвідку", – заявив Вучич, принагідно нагадавши, що Сербія стала єдиною європейською країною, яка не запровадила санкції проти РФ.</p>
      <p>За цим всім залишається без відповіді питання:</p>
      <aside>хто ж стоїть за оприлюдненням сербського компромату?</aside>
      <p>Є кілька версій, і в жодній з них немає певності. Кремль цілком може бути правий щодо причетності Заходу до появи цього відео. Це припущення виглядає логічним, але воно – далеко не єдине.</p>
      <p>Адже так само реальною є можливість того, що відео санкціоновано злили сербські спецслужби. Приміром, для того, щоби мати додаткові козирі перед зустріччю Вучича та Путіна.</p>
      <p>Тепер Кремлю буде складніше висувати Сербії нові стратегічні вимоги. І швидке підтвердження Белградом автентичності відео додає цій версії балів.</p>
      <p>І, нарешті, є також версія того, що це <b>частина ширшої стратегії самої РФ</b>.</p>
      <p>Річ у тім, що попри все сильніший проросійський ухил, Вучич залишається цілком прийнятним партнером для Євросоюзу. Зважаючи на дуже сильні проросійські настрої у Сербії, Кремль напевно бажає від неї більшої лояльності.</p>
      <p>А інформаційні скандали можуть послабити позиції Вучича та привести до влади ще відвертіших симпатиків РФ та її лідера. І тоді можливість для маневру для Сербії остаточно зникне.</p>
      <p>Який з цих варіантів мав місце насправді, можна буде припустити, лише спостерігаючи за подальшим перебігом події.</p>
      <p>І зустріч Вучича та Путіна цілком може дати ключ для відповіді на це питання.</p>
      <p>
        <i>
          <b>Автор: Юрій Панченко,</b>
        </i>
      </p>
      <p>
        <i>
          <b>редактор "Європейської правди"</b>
        </i>
      </p>
    </article>
  </body>
</html>