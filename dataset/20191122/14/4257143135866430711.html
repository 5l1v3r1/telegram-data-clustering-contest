<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/22/iskolaerettseg-ime-a-kormany-reszletes-magyarazata"/>
    <meta property="og:site_name" content="infostart"/>
    <meta property="article:published_time" content="2019-11-22T14:56:00+00:00"/>
    <meta property="og:title" content="Iskolaérettség: íme a kormány részletes magyarázata"/>
    <meta property="og:description" content="Budapest agglomerációjában a legnagyobb arányú a lakosságnövekedés, a kormány ezért növeli az iskolai férőhelyek számát a főváros környékén - közölte az InfoRádióban Maruzsa Zoltán köznevelésért felelős államtitkár. Elmondta azt is, januártól az Oktatási Hivatalhoz lehet küldeni a tanköteles korú gyermekek felmentési kérelmeit a beiskolázás alól. A szakértői cél: kiszűrni az indokolatlan felmentéseket."/>
  </head>
  <body>
    <article>
      <h1>Iskolaérettség: íme a kormány részletes magyarázata</h1>
      <address><time datetime="2019-11-22T14:56:00+00:00">22 Nov 2019, 14:56</time> by <a rel="author">InfoRádió</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/08/valaszolt-a-tarca-igy-alakul-a-gyerek-iskolaerettsegenek-kerdese-a-jovoben"/>
        <a href="https://infostart.hu/belfold/2019/09/01/mekkora-aldozatot-er-meg-a-vagyott-iskola"/>
        <a href="https://infostart.hu/belfold/2019/08/30/az-ellenzek-az-alkotmanybirosaghoz-fordul-a-koznevelesi-torveny-modositasa-miatt"/>
        <a href="https://infostart.hu/belfold/2017/08/31/eleg-erett-a-gyerek-az-iskolara"/>
        <a href="https://infostart.hu/sport/2017/05/25/mar-az-ovodasoknak-is-segithet-polgar-judit-modszere"/>
      </related>
      <h3>Budapest agglomerációjában a legnagyobb arányú a lakosságnövekedés, a kormány ezért növeli az iskolai férőhelyek számát a főváros környékén - közölte az InfoRádióban Maruzsa Zoltán köznevelésért felelős államtitkár. Elmondta azt is, januártól az Oktatási Hivatalhoz lehet küldeni a tanköteles korú gyermekek felmentési kérelmeit a beiskolázás alól. A szakértői cél: kiszűrni az indokolatlan felmentéseket.</h3>
      <p>Magyarországon a lakosság- és gyermekszám a Budapest-környéki agglomerációban folyamatosan növekszik, és ugyanezzel számol a kormány a következő 10-20 évben is, ezért megvizsgálta, hogyan tudná az oktatási kapacitásokat is növelni.</p>
      <p>"Ez 3000 férőhelyet érint. Ezekbe az intézményekbe összesen 14 ezer gyermek jár; 16 intézmény kialakításáról van szó" - fordította a számok nyelvére az InfoRádióban Maruzsa Zoltán köznevelésért felelős államtitkár. Négy esetben teljesen új iskolaépületek jönnek létre, tizenkét esetben bővítésre kerül sor, mindkettő - mint elmondta - több éves folyamat.</p>
      <p>Öt komplex iskolai fejlesztés egyébként már meg is valósult az országban, ebből kettő Budapest vonzáskörzetében - Dunakeszin és Budakeszin adtak át teljesen új iskolaépületeket. Folyamatban lévő fejlesztésről számolt be Biatorbágy, Göd, Maglód, Szigetszentmiklós és Üröm esetében is, jelentős részben</p>
      <p>
        <mark>TTT (tornaterem, tanterem, tanuszoda) programokról van szó.</mark>
      </p>
      <p>Budapesten belül egyes kerületekben van szerinte kapacitásbeli nehézség, ez azzal áll összefüggésben, hogy gyermekek ezrei ingáznak kerületükből egy másikba, illetve az agglomerációból a fővárosba.</p>
      <p>A jelenlegi kalkulációk szerint a kormány 60 milliárd forintot költhet modern oktatási eszközökre és fejlesztésre együtt.</p>
      <p>Maruzsa Zoltán arról is beszélt, hogy miért tette kötelezővé az iskolakezdést a kormány 6 éves kortól.</p>
      <p>"Rögzítsük, hogy ezt már Mária Terézia megtette 1777-ben. A részletszabályok változtak az elmúlt évtizedekben. Legutóbb az óvodavezetőkre volt bízva az iskolaérettség megállapítása a szülőkkel egyeztetve, de mi azt tapasztaltuk, hogy az elmúlt időszakban</p>
      <blockquote>szaporodtak azok az esetek, amikor a maradás mellett érvelt az óvoda. Ez sok esetben lehet indokolt, de sok esetben óvodafinanszírozási háttere volt a gyermekek visszatartásának,</blockquote>
      <p>és ez semmiképpen sem szerencsés" - szögezte le az oktatási terület hazai vezetője. Szerinte ezt a szakmai szervezetek sem vitatták, ezért határozott úgy a kormány, hogy ezt a kérdést szakmai útra tereli és változtasson a helyzeten.</p>
      <p>A kérelmeket az iskolakezdés csúsztatására januártól tehát az Oktatási Hivatalhoz kell benyújtani, az óvodából beérkező vélemények, dokumentumok figyelembe vételével, a szülői vélemény mentén születhetnek meg a szakmai döntések.</p>
      <p>"Ahol speciális ügyről van szó, ott a pedagógiai szakszolgálatok kirendelése válhat szükségessé" - tette hozzá.</p>
      <p>Vagyis eleve ha a szülő nem kérelmezi az óvodában tartást, a gyermek 6 éves korában megkezdi iskolai tanulmányait, azonban a szülői kéréshez igazolásokat kell csatolnia adott esetben szakorvos részéről, de</p>
      <p>
        <mark>az óvodai fejlődési naplóból, amit minden gyermek esetében az óvodáknak vezetni kell,</mark>
      </p>
      <p>sok minden kiderül a testi adottságáról és a szellemi fejlődéséről. "Az nem változik, hogy szakemberek döntöttek eddig is, szakemberek döntenek ezután is" - egyértelműsítette.</p>
      <p>Jogorvoslati lehetőség természetesen van, a gyorsított eljárásnak köszönhetően pedig szerinte nem fordulhat elő, hogy egy-egy ügy belecsússzon a tanévbe.</p>
      <p>Az új szabályozásból következően 2020-ban nagy valószínűséggel több elsős lépi majd át az iskola kapuit. Erre reagálva Maruzsa Zoltán elmondta,</p>
      <blockquote>a kapacitások nem csökkentek nagyot, viszont 200 ezerrel kevesebb a gyerek, mint 2010-ben,</blockquote>
      <p>tehát országszerte inkább az üres helyekkel vannak gondok, ami a fenntartókra ró feladatokat. Maga nem számít arra, hogy 10 ezres nagyságrendben nő az elsősök száma, hisz a szakmai döntést szakmai döntést váltja, és csak a visszaéléseket fogják kiszűrni.</p>
      <aside>Reagált a Pedagógusok Szakszervezete<br/>Szabó Zsuzsa (elnök, Pedagógusok Szakszervezete) szerint az óvodás gyermekekkel foglalkozó, a családi körülményeket ismerő szülőknek, óvodapedagógusoknak, valamint intézményvezetőknek, és nem az Oktatási Hivatalnak kellene döntenie az iskolaérettségről. <i><b>"Tudni kell, hogy a PSZ-nek van egy óvodai tagozata, ahol az ország óvodapedagógusainak véleménye gyűlik össze. Az a szerencsés, ha ebben a kérdésben minél közelebbi szinten születik döntés, ahol ismerik a gyermeket, a családot, a körülményeket. Minél távolabb kerül a döntés a gyermektől, annál rosszabb"</b></i> - mondta az InfoRádióban.</aside>
      <p>
        <i>Nyitókép: MTI Fotó: Kallos Bea</i>
      </p>
      <p>
        <b>Kapcsolódó hang</b>
      </p>
      <p>Maruzsa Zoltán - iskolabővítések, -építések</p>
      <figure>
        <audio src="https://infostart.hu/audio/00005/00005420b.mp3"/>
      </figure>
      <p> </p>
      <p>Maruzsa Zoltán - iskolaérettség</p>
      <figure>
        <audio src="https://infostart.hu/audio/00005/00005429b.mp3"/>
      </figure>
      <p> </p>
      <p>Iskolaérettség - PSZ</p>
      <figure>
        <audio src="https://infostart.hu/audio/00005/00005436b.mp3"/>
      </figure>
      <p> </p>
    </article>
  </body>
</html>