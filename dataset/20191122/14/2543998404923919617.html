<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/ekonomija/170561/srbija-ima-velike-potencijale-doprinos-borbi-protiv-klimatskih-promena"/>
    <meta property="og:site_name" content="REPUBLIKA"/>
    <meta property="article:published_time" content="2019-11-22T14:52:00+00:00"/>
    <meta property="og:title" content="&quot;Srbija ima velike potencijale i doprinos u borbi protiv klimatskih promena!&quot;"/>
    <meta property="og:description" content="Srbija je, sa više od 400 megavata novih projekata iz održivih izvora energije koji su sprovedeni tokom 2018. i 2019. godine, apsolutni lider u regionu u pravcu zelene energije, izjavio je danas ministar rudarstva i energetike Aleksandar Antić."/>
  </head>
  <body>
    <article>
      <h1>"Srbija ima velike potencijale i doprinos u borbi protiv klimatskih promena!"</h1>
      <h2>Srbija je, sa više od 400 megavata novih projekata iz održivih izvora energije koji su sprovedeni tokom 2018. i 2019. godine, apsolutni lider u regionu u pravcu zelene energije, izjavio je danas ministar rudarstva i energetike Aleksandar Antić.</h2>
      <address><time datetime="2019-11-22T14:52:00+00:00">22 Nov 2019, 14:52</time> by <a rel="author">Tanjug, Republika</a></address>
      <p>Uveren je, kaže, da će Srbija do 2020. godine dostići cilj koji je postavila - 27 odsto u ukupnoj potrošnji iz održivih izvora energije i dodao da je u tome naša zemlja izuzetno uspešna i iznad proseka za EU.</p>
      <p>- Zelena energija je jedan od naših prioriteta i mi ćemo sa tom politikom nastaviti i u narednom periodu - rekao je Antić nakon obilaska vetroparka Kovačica sa zamenikom generalnog direktora Međunarodnog monetarnog fonda (MMF) Žangom Taom.<br/><br/>Ministar je istakao da Srbija ima velike potencijale pre svega kada su u pitanju biomasa, vetar, solar, ali i hidro i geotermalni potencijali.</p>
      <figure>
        <img src="https://www.republika.rs/data/images/2019-11-22/124578_img-5464-1_f.jpg?1574432403"/>
        <figcaption>
          <cite>Ministarstvo rudarstva i energetike</cite>
        </figcaption>
      </figure>
      <p>- Srbija ima sve uslove da u narednim decenijama da svoj doprinos u borbi protiv klimatskih promena. Mi to radimo i danas, jer je država investirala više od 400 miliona evra u projekte u EPS-u, u termoelektranama na ugalj, kako bi se njihov rad učinio efikasnijim, dostigli standardi u zaštiti životne sredine i Srbija je bila apsolutno posvećena obnovljivim izvorima energije - ukazao je Antić.<br/><br/>Ističe i da MMF u vrh svojih prioriteta za naredni period stavlja održivi razvoj i zelenu energiju, kao i da je zamenik direktora MMF-a Žang želeo da se upozna sa našim potencijalima, sa onim što je do sada urađeno i koji su dalji planovi.</p>
      <figure>
        <img src="https://www.republika.rs/data/images/2019-11-22/124579_img-5470_iff.jpg?1574432442"/>
        <figcaption>
          <cite>Ministarstvo rudarstva i energetike</cite>
        </figcaption>
      </figure>
      <p>- Očekujem da ćemo u realizaciji tih planova imati podršku međunarodnih finansijskih institucija. Većina projekata za korišćenje održivih izvora energije u našoj zemlji finansirana je povoljnim finansijskim linijama EBRD-a, IFC-a, KfW-a - rekao je Antić.</p>
      <p>Dodaje da očekuje da će takvu podršku Srbija dobiti i od MMF-a, navodeći da će to biti dodatni "vetar u leđa" našoj zemlji i finansijskim institucijama, a koja će doprineti da ti projekti budu još održiviji i finansijski bolje podržani.</p>
      <p>Što se tiče razumevanja stranaca za naše potrebe za ugljem u termoelektranama, Antić je kazao da mi vodimo apsolutno suverenu državnu politiku u svim segmentima, uključujući i energetsku politiku.<br/><br/>- Srbija ima kao baznu energiju termoelektrane na ugalj, i mi znamo šta moramo da uradimo. Mi to ne radimo zbog toga što to neko sa strane od nas očekuje, već zato što smo svesni da moramo radi generacija koje dolaze da ostavimo jedan održiv sistem - podvukao je Antić.</p>
      <figure>
        <img src="https://www.republika.rs/data/images/2019-11-22/124580_img-5522_iff.jpg?1574432477"/>
        <figcaption>
          <cite>Ministarstvo rudarstva i energetike</cite>
        </figcaption>
      </figure>
      <p>Dodaje da Srbija čuva termo sektor, ali ga, kaže, ne čuva tako što o tome govori, već ulaže puno u njegovo stanje efikasnosti i dostizanje standarda i zaštite životne sredine.<br/><br/>- Mi smo na svim blokovima uradili elektrofiltere, kojim smo rešili problem sa praškastim zagađenjem. Gotovo na svim našim blokovima smo uradili postrojenja za denitrifikaciju, i sada radimo postrojenje za odsumporavanje dimnih gasova. Uradili smo to postrojenje u Kostolcu, na TE B, sada gradimo u TENT-u A, reč je o investiciji od 170 miliona evra. Za odsumporavanje dimnih gasova i sada obezbeđujemo finansiranje za TENT B - naveo je Antić.</p>
      <related>
        <h4>Pročitajte još:</h4>
        <a href="http://republika.rs/vesti/ekonomija/170358/Oglasio-Sinisa-Mali-povodom-odluke-Odbora-Evo-sta-rekao"/>
        <a href="http://republika.rs/vesti/ekonomija/170135/Antic-Hidroelektrana-DJerdap-najvece-blago-Srbije"/>
        <a href="http://republika.rs/vesti/ekonomija/170079/SKUPSTINA-SRBIJE-Poslanici-klupama-danas-predlogu-budzeta-godinu"/>
        <a href="http://republika.rs/vesti/ekonomija/169885/USTEDEO-EVRA-SKRATIO-ROK-OTPLATE-GODINA-Jovan-refinansirao-stambeni-kredit-ono-sto-dobio-vredelo-truda"/>
        <a href="http://republika.rs/vesti/ekonomija/167796/Ako-vam-stizu-pare-inostranstva-ovo-odnosi-vas-Svi-koji-salju-primaju-novac-bice-JEDINSTVENOM-REGISTRU"/>
      </related>
    </article>
  </body>
</html>