<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/razkriha-podrobnosti-za-smyrtta-na-deteto-ot-kardam-6102443"/>
    <meta property="og:site_name" content="Vesti"/>
    <meta property="article:published_time" content="2019-11-22T14:13:00+00:00"/>
    <meta property="og:title" content="Разкриха подробности за смъртта на детето от Кардам"/>
    <meta property="og:description" content="Засега не е ясно как семейството се е сдобило със силната отрова"/>
  </head>
  <body>
    <article>
      <h1>Разкриха подробности за смъртта на детето от Кардам</h1>
      <h2>Засега не е ясно как семейството се е сдобило със силната отрова</h2>
      <address><time datetime="2019-11-22T14:13:00+00:00">22 Nov 2019, 14:13</time> by <a rel="author">Николай Киров</a></address>
      <aside>
        <a href="https://vbox7.com/emb/external.php?vid=44891d9dda&amp;autoplay=1">Видео</a>
      </aside>
      <p>Причината за смъртта на 9-годишното дете от Кардам е отравяне с газ фосфин. Това съобщи на пресконференция днес районният прокурор на Генерал Тошево Йорданка Чанева.</p>
      <p>„От експертизата на Военно медицинска академия - София, става ясно, че в представените за изследване вътрешни органи и проби от кръв, е установено наличие на фосфин. Поради липса на това вещество в стомашното съдържание, експертите са достигнали до извода, че то е постъпило по инхалаторен път”, поясни тя.</p>
      <p>Заключението на съдебния лекар също посочва отравяне с фосфин, при което е настъпила остра тотална сърдечна недостатъчност.</p>
      <p>
        <b>
          <a href="https://www.vesti.bg/bulgaria/spasitelna-pomosht-za-natrovenite-deca-v-kardam-6101561">Спасителна помощ за натровените деца в Кардам</a>
        </b>
      </p>
      <p>„Според вещите лица всички симптоми на натровените деца, в това число и на починалото момче, са симптомите на отравяне с фосфин. Те са предимно гадене, повръщане, коремна болка, диария, главоболие, забавяне на сърдечния ритъм. Установената концентрация на фосфин в представените за изследване биологични тъкани значително надвишава публикуваните данни за смъртни случаи, които се дължат на отравяне с това вещество. При остри отравяния с фосфин смъртта настъпва в първите 12 до 24 часа”, каза прокурор Чанева.</p>
      <p>Отрова за гризачи, съдържаща фосфин, е открита зад леглото в дома на детето, сложена в процепи на стената, замазани с кал. Влажната замазка допълнително е провокирала отделянето на отровния газ.</p>
      <p>
        <b>
          <a href="https://www.vesti.bg/bulgaria/kakvo-dovede-do-smyrtta-na-9-godishnoto-dete-v-kardam-6101424">Какво доведе до смъртта на 9-годишното дете в Кардам</a>
        </b>
      </p>
      <p>Засега не е ясно как семейството се е сдобило със силната отрова, която не се продава свободно. Досъдебното производство се води по член 122 от Наказателния кодекс за причиняване на смърт по непредпазливост и към момента няма повдигнато обвинение на лице, поясни Йорданка Чанева.</p>
      <p>
        <b>
          <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
        </b>
      </p>
      <p>
        <b>
          <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
        </b>
      </p>
      <related>
        <h4>По темата</h4>
        <a href="https://www.vesti.bg/bulgaria/otrova-sreshtu-grizachi-ubila-9-godishnoto-dete-v-kardam-6102375"/>
        <a href="https://www.vesti.bg/bulgaria/natroveni-deca-edno-pochina-drugo-se-bori-za-zhivota-si-6101402"/>
        <a href="https://www.vesti.bg/bulgaria/cacarov-zaosnovnata-versiia-za-kardam.-arestuvan-li-e-diadoto-6101615"/>
      </related>
    </article>
  </body>
</html>