<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/viena-pochita-gena-dimitrova-407354.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-22T14:13:34+00:00"/>
    <meta property="og:title" content="Виена почита Гена Димитрова"/>
    <meta property="og:description" content="Откриват паметна плоча в дома на великото сопрано"/>
  </head>
  <body>
    <article>
      <h1>Виена почита Гена Димитрова</h1>
      <address><time datetime="2019-11-22T14:13:34+00:00">22 Nov 2019, 14:13</time> by <a rel="author">Агенция Стандарт</a></address>
      <p>Сдружението за култура и изкуство „Лилавият лебед” ще постави паметна плоча върху сградата на „Mühlgasse“ 22 във Виена, в която е било жилището на примата Гена Димитрова. Приятели на музиката отдават почит пред живота и творчеството на една от най-великите звезди на световната опера на ХХ век, прославила името на България.  На 14 декември в 11 часа посланикът ни в Австрия Иван Сираков и председателят на „Лилавият лебед” д-р Александър Александров ще открият монумента. Събитието ще бъде съпътствано от премиерата за Виена на документалния филм портрет „Обич за Гена” с автор Димитър Сотиров и оператор и продуцент Милена Стойкова - в Балната зала на Консерваторията „Прайнер“ на „Mühlgasse 30“, недалеч от дома на легендарното сопрано.</p>
      <figure>
        <img src="https://scontent.fsof9-1.fna.fbcdn.net/v/t1.15752-9/75610600_453494048519010_2251292852925497344_n.jpg?_nc_cat=103&amp;_nc_ohc=Nmm2kse3pMcAQk5FKBP1LvGyRBIqqqJILzYvhkGTBohIWVaAsHUItHUqg&amp;_nc_ht=scontent.fsof9-1.fna&amp;oh=3d8f4f42cffa19b52821015cca88de97&amp;oe=5E895623"/>
      </figure>
      <p>Животът на Гена Димитрова (1941-2005) е тясно свързан с Австрия – чувствата й към Виена надхвърлят успешните сценични изяви в държавната опера. „Гена много ценеше живота във Виена заради неговото спокойствие и уреденост. Тук бе и една от точките на нейното пристигане и заминаване по целия свят”, споделя пред „Меланж Булгарен“ осиновената ѝ дъщеря Милена Стойкова. Гена често кани гости и домът й в четвърти район на Виена е бил място за срещи на много интелектуалци.</p>
      <p>Филмът „Обич за Гена“ е създаден през 2016-а за 75-годишнината от рождението на оперната дива и припомня нeйни изпълнения по световните сцени с Лучано Павароти, Хосе Карерас, Анна Томова-Синтова, Пласидо Доминго, Никола Мартинучи. Спомени за великата певица споделят нейни прочути приятели и колеги – Хосе Карерас, Пласидо Доминго, Фиоренца Косото, Роберто Скандюци, Курт Ридъл, Александрина Милчева, Уго де Ана, Михаил Ангелов, Александрина Пендачанска, Анна Томова-Синтова и други. 69-минутният музикален портрет бе отличен с първа награда в категорията „Спектакли и концерти“ на VI-я международен фестивал „Николай Гяуров“ във Велинград и със специалното отличие на международното жури на ХI-ия международен фестивал „Балфест“ за принос в опазване на културното наследство – Пловдив, 2016. Показван е с голям успех в цяла България, както и в Берлин и Братислава.</p>
    </article>
  </body>
</html>