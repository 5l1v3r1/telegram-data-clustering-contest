<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AA%D8%B1%D8%A7%D9%85%D9%BE-%D8%AD%DA%A9%D9%88%D9%85%D8%AA-%D8%A7%DB%8C%D8%B1%D8%A7%D9%86-%D8%AA%D9%84%D8%A7%D8%B4-%D9%85%DB%8C%E2%80%8C%DA%A9%D9%86%D8%AF-%D8%B3%D8%B1%DA%A9%D9%88%D8%A8-%D8%AC%D9%86%D8%A8%D8%B4-%D8%A8%D8%B2%D8%B1%DA%AF%D9%90-%D8%A7%D8%B9%D8%AA%D8%B1%D8%A7%D8%B6%DB%8C-%D8%B1%D8%A7-%D8%A7%D8%B2-%DA%86%D8%B4%D9%85-%D8%AC%D9%87%D8%A7%D9%86%DB%8C%D8%A7%D9%86-%D9%85%D8%AE%D9%81%DB%8C%E2%80%8C%DA%A9%D9%86%D8%AF-20191122/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-22T14:19:51+00:00"/>
    <meta property="og:title" content="ترامپ: حکومت ایران تلاش می‌کند سرکوب جنبش بزرگِ اعتراضی را از چشم جهانیان مخفی‌کند"/>
    <meta property="og:description" content="دونالد ترامپ، رئیس جمهوری آمریکا تهران را متهم کرد که با قطع دسترسی به اینترنت، تلاش می کند سرکوبی که هم اکنون علیه جنبش عظیم اعتراضی در این کشور جریان دارد را از چشم ایرانیان و جهانیان مخفی کند."/>
  </head>
  <body>
    <article>
      <h1>ترامپ: حکومت ایران تلاش می‌کند سرکوب جنبش بزرگِ اعتراضی را از چشم جهانیان مخفی‌کند</h1>
      <address><time datetime="2019-11-22T14:19:51+00:00">22 Nov 2019, 14:19</time> by <a rel="author">شاهرخ بهزادی</a></address>
      <p>
        <b>دونالد ترامپ، رئیس جمهوری آمریکا تهران را متهم کرد که با قطع دسترسی به اینترنت، تلاش می کند سرکوبی که هم اکنون علیه جنبش عظیم اعتراضی در این کشور جریان دارد را از چشم ایرانیان و جهانیان مخفی کند.</b>
      </p>
      <p>دونالد ترامپ که تا کنون در باره رویدادهای اخیر ایران سکوت کرده بود، در دو توئیت پیاپی به وضعیت روزهای اخیر در ایران واکنش نشان داد.</p>
      <p>دونالد ترامپ در توئیتر نوشت: "ایران به قدری ناپایدار شده است که رژیم تمام سیستم اینترنتی را قطع کرد تا مردم خوب ایران نتوانند درباره خشونت شدیدی که در داخل آن کشور جریان دارد، صحبت کنند."</p>
      <p>دونالد ترامپ در توئیت دوم خود نوشت: "آنها [رژیم اسلامی] خواستار شفافیت صفر است و فکر می کند که جهان از مرگ و فجایعی که ایجاد می‌کند، بی‌خبر می‌ماند."</p>
      <p>در همین حال، مایك پومپئو، وزیر امور خارجه آمریكا از معترضان ایرانی خواسته است تا هرگونه مدرک سرکوب رژیم را به ایالات متحده منتقل کنند. او به مرم ایران اطمینان داد که آمریکا ساکت نخواهد نشست و در کنار مردم ایران است و "این سوء استفاده ها را مجازات خواهند کرد."</p>
      <p>پیشتر، مایک پنس، معاون رئیس جمهوری ایالات متحده، در یک توئیت نوشت: "در حالی که ایرانی‌ها برای اعتراض در خیابان‌ها حضور دارند، آیت‌الله‌ها در تهران به استفاده از خشونت و حبس برای سرکوب مردم خود ادامه می‌دهند."</p>
      <p>مایک پمپئو وزیر خارجه ایالات متحده در نخستین واکنش به اعتراضات گسترده در ایران، روز شنبه ۲۵ آبان، ضمن بازنشر توئیت یک سال و نیم قبل خود، خطاب به مردم ایران نوشت ایالات متحده در کنار شما است.</p>
      <p>جمهوری اسلامی شنبه شب گذشته اینترنت را در شهرهای بزرگ ایران قطع کرد و مورگان اورتگاس سخنگوی وزارت خارجه ایالات متحده در واکنش به این اقدام رژیم گفت: "ما تلاش ها برای قطع اینترنت را محکوم می کنیم. بگذارید مردم حرف‌شان را بزنند."</p>
      <p>عفو بین الملل، روز سه شنبه اعلام کرد اطلاعاتی که جمع آوری کرده است، نشان می‌دهد که در اعتراضات اخیر ایران دست‌کم ۱۰۶ نفر توسط ماموران جمهوری اسلامی ایران کشته شده‌اند. بسیاری از منابع دیگر کشته شدگان چند روز اخیر در ایران را بیش از ۲۰۰ نفر برآورد می کنند.</p>
      <p>آنچه قابل مشاهده است و بسیاری از ایرانیان بر آن مُهر تأیید می گذارند، در پی سرکوب شدید اعتراضات، فضای سنگین امنیتی بر ایران حاکم شده است و رژیم بازداشت گسترده نیروهای سیاسی و مدنی در ایران را آغاز کرده است.</p>
      <p>در تهران، سخنگوی سپاه پاسداران انقلاب اسلامی از اقدام "سریع" نیروهای مسلح در برابر معترضان که در لحن رسمی مقامات نظامی اسلامی "آشوبگران" نامید می شوند، ستایش کرد. پس از اعتراضات گسترده چند روزه اخیر که پس از اعلام ناگهانی افزایش شدید قیمت بنزین در بیش از ١۰۰ شهر ایران آغاز شد، حکومت اسلامی روز چهارشنبه این جنبش اعتراضی را "طرحی" سازمان دهی شده از سوی کشورهای معاند با جمهوری اسلامی دانست که بر آن پیروز شده است.</p>
    </article>
  </body>
</html>