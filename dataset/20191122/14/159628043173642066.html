<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/denizli/kent-genel/avustralyali-turklerden-denizlide-kimlik-sergisi/"/>
    <meta property="og:site_name" content="Denizli Haber"/>
    <meta property="article:published_time" content="2019-11-22T14:07:00+00:00"/>
    <meta property="og:title" content="Avustralyalı Türklerden Denizli’de “Kimlik” sergisi"/>
    <meta property="og:description" content="Türkiye’den Avustralya’ya göçün 51. yılını geride bırakan Türklerin bu ülkedeki hayatlarının anlatıldığı “Kimlik” adlı fotoğraf sergisi açıldı. Avustralyalı Türkler, 12 bin 434 kilometre uzaktaki yaşamlarını sergiyle anlatıyor."/>
  </head>
  <body>
    <article>
      <h1>Avustralyalı Türklerden Denizli’de “Kimlik” sergisi</h1>
      <h2>Türkiye’den Avustralya’ya göçün 51. yılını geride bırakan Türklerin bu ülkedeki hayatlarının anlatıldığı “Kimlik” adlı fotoğraf sergisi açıldı. Avustralyalı Türkler, 12 bin 434 kilometre uzaktaki yaşamlarını sergiyle anlatıyor.</h2>
      <address><time datetime="2019-11-22T14:07:00+00:00">22 Nov 2019, 14:07</time> by <a rel="author">Haber Merkezi</a></address>
      <p>DENİZLİ (AA)<br/>1968 yılında Türkiye’den Avustralya’ya göç etmeye başlayan ve yolculuklarını 1974 yılına kadar devam ettiren 19 bin Türk göçmenin büyük çoğunluğu yaşamlarına bu ülkede devam etti.</p>
      <p>Her geçen gün sayıları artan ve şu anda 150 bin nüfusa ulaşan Türk asıllı Avustralyalılar, kimliklerinden kopmadıklarını “Kimlik” adını verdikleri sergiyle ortaya koydu.</p>
      <p>Geçtiğimiz yıl Avustralya’ya göçün 50. yılında başlayan sergi geleneği bu yıl da devam etti. Forum Çamlık Alışveriş Merkezi’nde açılan sergide Türklerin Avustralya’daki yaşamlarını gösteren 30’un üzerinde fotoğraf yer alıyor.</p>
      <p>Serginin açılış törenine Vali Hasan Karahan, AK Parti Denizli Milletvekili Cahit Özkan, CHP Genel Başkan Yardımcısı Gülizar Biçer Karaca, İYİ Parti Denizli Milletvekili Yasin Öztürk, Büyükşehir Belediye Başkanı Osman Zolan, AK Parti İl Başkanı Necip Filiz ve vatandaşlar katıldı.</p>
      <p>Serginin açılışında konuşan Avustralya’nın Ankara Büyükelçisi Marc Innes Brown, 1968’de Ankara’dan Avustralya’ya 168 göçmenin taşındığını ifade etti.</p>
      <p>İki ülke arasında imzalanan anlaşma çerçevesinde Türkiye ve Avustralya arasında uzun yıllardır göç trafiğinin yaşandığını belirten Brown, “1968-1974 yılları arasında 19 bin Türk göçmen Avustralya’ya gitti. Önceleri sadece kısa bir dönem kalmak için gitmişlerdi ancak oraya gidenlerin birçoğu oraya geldikten sonra uzun süreli kaldı. Bugün yaklaşık 150 bin Türk asıllı Avustralyalı vatandaşımız bulunmaktadır ve hepsi Avustralya’daki yaşama büyük katkı sağlamaktadırlar. Bu kayda değer hatırı sayılır göç başarısını kutlamak üzere Moreland Türk Derneği, Melbourne’da Göç Müzesi ile beraber çalışarak Kimlik sergisini ortaya çıkardılar. Viktorya hükümeti de dahil olmak üzere pek çok kurum da bu projeyi destekledi. Sergi, Göç Müzesi’nde bu yıl başına kadar sergilendi. Avustralya Büyükelçiliği sergiyi gezici sergi olarak tekrar ele aldı ve Türkiye’de farklı yerlerde sergiledi. Türkiye ile Avustralya arasında özel bağı gösteren bu sevgiyi bize sağlayanlara teşekkür ediyorum” dedi.</p>
      <p>Konuşmaların ardından protokol üyeleri ve vatandaşlar sergiyi ilgiyle gezdi.</p>
      <p>Sergi, 30 Kasım’a kadar ziyaret edilebilecek.</p>
    </article>
  </body>
</html>