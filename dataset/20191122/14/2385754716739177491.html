<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598633/epanerxetai-i-wispear-kynigi-magisson-kalesma-se-astynomia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-22T14:59:00+00:00"/>
    <meta property="og:title" content="Επανέρχεται η WiSpear – «Κυνήγι μαγισσών» – Κάλεσμα σε Αστυνομία"/>
    <meta property="og:description" content="Νέα ανακοίνωση εξέδωσε η εταιρεία WiSpear κάνοντας λόγο μεταξύ άλλων για «κυνήγι μαγισσών». Αυτούσια η ανακοίνωση: «Η συνεχής συζήτηση στα ΜΜΕ μας..."/>
  </head>
  <body>
    <article>
      <h1>Επανέρχεται η WiSpear – «Κυνήγι μαγισσών» – Κάλεσμα σε Αστυνομία</h1>
      <address><time datetime="2019-11-22T14:59:00+00:00">22 Nov 2019, 14:59</time> by <a rel="author">SigmaLive</a></address>
      <p>Νέα ανακοίνωση εξέδωσε η εταιρεία WiSpear κάνοντας λόγο μεταξύ άλλων για «κυνήγι μαγισσών».</p>
      <p>
        <b>Αυτούσια η ανακοίνωση:</b>
      </p>
      <p>«Η συνεχής συζήτηση στα ΜΜΕ μας ωθεί στο να επανέρθουμε επί του θέματος, στην προσπάθειά μας να αναδείξουμε την αλήθεια και να αποσυνδέσουμε το όνομά μας από ψευδείς κατηγορίες.</p>
      <p>Υπενθυμίζουμε και επαναλαμβάνουμε ότι το εν λόγω αυτοκίνητο δεν υπήρξε ποτέ ενεργό στην Κύπρο παρά μόνο για δοκιμαστικούς σκοπούς και επιτόπιους ελέγχους, με τις δοκιμές να πραγματοποιούνται αποκλειστικά σε συσκευές της εταιρείας, σε γνώση και υπό τις οδηγίες των τοπικών αρχών, πριν την έναρξη  των λειτουργιών του, καθώς και πριν αλλά και καθ’ όλη τη διάρκεια των δοκιμών του.</p>
      <p>Έχοντας λειτουργήσει σε συνεννόηση με τις αρμόδιες επί του θέματος αρχές, η εταιρεία μας απορρίπτει εικασίες και κακόβουλα σχόλια που αφορούν στη λειτουργία και συμπεριφορά της.</p>
      <p>Στο σημείο αυτό θα θέλαμε να εκφράσουμε την έντονη έκπληξη και ενόχλησή μας για το γεγονός ότι, τόσο ως εταιρεία, αλλά και μεμονωμένα ως πολίτες, γινόμαστε θύματα μια εκστρατείας φημών, η οποία τροφοδοτείται από υπονοούμενα και αβάσιμες κατηγορίες αν-αρμοδίων επί του θέματος. Ένα κυνήγι μαγισσών, με ασαφή για εμάς κίνητρα και επιδιώξεις.</p>
      <p>Στο πλαίσιο αυτό, η εταιρεία ζητά από την Αστυνομία την έρευνα και εντοπισμό όσων βρίσκονται πίσω από τις ψευδείς κατηγορίες σε ό,τι αφορά στις δραστηριότητες της.</p>
      <p>Δεδομένου του γεγονότος ότι η WiSpear θεωρείται μία από τις κορυφαίες εταιρείες στον τομέα της παγκοσμίως, η εταιρεία διατηρεί το δικαίωμα να αναζητήσει μέσω της νομικής οδού την αποκατάσταση για τη ζημία που προκαλούν στη φήμη της και στην επιχειρηματική της δραστηριότητα εσκεμμένες απόπειρες αμαύρωσής της». </p>
      <p>Σημειώνεται ότι σήμερα Παρασκευή, ο Κύπρος Μιχαηλίδης τόνισε ότι ο εξοπλισμός της εταιρείας δεν έχει σχέση με την Αστυνομία. Λίγο αργότερα, σχετικές δηλώσεις έκανε και ο Γενικός Εισαγγελέας, ο οποίος επιβεβαίωσε τον Αρχηγό για τις σχέσεις της Δύναμης με τους Ισραηλινούς και διεμήνυσε ότι δεν προκύπτει κανένα κώλυμα και πως οι έρευνες των Αρχών συνεχίζονται κανονικά.</p>
      <p><a href="https://www.sigmalive.com/news/local/598589/sxeseis-astynomias-israilinon-idou-oi-21-periptoseis-synergasias">Δείτε εδώ τις περιπτώσεις που συνεργάστηκε η Αστυνομία με τους Ισραηλινούς</a>.</p>
    </article>
  </body>
</html>