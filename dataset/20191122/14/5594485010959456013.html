<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/razkrikha-ogromna-shashma-v-godishnite-tekhnicheski-pregledi-vseki-mozhe-da-e-zhertva_news710704.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-22T14:53:00+00:00"/>
    <meta property="og:title" content="Разкриха огромна шашма в годишните технически прегледи, всеки може да е жертва"/>
    <meta property="og:description" content="Вратичката в системата ще бъде ограничена с подобрения, платени с европейски средства"/>
  </head>
  <body>
    <article>
      <h1>Разкриха огромна шашма в годишните технически прегледи, всеки може да е жертва</h1>
      <h2>Вратичката в системата ще бъде ограничена с подобрения, платени с европейски средства</h2>
      <address>
        <time datetime="2019-11-22T14:53:00+00:00">22 Nov 2019, 14:53</time>
      </address>
      <p>https://blitz.bg/obshtestvo/razkrikha-ogromna-shashma-v-godishnite-tekhnicheski-pregledi-vseki-mozhe-da-e-zhertva_news710704.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574401158-gttt.jpg"/>
      </figure>
      <p><b>Председатели на комисии на пунктовете за техническа прегледи умишлено въвеждат грешни ЕГН-та на собствениците на автомобили, за да избегнат проверката в базата данни на финансовото министерство и на общините. </b><br/><br/>При прегледа в пунктовете пишат данни на изрядни шофьори с платени данъци и така се избягва плащането им от задължените, призна пред <a href="https://www.monitor.bg/bg/a/view/s-chujdo-egn-minavat-tehnicheski-pregledi-obzor-181461">"Монитор"</a> зам. изпълнителният директор на ИА „Автомобилна администрация“ Дамян Войновски.<br/><br/>Вратичката в системата ще бъде ограничена с подобрения, платени с европейски средства. И в момента пунктовете са вързани с ДАИ, сканираните документи се изпращат към агенцията и протоколите се попълват автоматично.<br/><br/>На ГТП-тата е дадена възможност ръчно да въвеждат данни за МПС-то и собственика им, ако няма връзка с интернет или при прегледа се предостави ксерокопие на големия талон на автомобила, който често е нечетим.<br/><br/>Ползвателите на „вратичката“ са основно длъжници с мощни автомобили, които не са плащали налози на общината с години. Има случаи данъците да са на по-голяма стойност от самите возила.<br/><br/>Да се хванат подобни измами, е трудно в реално време, казва зам. изпълнителният директор на агенцията Дамян Войновски, защото на година се правят 2 млн. технически прегледа.<br/><br/>Ето защо срещу един милион лева агенцията въвежда подобрения и нови услуги в системите си. Всички данни за автомобила ще се извличат онлайн от архивите на МВР, а в пунктовете ще бъде ограничено попълването на още данни.<br/><br/>До края на годината при преглед вече няма да се носи полицата за „Гражданска отговорност“, защото ще се извличат автоматично данни от Гаранционния фонд дали автомобилът е застрахован.<br/><br/>С технология вече бяха пресечени и опитите на изпитите по теория да се явяват с фалшиви лични карти с истински данни, но с подменена снимка. Чрез връзка с МВР няма как друг да се яви на изпита вместо изпитвания, защото в базата данни вече се сверяват снимките от личните, както и снимка на лицето, което се явява на препитването.<br/><br/>Една от новите електронни услуги на бившата ДАИ ще дава възможност подаване на заявления без електронен подпис. Чрез лицево разпознаване и приложение за телефон ще може да се подават заявления за явяване на изпит за придобиване на правоспособност, обясни Бойко Рановски, директор на ИА "Автомобилна администрация". Улеснения с нови услуги ще се ползват и от бизнеса.<br/><br/>С таблет и принтер даяджиите ще следят трафика<br/>Контролът по пътищата ще се облекчи за шофьорите на тежки камиони, а работата на даяджиите ще стане прозрачна. Държавата предприема нови действия за по-малко бюрокрация при проверките.<br/><br/>80 екипа на ИА „Автомобилна администрация“ ще бъдат оборудвани с таблети, принтери и ПОС терминали. В реално време централното управление ще знае къде и какво проверяват екипите на 27-те административни звена на агенцията. Графикът на 160 служители ще се прави автоматично от софтуер без човешка намеса.<br/><br/>При проверка на пътя инспекторите електронно ще сверяват данните от документите на шофьора и камиона. При издаване на протокола ще се изпраща онлайн, а на чужденците ще се издава и хартиен вариант.<br/><br/>В него на английски език ще бъде посочено нарушението, а плащането на глобата ще става на момента чрез ПОС терминал. Новите услуги за гражданите и бизнеса ще заработят до октомври догодина, обяви още Дамян Войновски.</p>
    </article>
  </body>
</html>