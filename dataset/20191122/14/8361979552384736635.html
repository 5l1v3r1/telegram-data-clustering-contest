<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/klitina-bude-suditisya-z-deputatami-vid-slugi-narodu-shcho-ce-za-dikist-novini-ukrajini-50055161.html"/>
    <meta property="og:site_name" content="НВ"/>
    <meta property="article:published_time" content="2019-11-22T14:55:00+00:00"/>
    <meta property="og:title" content="«Що це за дикість?» Заступниця міністра Клітіна судитиметься з депутатами, які її обговорювали"/>
    <meta property="og:description" content="Заступниця міністра інфраструктури Олександра Клітіна буде судитися з нардепами від Слуги народу, які обговорювали її під час вечері в криворізькому ресторані «Околиця»."/>
  </head>
  <body>
    <article>
      <h1>«Що це за дикість?» Заступниця міністра Клітіна судитиметься з депутатами, які її обговорювали</h1>
      <h2>Заступниця міністра інфраструктури Олександра Клітіна буде судитися з нардепами від Слуги народу, які обговорювали її під час вечері в криворізькому ресторані «Околиця».</h2>
      <address>
        <time datetime="2019-11-22T14:55:00+00:00">22 Nov 2019, 14:55</time>
      </address>
      <p>Аудіозапис розмови опублікував виключений з Слуги народу нардеп Антон Поляков. Нардепи натякали, що вона могла зайняти посаду «через постіль».</p>
      <p>«Виходить, що всі симпатичні жінки, які працюють в уряді, парламенті, поліції і так далі займають свої посади через постіль? Що це за дикість взагалі?» — заявила Клітіна в ході брифінгу в Києві.</p>
      <p>Вона вважає, що учасники розмови в Кривому Розі мають понести відповідальність.</p>
      <p>«Я планую у суді добитись спростування недостовірної інформації щодо мене, а також компенсації моральної шкоди», — сказала заступниця міністра.</p>
      <p>За словами Клітіної, вона не знає, хто її обговорював: «Мені цікаво подивитися на цих людей, які брехали про мене. Я навіть не знаю цих людей. Мої юристи подадуть до Верховної Ради запит, які депутати були у відрядженні в Кривому Розі». Вона додала, що буде судитися і з Поляковим, який опублікував аудіозапис.</p>
      <p>Коментувати переписку з пранкером Джокером Клітіна відмовилася. «Я вважаю, що це нечесні маніпуляції і не буду це коментувати», — підкреслила Клітіна.</p>
      <p>Коментуючи те, що Криклій ініціює її відставку, заступниця міністра заявила, що це його право. «Він підтримав мене в моїй позиції, що так неприпустимо поводитись, ображати жінку», — сказала вона.</p>
      <p>Клітіна додала, що збирається продовжувати роботу в міністерстві. Вона також прокоментувала свої слова про схеми в Мінінфраструктури.</p>
      <p>«У мене немає доказів, що в міністерстві відбуваються корупційні процеси, але я бачу деякі речі, які мене турбують. У тих же державних підприємствах, в агентствах, в акціонерних товариствах. Я про це говорю з міністром, і ми плануємо якісь відповідні дії», — заявила вона.</p>
      <p>Нагадаємо, пранкер Джокер опублікував в Telegram скріншоти листування з Клітіною. Він представився особою, наближеною до президента. В ході переписки заступник міністра назвала натяки депутатів «маренням божевільних» і підкреслила, що працює в міністерстві п’ять років. Вона також відповіла ствердно на питання про те, чи зможе «потягнути міністерство». Крім цього, Клітіна написала, що Криклій відсторонив її від Укрзалізниці, оскільки «вони щось крутять-мутять з тендерами на локомотиви і так далі». Вона також заявила, що у відомстві є представники олігарха Ріната Ахметова, а менеджмент аеропорту Бориспіль «під Коломойським був завжди».</p>
      <p>«Поганий той солдат, який не мріє стати генералом. Це похвально, але не в такий спосіб», — <a href="https://nv.ua/ukr/biz/economics/skandal-z-klitinoyu-krikliy-prokomentuvav-listuvannya-svoyeji-zastupnici-z-prankerom-novini-ukrajini-50054796.html">прокоментував ситуацію Криклій</a>. Він заперечив її слова про схеми з тендерами.</p>
      <p>Сьогодні міністр заявив, що Клітіна відмовилась звільнятися, тому він <a href="https://nv.ua/ukr/biz/economics/krikliy-iniciyuye-vidstavku-svoyeji-zastupnici-klitinoji-sprobuvala-cherez-chatiki-z-dzhokerom-stati-ministrom-50055149.html">винесе на наступний уряд подання про її відставку</a>.</p>
    </article>
  </body>
</html>