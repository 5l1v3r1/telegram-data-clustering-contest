<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://filmserver.cz/clanek/15430/ledove-kralovstvi-2/"/>
    <meta property="og:site_name" content="filmserver.cz"/>
    <meta property="article:published_time" content="2019-11-22T14:00:00+00:00"/>
    <meta property="og:title" content="Recenze: Ledové království 2 je průměrným pokračováním o sesterském poutu"/>
    <meta property="og:description" content="V pokračování Ledového království se Elsa a Anna (a spol.) vydávají na sever za záhadným hlasem, odhalují dávné tajemství, prolamují prokletí čarovného lesa a zachraňují království před hrozící zkázou..."/>
  </head>
  <body>
    <article>
      <h1>Recenze: Ledové království 2 je průměrným pokračováním o sesterském poutu</h1>
      <h2>V pokračování <i>Ledového království</i> se Elsa a Anna (a spol.) vydávají na sever za záhadným hlasem, odhalují dávné tajemství, prolamují prokletí čarovného lesa a zachraňují království před hrozící zkázou...</h2>
      <address><time datetime="2019-11-22T14:00:00+00:00">22 Nov 2019, 14:00</time> by <a rel="author">Jan Varga</a></address>
      <hr/>
      <figure>
        <img src="https://filmserver.cz/img/61713.jpg"/>
      </figure>
      <h4>
        <a href="https://filmserver.cz/ledove-kralovstvi-ii-film-174074/">Ledové království II</a>
      </h4>
      <p>Frozen II<br/>Komedie / Fantazie / Rodinný / Muzikál<br/>USA, 2019 , 103 min.<br/><br/><b>Režie:</b> <a href="https://filmserver.cz/chris-buck-osoba-3201/">Chris Buck</a>, <a href="https://filmserver.cz/jennifer-lee-osoba-162568/">Jennifer Lee</a><br/><b>Scénář:</b> <a href="https://filmserver.cz/jennifer-lee-osoba-162568/">Jennifer Lee</a>, <a href="https://filmserver.cz/allison-schroeder-osoba-774368/">Allison Schroeder</a><br/><b>Hudba:</b> <a href="https://filmserver.cz/christophe-beck-osoba-571/">Christophe Beck</a><br/><b>Herci:</b> <a href="https://filmserver.cz/kristen-bell-osoba-152715/">Kristen Bell</a>, <a href="https://filmserver.cz/jason-ritter-osoba-89636/">Jason Ritter</a>, <a href="https://filmserver.cz/jonathan-groff-osoba-104856/">Jonathan Groff</a>, <a href="https://filmserver.cz/evan-rachel-wood-osoba-135334/">Evan Rachel Wood</a>, <a href="https://filmserver.cz/rachel-matthews-osoba-788402/">Rachel Matthews</a>, <a href="https://filmserver.cz/sterling-k-brown-osoba-144746/">Sterling K. Brown</a>, <a href="https://filmserver.cz/idina-menzel-osoba-147349/">Idina Menzel</a>, <a href="https://filmserver.cz/josh-gad-osoba-139248/">Josh Gad</a>, <a href="https://filmserver.cz/martha-plimpton-osoba-87992/">Martha Plimpton</a>, <a href="https://filmserver.cz/alfred-molina-osoba-92315/">Alfred Molina</a>, <a href="https://filmserver.cz/santino-fontana-osoba-740308/">Santino Fontana</a><br/><br/><b>Česká premiéra:</b> 21.11.2019</p>
      <p><b>Distributor:</b> <a href="http://www.falcon.cz/">Falcon</a></p>
      <hr/>
      <slideshow>
        <figure>
          <img src="https://filmserver.cz/img/61765.jpg"/>
          <figcaption>Fotografie z filmu <b>Ledové království II</b></figcaption>
        </figure>
        <figure>
          <img src="https://filmserver.cz/img/61764.jpg"/>
          <figcaption>Fotografie z filmu <b>Ledové království II</b></figcaption>
        </figure>
        <figure>
          <img src="https://filmserver.cz/img/61763.jpg"/>
          <figcaption>Fotografie z filmu <b>Ledové království II</b></figcaption>
        </figure>
        <figure>
          <img src="https://filmserver.cz/img/61762.jpg"/>
          <figcaption>Fotografie z filmu <b>Ledové království II</b></figcaption>
        </figure>
        <figure>
          <img src="https://filmserver.cz/img/61761.jpg"/>
          <figcaption>Fotografie z filmu <b>Ledové království II</b></figcaption>
        </figure>
        <figure>
          <img src="https://filmserver.cz/img/61760.jpg"/>
          <figcaption>Fotografie z filmu <b>Ledové království II</b></figcaption>
        </figure>
        <figure>
          <img src="https://filmserver.cz/img/61759.jpg"/>
          <figcaption>Fotografie z filmu <b>Ledové království II</b></figcaption>
        </figure>
        <figure>
          <img src="https://filmserver.cz/img/61758.jpg"/>
          <figcaption>Fotografie z filmu <b>Ledové království II</b></figcaption>
        </figure>
        <figure>
          <img src="https://filmserver.cz/img/61713.jpg"/>
          <figcaption>Český plakát filmu <b>Ledové království II</b></figcaption>
        </figure>
        <figure>
          <img src="https://filmserver.cz/img/61172.jpg"/>
          <figcaption>Fotografie z filmu <b>Ledové království II</b></figcaption>
        </figure>
        <figure>
          <img src="https://filmserver.cz/img/60938.jpg"/>
          <figcaption>Fotografie z filmu <b>Ledové království II</b></figcaption>
        </figure>
        <figure>
          <img src="https://filmserver.cz/img/60799.jpg"/>
          <figcaption>Plakát filmu <b>Ledové království II</b></figcaption>
        </figure>
        <figure>
          <img src="https://filmserver.cz/img/60075.jpg"/>
          <figcaption>Plakát filmu <b>Ledové království II</b></figcaption>
        </figure>
        <figure>
          <img src="https://filmserver.cz/img/58915.jpg"/>
          <figcaption>Plakát filmu <b>Ledové království II</b></figcaption>
        </figure>
      </slideshow>
      <figure>
        <img src="https://filmserver.cz/img/61759.jpg"/>
      </figure>
      <p>Anna a Elsa si spokojeně žijí na královském zámku, sněhulák Olaf dělá humory a Kristoff se nemotorně odhodlává požádat Annu o ruku. Do toho ale Elsa uslyší tajemný hlas a vydá se za ním spolu s ostatními na sever. Cestou všichni dorazí k prokletému čarovnému lesu, jehož prokletí je potřeba zlomit. A zároveň je potřeba objevit původce onoho hlasu a zachránit celé království v dobrodružném příběhu, v němž nechybí čtveřice rozbouřených živlů, Eskymáci, kamenní obři, sesterské pouto a paměť vody.<br/><br/><br/><i>Ledové království 2</i> je to, čemu se říká „typické pokračování“ – tedy více téhož, plus několik nových věcí navíc, s tím ovšem, že to je všechno o třídu slabší než minule (kromě animace). To znamená méně nápadů a humoru, o trochu horší písničky a o něco obyčejnější a odbytější příběh, který sice není prošpikovaný tolika logickými lapsy a nesmysly jako v prvním <a href="https://filmserver.cz/ledove-kralovstvi-film-171311/">Ledovém království</a>, ale zas je podstatně generičtější a roztahaný do všech směrů a je na něm hrozně vidět, že ho tvůrci museli vymyslet výhradně jen kvůli tomu, že předchozí film vydělal fůru peněz, a tak z finančního hlediska dávalo smysl natočit pokračování, ačkoli jinak by pro to důvod asi nebyl.<br/> </p>
      <figure>
        <img src="https://filmserver.cz/img/61760.jpg"/>
      </figure>
      <p>Děj je v podstatě založen na tom, že rodiče hlavních hrdinek zřejmě neřekli ani jedné z nich o svém původu, takže Anna s Elsou musejí po této pravdě složitě pátrat a napravit jednu dávnou křivdu a Elsa se navíc musí dozvědět jakési tajemství o svých magických schopnostech (ale není to žádné terno). Do toho Olaf a sob Sven dělají skopičiny (a přizvukuje jim nová postava hořlavého mloka, který akorát plní okrajovou funkci roztomilého zvířátka a jinou úlohu v ději nemá) a kdykoli to začne vypadat, že se už dlouho nic moc nestalo, tak je to narušeno náhodnou akční scénou (přijde tornádo, projde obr, les začne hořet…).</p>
      <figure>
        <img src="https://filmserver.cz/img/61762.jpg"/>
      </figure>
      <p>Tato jednoduchá vypravěčská struktura má nicméně za následek alespoň to, že příběhové linie jednotlivých postav drží pohromadě, film má slušné tempo a není v něm příliš hluchých míst (ačkoli když si obě sestry již napočtvrté začnou sdělovat, jak moc jim jedné na druhé záleží, tak už to bylo na hraně). Na druhou stranu sem tam musíte překousnout trochu pofidérní scény, jako je třeba ta, v níž Elsa chce, aby Anna zůstala v bezpečí a nedoprovázela ji na její pouti, a tak (aby ji ochránila) pod ní vyčaruje ledovou loďku, která se s ní zřítí z kopce do fjordu mezi spící kamenné obry…<br/> <br/>Obecně však platí, že pokud máte děti, kterým se první <i>Ledové království</i> líbilo, tak <i>Ledové království 2</i> v tomto směru nezklame. Dospělí se můžou kochat animací, případně i číst mezi řádky a bavit se <a href="https://themuse.jezebel.com/elsa-sings-lesbian-duet-in-frozen-2-except-its-to-her-1839933580?rev=1574137243383&amp;utm_source=jezebel_facebook&amp;utm_medium=socialflow&amp;utm_campaign=socialflow_jezebel_facebook&amp;fbclid=IwAR20E__fN3zcP8TdqR_SYYpygKcEaqYjldkYH5MP2CnaYBZmcN4AvHT8v0s">údajnými skrytými lesbickými motivy</a>, zatímco děti dostanou další nálož Olafa. Jinak jde ale o průměrnou a víceméně standardní animovanou muzikálovou pohádku, která stojí na silných ženských hrdinkách a sesterské pospolitosti, což je ale také asi to jediné, co je na ní dostatečně výrazné a hodné vyzdvihnutí.<br/><br/><i>[Recenze původně vyšla na filmovém blogu <a href="http://www.filmspot.cz/2019/11/recenze-filmu-ledove-kralovstvi-2-frozen-II.html">FilmSpot.cz</a>.]</i></p>
      <figure>
        <iframe src="https://www.youtube.com/embed/g2fNdm2ki-I" width="640" height="360" data-service="Youtube" scrolling="no"/>
        <figcaption>Český trailer k filmu <a href="https://filmserver.cz/ledove-kralovstvi-ii-film-174074/">Ledové království II</a></figcaption>
      </figure>
      <hr/>
      <h3>NAŠE HODNOCENÍ FILMU: 5/10</h3>
      <related>
        <h4>Podobné filmy:</h4>
        <a href="https://filmserver.cz/ledove-kralovstvi-film-171311/"/>
      </related>
    </article>
  </body>
</html>