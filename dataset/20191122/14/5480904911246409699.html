<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cvvm-nejvetsi-podporu-si-dal-drzi-ano-i-kdyz-si-mirne-pohorsilo/1824098?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T14:50:00+00:00"/>
    <meta property="og:title" content="CVVM: Největší podporu si dál drží ANO, i když si mírně pohoršilo"/>
    <meta property="og:description" content="Praha - Podpora hnutí ANO v listopadu mírně klesla, nicméně ji má mezi politickými stranami nadále největší. Z průzkumu Centra pro výzkum veřejného mínění (CVVM) vyplynulo, že ANO si proti říjnu pohoršilo o tři body na 30 procent. S velkým odstupem za ním skončila ODS s podporou od 14 procent lidí a Piráti s 13,5 procenta. KSČM a ČSSD si shodně připsaly devět procent. Nad pěti procenty potřebnými pro vstup do dolní komory ještě skončili lidovci a SPD, vzhledem k váhavosti voličů ale podle CVVM nelze říct, jestli by se do Sněmovny dostali."/>
  </head>
  <body>
    <article>
      <h1>CVVM: Největší podporu si dál drží ANO, i když si mírně pohoršilo</h1>
      <address><time datetime="2019-11-22T14:50:00+00:00">22 Nov 2019, 14:50</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Podpora hnutí ANO v listopadu mírně klesla, nicméně ji má mezi politickými stranami nadále největší. Z průzkumu Centra pro výzkum veřejného mínění (CVVM) vyplynulo, že ANO si proti říjnu pohoršilo o tři body na 30 procent. S velkým odstupem za ním skončila ODS s podporou od 14 procent lidí a Piráti s 13,5 procenta. KSČM a ČSSD si shodně připsaly devět procent. Nad pěti procenty potřebnými pro vstup do dolní komory ještě skončili lidovci a SPD, vzhledem k váhavosti voličů ale podle CVVM nelze říct, jestli by se do Sněmovny dostali.</p>
      <p>Vedle ANO se statisticky významněji změnila podpora jen u STAN, které si od října polepšilo o 1,5 bodu na čtyři procenta. "U ostatních stran nedošlo oproti předchozímu měření ke statisticky významným změnám," uvedli autoři průzkumu.</p>
      <p>Podle jejich volebního modelu ale od letošního června setrvale mírně narůstá podpora hnutí Trikolóra. V listopadu hnutí Václava Klause mladšího podpořilo 3,5 procenta občanů, o měsíc dříve model ukázal tříprocentní podporu.</p>
      <p>CVVM provedlo průzkum v první polovině listopadu mezi tisícovkou lidí s volebním právem. Pokud by se v tomto období konaly volby, zúčastnilo by se jich podle svého vyjádření 61 procent občanů ČR. Tedy zhruba stejně jako o měsíc dříve. Reálná účast ve volbách v říjnu 2017 byla 60,8 procenta.</p>
      <p>Volební model CVVM není předpovědí výsledků voleb, na základě získaných odpovědí o preferované straně, jistotě volby a ochotě jít k volbám pouze informuje o rozložení voličské podpory v době průzkumu. Pracuje s pravděpodobností, zda respondent dorazí k volbám, a zohledňuje váhání voličů mezi více stranami.</p>
    </article>
  </body>
</html>