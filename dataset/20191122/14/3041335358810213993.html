<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/22/world/vretania-to-kata-faratz-symvolaio-me-tous-polites/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-22T14:59:05+00:00"/>
    <meta property="og:title" content="Βρετανία : Το κατά Φάρατζ «συμβόλαιο με τους πολίτες»"/>
    <meta property="og:description" content="Το «συμβόλαιο με τους πολίτες» του κόμματος του Brexit, όπως ονομάζει τις πολιτικές του προτάσεις ενόψει των εκλογών της 12ης Δεκεμβρίου, παρουσίασε την Παρασκευή ο επικεφαλής του, Νάιτζελ Φαράτζ, επισημαίνοντας ότι για την υλοποίηση των σχεδίων του κόμματος είναι απαραίτητη η διασφάλιση ενός «καθαρού Brexit»."/>
  </head>
  <body>
    <article>
      <h6 class="kicker">Για ένα ενός «καθαρό Brexit»</h6>
      <h1>Βρετανία : Το κατά Φάρατζ «συμβόλαιο με τους πολίτες»</h1>
      <h2>Το «συμβόλαιο με τους πολίτες» του κόμματος του Brexit, όπως ονομάζει τις πολιτικές του προτάσεις ενόψει των εκλογών της 12ης Δεκεμβρίου, παρουσίασε την Παρασκευή ο επικεφαλής του, Νάιτζελ Φαράτζ, επισημαίνοντας ότι για την υλοποίηση των σχεδίων του κόμματος είναι απαραίτητη η διασφάλιση ενός «καθαρού Brexit».</h2>
      <address><time datetime="2019-11-22T14:59:05+00:00">22 Nov 2019, 14:59</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Το «συμβόλαιο με τους πολίτες» του κόμματος του Brexit, όπως ονομάζει τις πολιτικές του προτάσεις ενόψει των εκλογών της 12ης Δεκεμβρίου, παρουσίασε την Παρασκευή ο επικεφαλής του, Νάιτζελ Φαράτζ, επισημαίνοντας ότι για την υλοποίηση των σχεδίων του κόμματος είναι απαραίτητη η διασφάλιση ενός «καθαρού Brexit».</p>
      <p>Επεσήμανε ότι το κόμμα του δεν περιμένει από τις εκλογές να γίνει η επόμενη κυβέρνηση, αλλά ότι δεσμεύεται να πετύχει το Brexit, για το οποίο οι πολίτες ψήφισαν στο δημοψήφισμα του 2016.</p>
      <p>
        <a href="https://www.in.gr/2019/11/22/politics/kommata/pasok-oi-allages-sto-katastatiko-gia-tin-eklogi-proedrou/">Οι αλλαγές στο καταστατικό του ΠΑΣΟΚ για την εκλογή προέδρου</a>
      </p>
      <p>Ο Φαράτζ ανακοίνωσε ότι το κόμμα του θα εισαγάγει έναν μηχανισμό, την «πρωτοβουλία των πολιτών», μέσα από την οποία θα δίνεται το έναυσμα για τη διεξαγωγή δημοψηφίσματος, εάν πέντε εκατομμύρια άνθρωποι υπογράψουν σε ένα έγκυρο μητρώο που θα ζητά τη γνώμη των πολιτών για ένα συγκεκριμένο θέμα.</p>
      <p>Στις προτάσεις του «συμβολαίου» του, το κόμμα του Brexit, περιλαμβάνει, μεταξύ άλλων, την κατάργηση του ΦΠΑ στην ενέργεια, μετά το Brexit, την κατάργηση του εταιρικού φόρου για εταιρίες στα πρώτα κέρδη ύψους 10.000 λιρών, κατάργηση φόρου κληρονομιάς, κατάργηση της ιδιωτικοποίησης του NHS, λειτουργία γενικών ιατρείων σε 24ωρη βάση, επένδυση 2,5 δισεκ. λιρών στις κοινότητες που εξαρτώνται από την αλιεία.</p>
      <p>Έσοδα ύψους 200 δισεκ. λιρών προβλέπει ότι θα προέλθουν από περικοπές στον προϋπολογισμό της χώρας για την εξωτερική βοήθεια κατά 50% (όπως είπε, σήμερα αντιστοιχεί στο 0,7% του ΑΕΠ), από τη διακοπή πληρωμών στην ΕΕ (13 δισεκ. κάθε χρόνο) και από τη διακοπή του σχεδίου κατασκευής αμαξοστοιχίας υψηλής ταχύτητας (HS2), που σύμφωνα με τον Νάιτζελ Φαράτζ κοστίζει 100 δισεκ. και εξυπηρετεί μόνο μερικές χιλιάδες πολιτών. Ισχυρίστηκε επίσης ότι μπορεί να εξοικονομηθεί το ποσό των 7 δισεκ. από την Ευρωπαϊκή Τράπεζα Επενδύσεων.</p>
      <p>Υποστήριξε το σχέδιο των Τόρις για ένα αυστραλιανού τύπου σύστημα πόντων για τους μετανάστες, αλλά άσκησε κριτική στην άρνηση του κυβερνώντος κόμματος να δεσμευτεί στη μείωση του αριθμού μεταναστών, ζητώντας μία πιο σκληρή προσέγγιση στο θέμα, όπως την άμεση απέλαση όσων φτάνουν λαθραία στη Βρετανία.</p>
      <p>Επανέλαβε ότι σκοπεύει να διεκδικήσει έδρες μόνο στις περιφέρειες που το κόμμα των Συντηρητικών δεν έχει κερδίσει ποτέ και ότι ουσιαστικά αυτή είναι μία απόφαση που θα ευνοήσει τους Τόρις, καθώς θα αναμετρηθεί σε αυτές με το κόμμα των Εργατικών.</p>
      <p>Πηγή ΑΠΕ-ΜΠΕ</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>