<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2823678-krimskotatarska-gromada-hoce-pobuduvati-u-kievi-mecet.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T14:13:00+00:00"/>
    <meta property="og:title" content="Кримськотатарська громада хоче побудувати у Києві мечеть"/>
    <meta property="og:description" content="Кримськотатарська громада планує за сприяння Туреччини побудувати в Києві найбільшу в Україні мечеть. Проект культової споруди, розрахованої на 5 тисяч осіб, вже готовий."/>
  </head>
  <body>
    <article>
      <h1>Кримськотатарська громада хоче побудувати у Києві мечеть</h1>
      <h2>Кримськотатарська громада планує за сприяння Туреччини побудувати в Києві найбільшу в Україні мечеть. Проект культової споруди, розрахованої на 5 тисяч осіб, вже готовий.</h2>
      <address>
        <time datetime="2019-11-22T14:13:00+00:00">22 Nov 2019, 14:13</time>
      </address>
      <p>Про це в ефірі телеканалу <a href="https://atr.ua/news/193972-proekt-stroitelstva-meceti-v-kieve-gotov-dzemilev">ATR</a> повідомив народний депутат України, лідер кримськотатарського народу Мустафа Джемілєв.</p>
      <p>«З пошуками землі ми провели величезну роботу, але нічого не знайшли. І я вдячний олігархові Рінату Ахметову, який подарував нам ділянку, яка коштує близько 5 мільйонів доларів. Ми про це повідомили Туреччину, проекти вже готові, бюджет теж. Були невеликі розбіжності. Туреччина наполягала: ви, мовляв, плануєте мечеть на 10 тисяч осіб, проте в Києві немає такого співтовариства. Ми відповідали: «Але це мечеть не тільки для кримських татар, а й для всіх мусульман». Зрештою домовилися будувати мечеть на 5 тисяч віруючих. І навіть це буде найбільшою мечеттю в Україні», - розповів <a href="https://www.ukrinform.ua/tag-dzemilev">Джемілєв.</a></p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2800364-za-pat-rokiv-okupanti-pereselili-do-krimu-140-tisac-rosian.html">За п'ять років окупанти переселили до Криму 140 тисяч росіян</a>
      </blockquote>
      <p>За його словами, також вирішується питання будівництва житла для кримських татар, які вимушено покинули Крим і через переслідування окупантів не можуть повернутися додому. Будувати нові квартири для кримських татар планують у Дніпрі, Харкові, Одесі, Херсоні та Львові.</p>
      <p>У Києві, уточнив Джемілєв, у зв'язку з достатнім ринком нерухомості, для кримських татар, які вимушено залишили окупований півострів, планується не будівництво, а купівля житла.</p>
    </article>
  </body>
</html>