<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/berlusconi-cade-a-zagrabria-il-cav-e-ricoverato-a-milano/"/>
    <meta property="og:site_name" content="fanpage.it"/>
    <meta property="article:published_time" content="2019-11-22T14:10:43+00:00"/>
    <meta property="og:title" content="Berlusconi cade a Zagabria: il Cav è ricoverato a Milano"/>
    <meta property="og:description" content="Il leader di Forza Italia è caduto ieri in Croazia, a Zagabria. Berlusconi si trova adesso ricoverato alla clinica La Madonnina di Milano: a quanto si apprende la caduta gli ha causato un brutto ematoma, ma in un primo momento si pensava si fosse fratturato un femore. Da Forza Italia minimizzano: 'Solo una banalissima contusione'."/>
  </head>
  <body>
    <article>
      <h1>Berlusconi cade a Zagabria: il Cav è ricoverato a Milano</h1>
      <h2>Il leader di Forza Italia è caduto ieri in Croazia, a Zagabria. Berlusconi si trova adesso ricoverato alla clinica La Madonnina di Milano: a quanto si apprende la caduta gli ha causato un brutto ematoma, ma in un primo momento si pensava si fosse fratturato un femore. Da Forza Italia minimizzano: “Solo una banalissima contusione”.</h2>
      <address><time datetime="2019-11-22T14:10:43+00:00">22 Nov 2019, 14:10</time> by <a rel="author" href="https://www.fanpage.it/author/annalisacangemi/" target="_blank">Annalisa Cangemi</a></address>
      <p>Il leader di Forza Italia<b> Silvio Berlusconi</b> si è infortunato: ieri, stando a quanto riporta la Repubblica che ha divulgato la notizia, è caduto mentre si trovava a Zagabria, dove si trovava per partecipare al congresso del Ppe. Dopo essere stato trasportato in aereo alla clinica La Madonnina di Milano, l'ex premier 83enne è stato sottoposto a tutti i controlli medici del caso. L'incidente gli ha causato solo un <b>grosso ematoma</b>, anche se in un primo tempo si era temuto si fosse fratturato un femore femore.</p>
      <p>Da Forza Italia assicurano che al Cavaliere non è stata riscontrata alcuna frattura, e che si è trattato solo di una "banalissima contusione". Fonti del Ppe hanno raccontato che al termine del congresso del Ppe, il presidente di Forza Italia ha aspettato la proclamazione di<b> Antonio Tajani a vicepresidente</b> e poi, uscendo dall'arena di Zagabria, si è concesso ai selfie. E proprio a causa della ressa ha sbattuto. Per questa ragione, una volta ritornato in Italia, ieri pomeriggio alle 16, i medici hanno disposto alcuni accertamenti, eseguiti all'ospedale San Raffaele di Milano, dai quali è emerso un <b>ematoma intramuscolare</b>. Le stesse fonti hanno sottolineato che non ci sarebbe stato nessun rientro anticipato. In un primo momento si era parlato di un trasporto urgente del Cavaliere tramite un aereo Fininvest. <i>"Il Presidente</i> – aggiungono le stesse fonti – <i>è rientrato come da programma alla fine del Congresso del Ppe con un aereo privato. La verità è che si tratta di una banalissima contusione".</i></p>
      <p>Lo staff di Forza Italia ha minimizzato l'episodio:<i> "Il battito d'ali di una farfalla in Cina provoca un uragano in Texas"</i>, e hanno inviato i saluti e agli auguri di buon lavoro ai giornalisti da parte dell'ex presidente del Consiglio.</p>
      <p>Dalla<b> </b>clinica, che si trova in centro a Milano, sono da poco andati via il figlio del Cavaliere,<b> Luigi Berlusconi </b>e Adriano Galliani. È arrivata poi anche la senatrice Licia Ronzulli. Ai cronisti fuori dalla struttura la parlamentare non ha comunque confermato la presenza di Berlusconi e ha ribadito quanto comunicato nella nota diffusa dal partito.</p>
    </article>
  </body>
</html>