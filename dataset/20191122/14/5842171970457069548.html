<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/sievietem/359617-sieviete-asv-varetu-ieklut-dzimumnoziedznieku-saraksta-jo-berni-majas-ieraudzijusi-vinas-kailas-krutis"/>
    <meta property="og:site_name" content="Jauns.lv"/>
    <meta property="article:published_time" content="2019-11-22T14:43:00+00:00"/>
    <meta property="og:title" content="Sieviete ASV varētu iekļūt dzimumnoziedznieku sarakstā, jo bērni mājās ieraudzījuši viņas kailās krūtis"/>
    <meta property="og:description" content="Tilija Bukanona (27) no Jūtas štata ASV nokļuvusi tiesas priekšā pēc tam, kad viņas vīra bērni ieraudzīja viņu mājās puskailu. Šādā veidā sieviete pārkāpusi štata likumu, kas liedz sievietēm privātā teritorijā noteiktos apstākļos atkailināt krūtis, ziņo &quot;The Washington Post&quot;."/>
  </head>
  <body>
    <article>
      <h1>Sieviete ASV varētu iekļūt dzimumnoziedznieku sarakstā, jo bērni mājās ieraudzījuši viņas kailās krūtis</h1>
      <address><time datetime="2019-11-22T14:43:00+00:00">22 Nov 2019, 14:43</time> by <a rel="author">Jauns.lv</a></address>
      <p>
        <b>Tilija Bukanona (27) no Jūtas štata ASV nokļuvusi tiesas priekšā pēc tam, kad viņas vīra bērni ieraudzīja viņu mājās puskailu. Šādā veidā sieviete pārkāpusi štata likumu, kas liedz sievietēm privātā teritorijā noteiktos apstākļos atkailināt krūtis, ziņo "The Washington Post".</b>
      </p>
      <p>Bukanona kopā ar savu vīru garāžā veica remontu. Tā kā telpas bija pilnas ar putekļiem un kļuva karsti, Bukanona, tāpat kā viņas vīrs, nolēma nomainīt kreklus. Abi iegājuši mājā un devušies pārģērbties. Bukanona novilkusi arī krūšturi, bet tajā brīdī istabā ienākuši vīrieša trīs bērni, 9 līdz 13 gadus veci.</p>
      <p>Bukanona bērniem teikusi, ka viņiem nevajadzētu justies neērti, redzot sievietes krūtis, jo, redzot tēva krūtis, viņi taču tā nejūtas. Sievietes krūtīm pēc būtības nevajadzētu būt seksuālām, bērniem stāstījusi pamāte. Tiesas dokumentos Bukanonas advokāti rakstījuši, ka sieviete skaidrojusi, ka "uzskata sevi par feministi, un jebkuram vajadzētu būt tiesībām staigāt apkārt ar akailinātu ādu."</p>
      <p>Kā stāsta Bukanonas advokāti, Jūtas štata likums neatbilst konstitūcijai, jo tas aizliedz sievietēm atkailināt ķermeņa augšdaļu, kamēr vīriešiem tas nav liegts. Tāpat aizstāvji atsaucas uz neseno notikumu, kad ASV apelāciju tiesa lēma atzīt par prettiesisku šādu pašu likumu Kolorādo, atzīstot, ka štatā sievietēm un vīriešiem nav vienlīdzīgu tiesību.</p>
      <p>Prokurors gan uzstāj, ka likums pret sieviešu krūtīm attiecas citādi, jo amerikāņu sabiedrībā sieviešu krūtis ir seksualizētas. Likums Jūtā nosaka, ka sievietes krūtis nedrīkst būt redzamas “tādos apstākļos, kad ir zināms, ka tās, visticamāk, aizskars godu vai izraisīs trauksmi”, vai arī, lai uzbudinātu bērnu.</p>
      <p>Tāpat prokuroram esot informācija, ka Bukanona notikušā laikā bijusi alkohola reibumā, un agresīvi uzstājusi, ka drīkst nenēsāt kreklu, ja to nedara viņas vīrs.</p>
      <p>Lieta uzsākta pēc tam, kad par incidentu varas iestādēm paziņojusi bērnu bioloģiskā māte, kura bijusi satraukta.</p>
      <p>Bukanona tiek vainota pavešanā netiklībā. Piemērojamais sods par šādu pārkāpumu Jūtā var būt līdz pat 364 dienām cietumā, vai arī naudassods 2 500 ASV dolāru apmērā. Tāpat sievietei draud nonākšana ASV dzimumnoziedznieku sarakstā.</p>
    </article>
  </body>
</html>