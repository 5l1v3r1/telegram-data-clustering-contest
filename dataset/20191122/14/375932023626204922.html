<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/ujabb-letartoztatasok-a-szir-offenziva-biralataert-1886190/"/>
    <meta property="og:site_name" content="Világgazdaság"/>
    <meta property="article:published_time" content="2019-11-22T14:42:00+00:00"/>
    <meta property="og:title" content="Újabb letartóztatások a szír offenzíva bírálatáért"/>
    <meta property="og:description" content="A török hatóságok már az offenzíva elején is felléptek azokkal szemben, akik &quot;becsmérelték&quot; a katonai beavatkozást."/>
  </head>
  <body>
    <article>
      <h1>Újabb letartóztatások a szír offenzíva bírálatáért</h1>
      <address><time datetime="2019-11-22T14:42:00+00:00">22 Nov 2019, 14:42</time> by <a rel="author">MTI</a></address>
      <p>Őrizetbe vett a rendőrség 46 embert a dél-törökországi Adana tartományban, amiért a közösségi médiában provokáló bejegyzéseket tettek közzé az északkelet-szíriai kurd fegyveresek ellen októberben indított török hadműveletre vonatkozóan – jelentette az Anadolu török állami hírügynökség.</p>
      <aside>A beszámoló szerint az érintettek ellen terrorpropaganda, közösség elleni uszítás, valamint a török nemzet, a török állam és az állami intézmények becsmérlésének gyanúja miatt indult eljárás.</aside>
      <p>A török hadsereg és helyi arab szövetségese, a Szíriai Nemzeti Hadsereg (SNA) ellenzéki milícia október 9-én Béke Forrása fedőnéven indított offenzívát Északkelet-Szíriában a Törökország által terrorszervezetnek tartott, Népvédelmi Egységek (YPG) nevű kurd fegyveres csoporttal szemben. Ankara az YPG-t a nemzetközileg is terrorszervezetnek nyilvánított törökországi kurd szakadárok szíriai szárnyaként kezeli.</p>
      <figure>
        <img src="https://www.vg.hu/wp-content/uploads/2019/11/0001LD8Y3.jpg"/>
        <figcaption>Fotó: AFP</figcaption>
      </figure>
      <p>Törökország először október 17-én az Egyesült Államokkal, majd október 22-én Oroszországgal kötött tűzszüneti megállapodást, amelynek értelmében az YPG visszavonult a török-szíriai határtól.</p>
      <p>Az Ankara és Moszkva között létrejött egyezség lejártát követően a határövezeti zónában közös járőrszolgálat indult. A török-szíriai határ őrizetét a török hadműveleti területen kívül a szíriai kormányerők egységei vették át.</p>
      <p>A török hatóságok már az offenzíva elején is felléptek azokkal szemben, akik „becsmérelték” a katonai beavatkozást.</p>
      <p>Süleyman Soylu török belügyminiszter október 11-én azt közölte, hogy addig közel 500 közösségimédia-fiókot világítottak át, és 121 embert vettek őrizetbe. Soylu akkor leszögezte: nem fogják eltűrni – legyen az bármelyik szervezet is -, hogy „a terrorizmussal harcoló hőseiket” a közösségi médiában megszállóknak nevezzék.</p>
    </article>
  </body>
</html>