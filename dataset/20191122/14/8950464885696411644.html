<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/11/microsoft-dostal-povolenie-od-americkej-vlady-moze-obchodovat-s-huawei/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-11-22T14:46:49+00:00"/>
    <meta property="og:title" content="Microsoft dostal povolenie od americkej vlády, môže obchodovať s Huawei"/>
    <meta property="og:description" content="Americká vláda zatiaľ nepristúpila k úplnému zákazu obchodovania s čínskou firmou Huawei, ktorý by platil pre tamojšie firmy. Dočasné licencie predĺžila."/>
  </head>
  <body>
    <article>
      <h1>Microsoft dostal povolenie od americkej vlády, môže obchodovať s Huawei</h1>
      <h2>Prekvapenie.</h2>
      <address><time datetime="2019-11-22T14:46:49+00:00">22 Nov 2019, 14:46</time> by <a rel="author" href="https://www.techbyte.sk/author/marek/" target="_blank">Marek Urban</a></address>
      <p>
        <b>Americká vláda zatiaľ nepristúpila k úplnému zákazu obchodovania s čínskou firmou Huawei, ktorý by platil pre tamojšie firmy. Platnosť dočasných licencií <a href="https://www.techbyte.sk/2019/11/usa-opat-odlozili-uplny-zakaz-obchodovania-s-huawei-o-dalsich-90-dni/">predĺžila o ďalších 90 dní.</a></b>
      </p>
      <p>Vybrané americké subjekty tým pádom môžu aj naďalej dodávať čínskej firme Huawei technológie, ktoré nepredstavujú hrozbu pre americkú národnú bezpečnosť. Technológie od Huawei zároveň môžu aj naďalej využívať americkí operátori, ktorí za ne zatiaľ nenašli adekvátnu náhradu.</p>
      <p>Sankcie však aj naďalej pretrvávajú, ktoré sa v najväčšej miere dotýkajú mobilného biznisu Huawei. Prístup k aplikáciám a službám od Google stále nemá. Bude môcť ale využívať produkty od spoločnosti Microsoft, čo <a href="https://www.reuters.com/article/us-microsoft-huawei/microsoft-granted-license-to-export-mass-market-software-to-huawei-idUSKBN1XV2LE">potvrdil hovorca pre agentúru Reuters</a>.</p>
      <p>Známa spoločnosť totižto získala od americkej vlády licenciu, na základe ktorej môže v obchodných vzťahoch s Huawei pokračovať. Nebolo upresnené, čo presne licencia obnáša. Predpokladá sa však, že sa týka softvérových produktov – operačného systému Windows, kancelárskych aplikácií a ďalších digitálnych produktov.</p>
      <figure>
        <img src="https://www.techbyte.sk/wp-content/uploads/2018/02/huawei-matebook-x-pro.jpg"/>
        <figcaption>Huawei MateBook X Pro</figcaption>
      </figure>
      <p>To je samozrejme dobrou správou pre vývoj v oblasti prenosných počítačov, ktoré Huawei vyrába pod označením <b>Matebook</b>. Okrem Microsoftu požiadalo o výnimku z embarga približne 300 amerických spoločností. Asi štvrtina z nich licenciu dostala.</p>
      <p>Keďže Microsoft ako kľúčový softvérový hráč licenciu získal, existuje malá nádej, že by ju mohol získať aj Google. Skôr ale ide o želanie ako o možný scenár. Biznis so smartfónmi je v prípade Huawei ďaleko väčší a dôležitejší ako obchodovanie s prenosnými počítačmi. Americká vláda to dobre vie.</p>
    </article>
  </body>
</html>