<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/481-mieszkan-powstanie-w-ramach-rzadowego-programu-mieszkanie-plus,135432.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T14:24:00+00:00"/>
    <meta property="og:title" content="481 mieszkań powstanie w ramach rządowego programu Mieszkanie Plus"/>
    <meta property="og:description" content="481 mieszkań powstanie w ramach rządowego programu Mieszkanie Plus w Krakowie. W piątek został wmurowany akt erekcyjny pod budowę nowego osiedla na Klinach w południowej części miasta. Zakończenie inwestycji planowane jest na trzeci kwartał 2021 r."/>
  </head>
  <body>
    <article>
      <h1>481 mieszkań powstanie w ramach rządowego programu Mieszkanie Plus</h1>
      <address><time datetime="2019-11-22T14:24:00+00:00">22 Nov 2019, 14:24</time> by <a rel="author">PAP/AKC  </a></address>
      <h4>481 mieszkań powstanie w ramach rządowego programu Mieszkanie Plus w Krakowie. W piątek został wmurowany akt erekcyjny pod budowę nowego osiedla na Klinach w południowej części miasta. Zakończenie inwestycji planowane jest na trzeci kwartał 2021 r.</h4>
      <hr/>
      <ul>
        <li>
          <b>Jak podkreślił w piątek prezes PFR Nieruchomości Mirosław Barszcz przedsięwzięcie w ramach Mieszkania Plus w Krakowie jest drugą co do wielkości, po Katowicach, realizacją w Polsce.</b>
        </li>
        <li>
          <b>To także kolejny projekt powstający we współpracy z firmą deweloperską.</b>
        </li>
        <li>
          <b>Obecnie w budowie w ramach programu Mieszkanie Plus jest 1591 mieszkań w Krakowie, Katowicach, Świdniku, Dębicy, Mińsku Mazowieckim i Jarocinie.</b>
        </li>
      </ul>
      <p>- Blisko 500 mieszkań, które tu powstają to oferta dla rodzin, które będą mogły skorzystać z dopłat do czynszów. W Krakowie czteroosobowa rodzina może liczyć na blisko 500 złotych miesięcznie - zaznaczył Barszcz.</p>
      <p>Pierwsze w Krakowie osiedle Mieszkanie Plus powstaje na Klinach w południowej części miasta. Inwestycja na 3,5-hektarowej działce przy ul. Anny Szwed-Śniadowskiej ruszyła w sierpniu tego roku. W budowie jest osiem trzypiętrowych budynków, które pomieszczą 481 mieszkań o średnim metrażu 46 m kw.</p>
      <p>W krakowskiej inwestycji zaprojektowano najwięcej mieszkań dwu i trzypokojowych, które stanowią ponad 90 proc. wszystkich lokali mieszkalnych. Najmniej będzie kawalerek - 12. Wszystkie mieszkania będą miały balkon lub loggię. W promieniu 1000 metrów od przyszłego osiedla znajdują się sklepy, lokale gastronomiczne, apteka, poczta, żłobek i przedszkola.</p>
      <p>
        <a href="https://www.portalsamorzadowy.pl/gospodarka-komunalna/emilewicz-panstwowe-podmioty-tam-gdzie-nie-chca-budowac-mieszkan-prywatni-deweloperzy,135395.html">Czytaj też: Emilewicz: państwowe podmioty tam, gdzie nie chcą budować mieszkań prywatni deweloperzy</a>
      </p>
      <p>Wojewoda małopolski Piotr Ćwik podkreślił, że dzięki tej inwestycji rządowy program Mieszkanie Plus w Krakowie staje się faktem.</p>
      <p>- Wmurowanie aktu erekcyjnego pod budowę pierwszych bloków to symboliczny moment. Można powiedzieć, że dziś zaczyna się tutaj, na krakowskich Klinach, nowy etap w życiu prawie pięciuset rodzin, które właśnie w tym miejscu znajdą swoje upragnione, nowoczesne i komfortowe mieszkania - wskazał.</p>
      <p>Jak poinformowali przedstawiciele PFR Nieruchomości, w Krakowie, podobnie jak w innych lokalizacjach, nabór do Mieszkań Plus ruszy na pół roku przez zakończeniem budowy i będzie składał się z dwóch etapów.</p>
      <p>Pierwszy z nich polega na sprawdzeniu, czy najemca spełnia kryteria społeczne zwykle ustalone przez lokalny samorząd. Drugi etap naboru to sprawdzenie tzw. zdolności czynszowej - czyli czy przyszli najemcy są w stanie wykazać łączny miesięczny dochód netto (np. pensja z tytułu umowy o pracę), jak również dodatkowe dochody (np. świadczenie 500+), na poziomie umożliwiającym opłacenie comiesięcznego czynszu z tytułu najmu mieszkania. Ponadto każdy potencjalny najemca jest sprawdzany w BIG InfoMonitor.</p>
      <p>
        <a href="https://www.portalsamorzadowy.pl/gospodarka-komunalna/inwestycje-w-ramach-mieszkania-plus-liczby-mieszkan-terminy-ukonczenia-budowy,134928.html">Czytaj też: Inwestycje w ramach Mieszkania Plus: liczby mieszkań, terminy ukończenia budowy</a>
      </p>
      <p>Według przekazanych informacji obecnie spółka PFR Nieruchomości proceduje 18 lokalizacji na terenie całego województwa małopolskiego. Ich potencjał to około 5,5 tysiąca mieszkań. Jedną z najbardziej zaawansowanych lokalizacji jest projektowana inwestycja w Skawinie. Na niespełna 1,5 hektarowej działce przy ul. Torowej powstanie siedem czterokondygnacyjnych budynków, które pomieszczą 140 mieszkań. Ich budowa ruszy w trzecim kwartale 2020 roku.</p>
      <p>Obecnie w budowie w ramach programu Mieszkanie Plus jest 1591 mieszkań w Krakowie, Katowicach, Świdniku, Dębicy, Mińsku Mazowieckim i Jarocinie. Jeszcze w 2019 planowane jest uruchomienie inwestycji w nowych lokalizacjach - m.in. w Radomiu i Zamościu. 18 tys. mieszkań jest w trakcie projektowania architektonicznego (już z zatwierdzonym finansowaniem). Wnioski inwestycyjne zostały już złożone dla kolejnych 25,6 tys. mieszkań, a dla 23,8 tys. prowadzone są analizy.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>