<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837258-v-uryadi-ta-ofisi-prezidenta-ne-znayut-yak-spirtoviy-zakonoproekt-zelenskogo-vpline-na-ekonomiku-krayini"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T14:59:00+00:00"/>
    <meta property="og:title" content="В уряді та Офісі Президента не знають, як &quot;спиртовий&quot; законопроект Зеленського вплине на економіку країни"/>
    <meta property="og:description" content="КИЇВ. 22 листопада. УНН. Ініціатива Президента України Володимира Зеленського демонополізувати спиртову галузь економічно не обрахована, тому не зрозуміло …"/>
  </head>
  <body>
    <article>
      <h1>В уряді та Офісі Президента не знають, як "спиртовий" законопроект Зеленського вплине на економіку країни</h1>
      <address><time datetime="2019-11-22T14:59:00+00:00">22 Nov 2019, 14:59</time> by <a rel="author">Ірина Макаренко</a></address>
      <p><b>КИЇВ. 22 листопада. УНН.</b> Ініціатива Президента України Володимира Зеленського демонополізувати спиртову галузь економічно не обрахована, тому не зрозуміло, як вона вплине на Державний бюджет - 2020 та економіку країни в цілому, повідомляє <b>УНН</b> з посиланням на дані міністерств та Офісу Президента.</p>
      <p>У Міністерстві фінансів України, Міністерстві з питань розвитку економіки та навіть в Офісі самого Президента підтвердили, що економічне обґрунтування ініціативи Володимира Зеленського не проводилося, тож його немає і в пояснювальній записці до відповідного <a href="http://w1.c1.rada.gov.ua/pls/zweb2/webproc4_1?pf3511=67165">законопроекту</a> №2300, на що звернуло увагу Головне науково-експертне управління ВР.</p>
      <p>В Офісі Президента повідомляють, що при обрахуванні можливих прибутків для держави від демонополізації спиртової галузі орієнтувалися на відкриті дані та обговорення із “заінтересованими особами”.</p>
      <p>У Міністерстві з питань розвитку економіки пояснили, що всі озвучені дані є попередніми і не точними.</p>
      <p>Мінфін, своєю чергою, констатував, що відсутність фінансового-економічного обґрунтування до президентського законопроекту порушує п. 1 ст. 27 Бюджетного кодексу.</p>
      <p>Бюджет країни на 2020 рік також не містить анонсовані владою прибутки від можливої демонополізації спиртової галузі.</p>
      <p>Вищенаведене може вказувати на порушення процедури реєстрації та розгляду президентського законопроекту у ВР, каже член правління Центру політико-правових реформ Юлія Кириченко.</p>
      <p>“Фінансово-економічні розрахунки до проекту ЗУ має подати автор документу разом із пояснювальною запискою, під час його реєстрації на сайті Верховної Ради.</p>
      <p>До кожного законопроекту йде пояснювальна записка, яка обов'язково містить частину: економічні наслідки. Чи тягне законопроект додаткові видатки з бюджету, або ймовірні економічні наслідки. І ця частина має бути на цьому етапі.</p>
      <p>Дуже часто, на жаль, вносять законопроекти до парламенту, які несуть економічні ризики, мають економічні наслідки або ж потребують додаткових видатків - без цих розрахунків. І апарат ВР реєструє такі законопроекти, і це є порушення”, - зазначила вона.</p>
      <p>Розглядати демонополізацію спиртової галузі країни без цих розрахунків не можна, це стратегічне для держави рішення, продовжує експерт.</p>
      <p>“Коли стоїть таке глобальне питання, як демонополізація спиртової галузі, а відтак, побудови зовсім іншої моделі цієї галузі - зняття державної монополії, - розрахунки мають бути. І депутати не мали б розглядати на пленарному засіданні без цих розрахунків законопроект”, - вказує Кириченко.</p>
      <p>За її словами, депутати мають вимагати фінансово-економічних розрахунків до законопроекту.</p>
      <p>Нагадаємо, у жовтні Президент Володимир Зеленський зареєстрував у ВР законопроект про демонополізацію спиртової галузі. Ініціатива лобіює <a href="https://www.unn.com.ua/uk/news/1836384-spirtoviy-zakon-prezidenta-vbye-derzhavne-pidpriyemstvo-ukrspirt-ekspert">інтереси горілчаних компаній</a> і “вбиває” ДП “Укрспирт”, кажуть експерти.</p>
      <p>Попри відсутність економічних розрахунків, зауваження Головного науково-експертного управління ВР та двох висновків комітетів, зокрема бюджетного, комітет ВР з питань розвитку економіки (головний) виніс законопроект в зал для голосування, де його ухвалили у першому читанні.</p>
      <p>Щоправда, рішення головного комітету було ухвалено під гарантію зустрічі з Президентом та підготовки ґрунтовних змін до законопроекту. Зустріч мала відбутися 19 листопада та була перенесена.</p>
      <p>Серед головних пропозицій змін до законопроекту – проводити демонополізацію спиртової галузі після приватизації ДП “<a href="https://www.unn.com.ua/uk/exclusive/1837139-u-sluzi-narodu-rozpovili-pro-etapi-demonopolizatsiyi-spirtovoyi-galuzi">Укрспирт</a>”, аби не перетворити державні заводи на металобрухт і не лишити на вулиці співробітників державної компанії.</p>
    </article>
  </body>
</html>