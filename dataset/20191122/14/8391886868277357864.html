<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haber61.net/trabzon/tarifeler-degisti-ataturk-kosku-girislerine-zam-geldi-h375117.html"/>
    <meta property="og:site_name" content="HABER 61"/>
    <meta property="article:published_time" content="2019-11-22T14:59:49+00:00"/>
    <meta property="og:title" content="Tarifeler değişti! Atatürk Köşkü girişlerine zam geldi!"/>
    <meta property="og:description" content="Trabzon Büyükşehir Belediye Meclis toplantısı yapıldı."/>
  </head>
  <body>
    <article>
      <h1>Tarifeler değişti! Atatürk Köşkü girişlerine zam geldi!</h1>
      <h2>Trabzon Büyükşehir Belediye Meclis toplantısı yapıldı.</h2>
      <address>
        <time datetime="2019-11-22T14:59:49+00:00">22 Nov 2019, 14:59</time>
      </address>
      <p><a href="https://www.haber61.net/haberleri/trabzon">Trabzon</a> Büyükşehir Belediyesi kasım ayı Meclis toplantıları devam ediyor.</p>
      <p>Büyükşehir Belediyesi I. Başkan Vekili Atilla Ataman başkanlığında toplanan Mecliste, Plan ve Bütçe Komisyonundan gelen 2020 Yılı Gelir Tarifesi ile ilgili maddeler müzakere edildi.  </p>
      <p>Toplantının başında meclis üyeleri arasında gündem dışı söz almak isteyen olmayınca, Büyükşehir Belediyesinin 16 daire başkanlığına ait 2020 Yılı Gelir Tarifesi ile ilgili maddelerin görüşülmesine geçildi. Bu kapsamda Plan Bütçe Komisyonu Başkanı tarafından meclis üyelerine sunum yapıldı. 2020 Yılı Gelir Tarifesi maddelerinin tek tek okunduğu Meclis toplantısında, meclis üyeleri de görüşlerini dile getirdi.  </p>
      <p>Komisyon tarafından sosyal tesislerde gerçekleştirilen nikah merasimi ücretlerinin artırılmasına yönelik teklif, meclis üyelerinin değişiklik yapılmaması talebi doğrultusunda reddedildi. Ayrıca müzakereler kapsamında Atatürk Köşkü, Çal Mağarası, Trabzon Müzesi giriş ücretleri sivillerde 8 liradan 10 liraya, öğrencilerde ise 4 liradan 5 liraya yükseltildi. Önümüzdeki günlerde açılışı yapılacak olan Kızlar Manastırı’nın da giriş ücreti sivil 8 TL, öğrenci 5 TL olarak belirlendi.  </p>
      <p>2020 Yılı Gelir Tarifesi, yapılan müzakerelerin ardından Büyükşehir Belediyesi I. Başkan Vekili Atilla Ataman tarafından meclis üyelerinin onayına sunuldu.</p>
      <p>Oy çokluğu ile kabul edilen Büyükşehir Belediyesi 2020 Yılı Gelir Tarifesi, 1 Ocak 2020 tarihinden itibaren yürürlüğe girecek.</p>
    </article>
  </body>
</html>