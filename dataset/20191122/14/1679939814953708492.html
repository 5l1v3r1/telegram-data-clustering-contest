<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/un-laureat-al-premiului-nobel-a-dat-afara-din-casa-un-jurnalist-dupa-ce-i-a-adresat-o-intrebare-politica_3059854.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-22T14:51:28+00:00"/>
    <meta property="og:title" content="Un laureat al premiului Nobel a dat afară din casă un jurnalist după ce i-a adresat o întrebare politică"/>
    <meta property="og:description" content="Laureatul premiului Nobel pentru literatură, austriacul Peter Handke, a scurtat un interviu şi i-a cerut jurnalistului care-i punea întrebările să părăsească casa sa din apropiere de Paris, în replică la o întrebare despre paşaportul iugoslav care i-a fos"/>
  </head>
  <body>
    <article>
      <h1>Un laureat al premiului Nobel a dat afară din casă un jurnalist după ce i-a adresat o întrebare politică</h1>
      <address><time datetime="2019-11-22T14:51:28+00:00">22 Nov 2019, 14:51</time> by <a rel="author">PUBLIKA.MD</a></address>
      <p>Laureatul premiului Nobel pentru literatură, austriacul Peter Handke, a scurtat un interviu şi i-a cerut jurnalistului care-i punea întrebările să părăsească casa sa din apropiere de Paris, în replică la o întrebare despre paşaportul iugoslav care i-a fost emis în 1999, a relatat vineri mass-media austriacă, citată de DPA.<br/><br/>Decizia Academiei Suedeze de a acorda premiul pentru literatură din acest an lui Handke a declanşat un val de critici în mai multe ţări balcanice, unde scriitorul este cunoscut pentru poziţia sa pro-sârbă în timpul războaielor iugoslave din anii '90.<br/><br/>Agenţia austriacă de presă APA a relatat vineri că editorul său şef pentru cultură Wolfgang Huber-Lang a stârnit mânia lui Handke la sfârşitul unui interviu, când l-a întrebat despre paşaportul iugoslav pe care acesta l-a primit în 1999.<br/><br/>"Hai să ne oprim acum. Vă rog să părăsiţi casa", i-a spus Handke lui Huber-Lang. "Sper să nu vă văd la Stockholm', ar fi adăugat scriitorul, scrie <a href="https://www.agerpres.ro/life/2019/11/22/laureatul-premiului-nobel-pentru-literatura-peter-handke-a-dat-afara-un-jurnalist-dupa-o-intrebare-politica--407673">agerpres.ro</a>.<br/><br/>La începutul lunii noiembrie, site-ul american de investigaţii The Intercept a relatat pentru prima dată despre existenţa paşaportului, ceea ce a conturat întrebarea dacă aceasta nu a fost un semn de sprijin politic pentru liderul sârb din timpul războiului, Slobodan Milosevic, acuzat de comiterea de atrocităţi în Croaţia, Bosnia şi Kosovo.<br/><br/>Handke a precizat pentru APA că a fost vorba de un "paşaport de curtoazie", menit să-i uşureze călătoria în Serbia.<br/><br/>Scriitorul urmează să susţină o conferinţă de presă la Stockholm în data de 6 decembrie, înainte de a-i fi înmânat premiul Nobel la 10 decembrie.</p>
    </article>
  </body>
</html>