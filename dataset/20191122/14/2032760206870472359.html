<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90297"/>
    <meta property="og:site_name" content="Denník politika"/>
    <meta property="article:published_time" content="2019-11-22T14:35:18+00:00"/>
    <meta property="og:title" content="Zatkli ďalšieho človeka v prípade kamióna s 39 mŕtvymi, mal napomáhať nelegálnej migrácii"/>
    <meta property="og:description" content="22.11.2019 (Webnoviny.sk) – Britská polícia v piatok zatkla 23-ročného muža zo Severného Írska v súvislosti s úmrtiami 39 ľudí z Vietnamu, ktorých telá našli v októbri v chladiarenskom návese kamióna. Podozrivého zadržali na diaľnici severozápadne od Londýna. Podľa polície v grófstve Essex je muž podozrivý zo sprisahania za účelom prevádzania ľudí a napomáhania nelegálnej migrácii."/>
  </head>
  <body>
    <article>
      <h1>Zatkli ďalšieho človeka v prípade kamióna s 39 mŕtvymi, mal napomáhať nelegálnej migrácii</h1>
      <address><time datetime="2019-11-22T14:35:18+00:00">22 Nov 2019, 14:35</time> by <a rel="author">Webnoviny</a></address>
      <p>22.11.2019 (Webnoviny.sk) – Britská polícia v piatok zatkla 23-ročného muža zo Severného Írska v súvislosti s úmrtiami 39 ľudí z Vietnamu, ktorých telá našli v októbri v chladiarenskom návese kamióna. Podozrivého zadržali na diaľnici severozápadne od Londýna. Podľa polície v grófstve Essex je muž podozrivý zo sprisahania za účelom prevádzania ľudí a napomáhania nelegálnej migrácii.</p>
      <p>Telá 31 mužov a ôsmich žien našli 23. októbra v anglickom meste Grays. Chladiarenský náves, v ktorom boli, pricestoval do Británie trajektom z belgického Zeebrugge. Všetky obete pochádzali z Vietnamu a boli vo veku 15 až 44 rokov. Predpokladá sa, že zaplatili prevádzačom ľudí, aby ich potajme previezli do Anglicka.</p>
      <p>V prípade už čelí obvineniu zo zabitia všetkých obetí a ďalších trestných činov 25-ročný vodič Maurice Robinson zo Severného Írska. V Írsku v súvislosti s prípadom zadržali 22-ročného Eamonna Harrisona, na ktorého polícia v Essexe vydala európsky zatykač a v súčasnosti sa usiluje o jeho vydanie na základe obvinení zo zabitia. Niekoľko ďalších ľudí zatkli aj vo Vietname.</p>
      <p>Viac k témam: <a href="https://www.webnoviny.sk/tag/kamion/"><u>kamión</u></a>, <a href="https://www.webnoviny.sk/tag/mrtvi-ludia/"><u>mŕtvi ľudia</u></a><br/>Zdroj: Webnoviny.sk – <a href="https://www.webnoviny.sk/zatkli-dalsieho-cloveka-v-pripade-kamiona-s-39-mrtvymi-mal-napomahat-nelegalnej-migracii/"><u>Zatkli ďalšieho človeka v prípade kamióna s 39 mŕtvymi, mal napomáhať nelegálnej migrácii</u></a> © SITA Všetky práva vyhradené.</p>
    </article>
  </body>
</html>