<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10735--tenis-jde-stranou-spanelska-opora-necekane-opustila-tym-prisla-o-otce"/>
    <meta property="og:site_name" content="Tenisový svět"/>
    <meta property="article:published_time" content="2019-11-22T14:00:00+00:00"/>
    <meta property="og:title" content="Tenis jde stranou. Španělská opora nečekaně opustila tým, přišla o otce"/>
    <meta property="og:description" content="Španělští tenisté budou v pátek před domácím publikem bojovat o postup do semifinále Davisova poháru. V bitvě proti Argentině se však budou muset nečekaně obejít bez světové devítky Roberta Bautisty-Aguta, jenž tým na vlastní žádost opustil."/>
  </head>
  <body>
    <article>
      <h1>Tenis jde stranou. Španělská opora nečekaně opustila tým, přišla o otce</h1>
      <address>
        <time datetime="2019-11-22T14:00:00+00:00">22 Nov 2019, 14:00</time>
      </address>
      <p>
        <b>Španělští tenisté budou v pátek před domácím publikem bojovat o postup do semifinále Davisova poháru. V bitvě proti Argentině se však budou muset nečekaně obejít bez světové devítky Roberta Bautisty-Aguta, jenž tým na vlastní žádost opustil.</b>
      </p>
      <p>Jednatřicetiletý Španěl má za sebou dvouhry proti Rusku a Chorvatsku, a to s bilancí jedné výhry a jedné porážky. Vyřazovací boje ovšem v Madridu spolu se světovou jedničkou Rafaelem Nadalem neabsolvuje. Vítěz devíti titulů z okruhu ATP tým ve čtvrtek z vážných osobních důvodů opustil.</p>
      <p>Hráč spěchal domů za nemocným otcem Ximem. Ten utrpěl v roce 2016 vážnou nehodu, ve čtvrtek se pak jeho zdravotní stav náhle zhoršil. Podle informací španělského portálu <a href="https://elpais.com/deportes/2019/11/21/actualidad/1574339353_246585.html?ssm=TW_CC">El País</a> Bautistův otec ve večerních hodinách téhož dne zemřel. Stalo se tak jen rok a půl poté, co Bautista přišel loni v květnu náhle o svou matku.</p>
      <p>Letošního wimbledonského semifinalistu v nominaci na páteční dvouhru s největší pravděpodobností nahradí Pablo Carreňo-Busta. Někdejšímu desátému hráči světa aktuálně náleží 27. příčka žebříčku ATP. Na profesionálním okruhu dosud osmadvacetiletý Španěl ovládl čtyři singlové turnaje, z toho jeden v tomto roce v čínském Čcheng-tu.</p>
      <footer>Filip Lefenda, foto: Twitter: FR24 News</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10733--davis-cup-srbsko-s-djokovicem-konci-ve-ctvrtfinale"/>
      </related>
    </article>
  </body>
</html>