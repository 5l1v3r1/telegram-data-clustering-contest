<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191122_spotify_lejatszasi_lista_utazashoz"/>
    <meta property="og:site_name" content="HVG.hu"/>
    <meta property="article:published_time" content="2019-11-22T14:03:00+00:00"/>
    <meta property="og:title" content="Összekötik a Google Térképet és a Spotifyt, az eredmény jól szólhat"/>
    <meta property="og:description" content="Egyelőre csak az Egyesült Államok területére érhető el a Spotify új eszköze, de már látni, hasznos funkcióról lehet szó azok számára, akik hosszabb autós túrára készülnek."/>
  </head>
  <body>
    <article>
      <h1>Összekötik a Google Térképet és a Spotifyt, az eredmény jól szólhat</h1>
      <address><time datetime="2019-11-22T14:03:00+00:00">22 Nov 2019, 14:03</time> by <a rel="author">hvg.hu</a></address>
      <p>
        <b>Egyelőre csak az Egyesült Államok területére érhető el a Spotify új eszköze, de már látni, hasznos funkcióról lehet szó azok számára, akik hosszabb autós túrára készülnek.</b>
      </p>
      <p>A Google Mapset vonja be a Spotify, hogy azoknak kínáljon egész utas lejátszási listát, akik gépkocsival kelnének útra. Egy útvonal-alapú lejátszási lista készítéséről van szó, amelyhez az útvonalat a Google Maps adja. Egyelőre még csak az Egyesült Államok területére érhető el a szolgáltatás, de ha beválik, a Spotify vélhetően kiterjeszti más területekre is.</p>
      <figure>
        <img src="https://img0.hvg.hu/image.aspx?id=06f66e3d-2f00-4668-b3db-d2684b36b336&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Spotify</cite>
        </figcaption>
      </figure>
      <p>A „<a href="https://soundtrackyourride.byspotify.com/">Soundtrack your Ride</a>” eszköz megtekinthető a Spotify weboldalán. A felhasználónak be kell írnia utazása kezdő- és végpontját, és máris láthatja a Google Maps-alapú útvonal-javaslatot. Ezután meg kell válaszolnia néhány kérdést, hogy minél megfelelőbb legyen a dalválogatás. Ilyen kérdések például, hogy kikkel utazik) gyerek, partner, egyedül), lesz-e állat az autóban, megadhatja kedvenc műfaját, sőt azt is, hogy milyen típusú autóval utazik.</p>
      <figure>
        <img src="https://img0.hvg.hu/image.aspx?id=c5082207-81fa-423a-b291-621710785f1b&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Spotify</cite>
        </figcaption>
      </figure>
      <p>Ezután már el is készül a lejátszási lista, ami épp annyi ideig tart, mint a Google Maps által kalkulált út. Sajnos az útvonalat nem lehet tetszés szerint megválasztani, az eszköz ragaszkodik a Google ajánlásához. A lejátszási listát meg lehet osztani a közösségi oldalakon.</p>
      <p>
        <i>Ha érdeklik a Spotify új funkciói, lájkolja <a href="https://www.facebook.com/hvg.tech">a HVG Tech rovatának Facebook-oldalát</a>.</i>
      </p>
    </article>
  </body>
</html>