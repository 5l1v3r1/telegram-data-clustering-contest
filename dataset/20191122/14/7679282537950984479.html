<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-bihar-cm-nitish-said-in-jdu-mla-party-meeting-said-mla-tell-governments-work-to-public-2863220.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T14:53:55+00:00"/>
    <meta property="og:title" content="जदयू विधायक दल की बैठक में बोले सीएम नीतीश, कहा- सरकार के कार्यों को लोगों तक पहुंचाएं विधायक"/>
    <meta property="og:description" content="मुख्यमंत्री नीतीश कुमार ने शुक्रवार को कहा कि हमलोग काम में विश्वास रखते हैं। लक्ष्य के मुताबिक काम करते हैं। घर-घर बिलजी पहुंचाने का लक्ष्य पूरा हो चुका है। अब 2020 तक हर घर नल का जल पहुंचाने पर काम..."/>
  </head>
  <body>
    <article>
      <h1>जदयू विधायक दल की बैठक में बोले सीएम नीतीश, कहा- सरकार के कार्यों को लोगों तक पहुंचाएं विधायक</h1>
      <address><time datetime="2019-11-22T14:53:55+00:00">22 Nov 2019, 14:53</time> by <a rel="author">पटना हिन्दुस्तान टीम</a></address>
      <p>मुख्यमंत्री नीतीश कुमार ने शुक्रवार को कहा कि हमलोग काम में विश्वास रखते हैं। लक्ष्य के मुताबिक काम करते हैं। घर-घर बिलजी पहुंचाने का लक्ष्य पूरा हो चुका है। अब 2020 तक हर घर नल का जल पहुंचाने पर काम हो रहा है। वे जल संसाधन मंत्री संजय झा के सरकारी आवास पर हुई जदयू विधायक दल की बैठक को संबोधित कर रहे थे। </p>
      <p>मुख्यमंत्री ने पार्टी विधायकों व विधान पार्षदों से कहा कि बिहार में जो काम हुए हैं लोगों को उसका अहसास भी कराना होगा। सभी जनप्रतिनिध अपने-अपने क्षेत्र में सक्रिय रहें। लोगों को जागरूक करें तथा सरकार द्वारा कराए गए कार्यों की जानकारी दें, ताकि सबों तक सरकार की योजनाओं का लाभ पहुंच सके। नीतीश कुमार ने कहा कि जल जीवन हरियाली हमलोगों की महत्वपूर्ण पहल है। आज जिस तरह से बिहार बाढ़ और सुखाड़ से जूझ रहा है, उसमें जल जीवन हरियाली मिशन बहुत कारगर साबित हो सकता है। यह ऐसा कार्यक्रम है, जो पर्यावरण की चुनौतियों से निपटने में कारगर बनेगा। उन्होंने सभी विधायकों को इस कार्यक्रम को सफल बनाने में शिद्दत से जुटने को कहा। </p>
      <p>सीएम नीतीश ने विधायकों से यह भी कहा कि वे क्षेत्र में जाएं और तमाम योजनाओं को देखें-समझें। जहां कहीं कमी हो उसे दुरुस्त करें और उसका फीडबैक उन्हें भी दें। कहा कि बिहार में सड़कें तो अच्छी बन गयी हैं, लेकिन तेज रफ्तार और ओवरटेक के कारण दुर्घटनाओं में मौत होने पर सड़क जामकर हंगामा करने की घटनाओं में वृद्धि दुखद है। इसको लेकर लोगों को जागरूक करने की जरूरत है। मुख्यमंत्री ने सभी विधानमंडल सदस्यों से सत्र के दौरान मुस्तैदी से सदन में रहने को कहा। </p>
      <p>इससे पूर्व संसदीय कार्यमंत्री श्रवण कुमार ने पहली बार चुनकर आए सदस्यों का स्वागत किया तथा सबों को पांच दिवसीय सत्र की जानकारी दी। उन्होंने सरकार द्वारा विधेयक तथा अनुपूरक बजट पेश किये जाने के कारण सभी सदस्यों को सदन में निश्चित रूप से मौजूद रहने को कहा। जदयू सदस्यों के लिए ह्विप भी जारी कर दिया गया है। मौके पर सरकार के मंत्री बिजेन्द्र प्रसाद यादव, सूचना एवं जनसंपर्क मंत्री नीरज कुमार, जलसंसाधन मंत्री संजय झा, कृष्णनंदन प्रसाद वर्मा, श्याम रजक, रामसेवक सिंह, नरेन्द्र नारायण यादव, विधायक सुधांशु भास्कर, रत्नेश सदा, राणा गंगेश्वर सिंह, संजय गांधी, दिलीप चौधरी समेत सभी एमएलए, एमएलसी मौजूद रहे।</p>
    </article>
  </body>
</html>