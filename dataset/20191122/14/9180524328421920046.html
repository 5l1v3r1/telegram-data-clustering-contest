<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/ezust-pirosba_oltozott_colorful_uj_x570_lap.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-22T14:52:00+00:00"/>
    <meta property="og:title" content="Ezüst-pirosba öltözött a Colorful új X570-es lapja"/>
    <meta property="og:description" content="A microATX méretű újdonság a Zen 2 mellett természetesen a PCIe 4.0-t is támogatja, de nem maradt ki a 8 csatornás audio és a Gigabites LAN vezérlő sem."/>
  </head>
  <body>
    <article>
      <h1>Ezüst-pirosba öltözött a Colorful új X570-es lapja</h1>
      <address><time datetime="2019-11-22T14:52:00+00:00">22 Nov 2019, 14:52</time> by <a rel="author" href="https://prohardver.hu/tag/sidcorky.html" target="_blank">SidCorky</a></address>
      <h3>H﻿ird﻿et﻿és</h3>
      <figure>
        <a href="https://track.adform.net/C/?bn=33708157;C=0">
          <img src="https://track.adform.net/adfserve/?bn=33708157;srctype=4;ord=[timestamp]"/>
        </a>
      </figure>
      <p>Végre a Colorful is belépett az microATX-es X570 alaplapokat gyártók táborába, <a href="https://en.colorful.cn/product_show.aspx?mid=84&amp;id=880">CVN X570M Gaming Pro V14</a> névre hallgató modelljükre pedig nem is vártunk hiába, hiszen ezüst-piros színvilágával (ami a <a href="https://prohardver.hu/hir/computex_2019_colorful_elerte_x570_vonat.html">nagytesóról</a> már ismerős lehet) rögtön a legszebb megoldások közé ugrott.</p>
      <figure>
        <img src="https://prohardver.hu/dl/cnt/2019-11/156557/pic1.jpg"/>
      </figure>
      <p>A tízfázisos tápellátásért felelő áramkörökkel szerelt lap a második és harmadik generációs AMD Ryzen processzorokat egyaránt támogatja, de a negyedik generációs PCIe csatolókra sem mond nemet. Utóbbiból összesen három darabot kapunk, a két x16-os slotra acél megerősítés, az egyetlen M.2-es foglalatra pedig méretes hűtőborda került. DDR4 memóriamodulokból legfeljebb négyet pakolhatunk az erre való vájatokba maximum 128 GB kapacitásig, ezek órajelét pedig 4000 MHz fölé is feltornászhatjuk.</p>
      <figure>
        <img src="https://prohardver.hu/dl/cnt/2019-11/156557/pic2.jpg"/>
      </figure>
      <p>Külső és belső csatlakozókból is viszonylag jól el vagyunk látva, ezeket az alább található táblázatba gyűjtöttük össze, közülük azonban kiemelnénk a külső, C típusú USB-t, valamint a manapság már ritkaságnak számító PS/2 bemenetet. A 8 csatornás hangzás elérésében Nichicon kondenzátorok és Realtek ALC892 vezérlő lesz segítségünkre, míg a hátlapi Ethernet portért az RTL8111H gigabites kontroller felel. Az új alaplapon a mai trendeknek megfelelően az RGB is jelen van több formában is: nem csak a címezhető RGB LED-ek számára fenntartott csatlakozókat találjuk meg az egyik sarokban, de a jobb oldali él alsó oldalán a gyártó saját iGame Dynamik Light szoftverében testreszabható fényforrások is helyet kaptak.</p>
      <table bordered="">
        <tr>
          <th align="right">
            <b>Termék megnevezése</b>
          </th>
          <th align="left">
            <b>
              <mark>Colorful X570M Gaming Pro V14</mark>
            </b>
          </th>
        </tr>
        <tr>
          <th align="right">
            <b>Processzor</b>
          </th>
          <td>AMD Ryzen 2. és 3. generáció</td>
        </tr>
        <tr>
          <th align="right">
            <b>Lapkakészlet</b>
          </th>
          <td>AMD X570</td>
        </tr>
        <tr>
          <th align="right">
            <b>Memória</b>
          </th>
          <td>4x DDR4 foglalat, max. 128 GB</td>
        </tr>
        <tr>
          <th align="right">
            <b>Bővítőhelyek</b>
          </th>
          <td>2x PCIe 4.0 x16<br/>1x PCIe 4.0 x1</td>
        </tr>
        <tr>
          <th align="right">
            <b>Adattárolás</b>
          </th>
          <td>6x SATA III port<br/>1x M.2 foglalat (2280), PCIe 4.0 x4 és mSATA is támogatott</td>
        </tr>
        <tr>
          <th align="right">
            <b>Hang</b>
          </th>
          <td>nyolccsatornás ALC892</td>
        </tr>
        <tr>
          <th align="right">
            <b>Hátsó kivezetések</b>
          </th>
          <td>1 x PS/2<br/><br/>2 x USB 2.0<br/><br/>3 x USB 3.1 Gen1 Type-A<br/><br/>1 x USB 3.1 Gen1 Type-C<br/><br/>2 x USB 3.1 Gen2 Type-A<br/><br/>1 x Gigabit Ethernet<br/><br/>6 x analóg audio<br/><br/>1 x HDMI<br/><br/>1 x DisplayPort</td>
        </tr>
        <tr>
          <th align="right">
            <b>Belső csatlakozók</b>
          </th>
          <td>1 x COM<br/><br/>2 x USB 2.0<br/><br/>1 x USB 3.1 Gen1 Type-A<br/><br/>2 x 12 V RGB</td>
        </tr>
        <tr>
          <th align="right">
            <b>Kommunikáció</b>
          </th>
          <td>RTL8111H Gigabit LAN vezérlő</td>
        </tr>
      </table>
      <p>A sajtóközlemény a piacra kerülés idejéről és az árazásról nem tesz említést.</p>
    </article>
  </body>
</html>