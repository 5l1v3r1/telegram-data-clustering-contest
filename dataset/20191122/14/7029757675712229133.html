<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/sadat-ne-e-seziran-za-zakonnostta-na-nebostargacha-zlaten-vek.html"/>
    <meta property="og:site_name" content="News.bg"/>
    <meta property="article:published_time" content="2019-11-22T14:30:49+00:00"/>
    <meta property="og:title" content="Съдът не е сезиран за законността на небостъргача &quot;Златен век&quot;"/>
    <meta property="og:description" content="ВАС няма практика по прилагане на Закона за устройство на територията"/>
  </head>
  <body>
    <article>
      <h1>Съдът не е сезиран за законността на небостъргача "Златен век"</h1>
      <address>
        <time datetime="2019-11-22T14:30:49+00:00">22 Nov 2019, 14:30</time>
      </address>
      <p>Съдът не е сезиран с въпрос за законността на небостъргача "Златен век" и затова не се е произнасял. <b>Висящият пред него спор е за спиране на строителството</b>. С какъвто и резултат да приключи този спор, това не е препятствие за установяване и премахване на незаконно строителство на обект "Златен век".</p>
      <p>Това се казва в позиция на "<b>Демократична България</b>" (ДБ), изпратена до медиите след днешната <a href="https://news.bg/crime/arteks-opredeli-za-nezakonosaobrazno-iskaneto-na-noviya-kmet-na-rayon-lozenets.html">позиция на фирмата-изпълнител "Артекс</a>". </p>
      <p>"<b>На ход е ДНСК</b>. Ролята на районния кмет да не оставя удобно нерешени въпроси", заяви кметът на с<b>толичния район "Лозенец" Константин Павлов</b>, избран с гласовете на ДБ. Той поиска Дирекцията за национален строителен контрол (ДНСК) да обяви строежа на "Златен век" за незаконен, а от "Артекс" оспориха искането му.</p>
      <p>Повод за неговата позиция е твърдението на фирмата-строител, че са открили в искането му към ДНСК намерения в разрез със закона. "<b>Аз твърдя, че съм открил действия в разрез със закона</b>", заяви Павлов в коментар към позицията на фирмата-строител.</p>
      <p>В искането на кмета на район "Лозенец" е посочено, че строителството след изтичане на срока на презаверката на разрешението за строеж на 19 ноември 2017 г. е незаконно и подлежи на премахване.</p>
      <p><b>Върховният административен съд (ВАС) няма практика</b> по прилагането на чл. 153 от Закона за устройство на територията (ЗУТ) след измененията му от началото на 2017 г., <b>противно на твърденията от фирма "Артекс</b>", пишат от ДБ.</p>
      <p>Те са категорични, че <b>ДНСК дължи произнасяне по казуса</b>. Изясняването на въпроса за законността на започнатия строеж е в интерес и на бизнеса, и на жителите на столицата. </p>
      <p><b>Подробният устройствен план за сградата е одобрен през 1996 г</b>. Оттогава са настъпили множество промени в устройствените условия, най-съществените от които са влизането в сила на Общия устройствен план през януари 2007 г. и на чл. 16в от Закона за устройството и застрояването на Столична община през април 2018 г., според които сграда с такива размери е недопустима на това място.</p>
      <p><b>Тези съществени промени в устройствените условия са абсолютно основание за служебно изменение на плана от 1996</b> г., за което е компетентен главният архитект на Столична община. Изменението на плана е допустимо и поради обстоятелството, че разрешението за строеж на обекта е с изтекъл срок, уверяват от ДБ. </p>
      <p>Припомняме, на 6 април от "Артекс" изпратиха позиция до медиите, в която заявиха, че <a href="https://news.bg/society/arteks-prekratyava-stroezha-na-zlaten-vek.html"><b>преустановяват строежа на "Златен век"</b></a>, съобразявайки се с <b><a href="https://news.bg/politics/borisov-naredi-dnsk-da-spre-stroezha-na-zlaten-vek.html">разпореждането на министър-председателя.</a></b></p>
      <p>ДНСК направи 2 проверки и първоначалните констатации бяха, че <b><a href="https://news.bg/regions/nebostargachat-zlaten-vek-e-zakonen-obyavi-dnsk.html">всичко около строителството на "Златен век" е редовно</a></b>.</p>
      <p>Това стана повод за <b><a href="https://news.bg/society/stolichani-blokiraha-za-30-minuti-cherni-vrah-s-protest-sreshtu-zlaten-vek.html">протести</a> </b>на столичани. Недоволството беше насочено към шефа на ДНСК арх. Иван Несторов, като <b><a href="https://news.bg/bulgaria/iskat-ostavkata-na-shefa-na-dnsk.html">протестиращите не веднъж поискаха неговата оставка</a></b>.</p>
      <p>Строителната фирма стана обект на <b><a href="https://news.bg/economics/nap-podhvashta-sdelkite-na-arteks.html">проверка и от Националната агенция по приходите (НАП)</a></b>.</p>
    </article>
  </body>
</html>