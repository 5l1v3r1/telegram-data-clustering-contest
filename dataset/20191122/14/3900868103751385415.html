<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562835/chongk-kongk-perifereiakes-ekloges-ypo-kloio-diadilwtwn-kai-epeisodiwn"/>
    <meta property="og:site_name" content="NOOZ."/>
    <meta property="article:published_time" content="2019-11-22T14:07:00+00:00"/>
    <meta property="og:title" content="Χονγκ Κονγκ: Περιφερειακές εκλογές υπό κλοιό διαδηλωτών και επεισοδίων"/>
    <meta property="og:description" content="Το Χονγκ Κονγκ κρατάει την ανάσα του ενόψει των περιφερειακών εκλογών που θα διεξαχθούν στην πρώην βρετανική αποικία την Κυριακή, οι οποίες έχουν ιδιαίτερη σημασία μετά τις επιθέσεις σε υποψηφίους και μήνες διαμαρτυριών από διαδηλωτές που διεκδικούν την ελευθερία να επιλέγουν τον ηγέτη τους."/>
  </head>
  <body>
    <article>
      <h1>Χονγκ Κονγκ: Περιφερειακές εκλογές υπό κλοιό διαδηλωτών και επεισοδίων</h1>
      <address>
        <time datetime="2019-11-22T14:07:00+00:00">22 Nov 2019, 14:07</time>
      </address>
      <p>
        <b>Το Χονγκ Κονγκ κρατάει την ανάσα του ενόψει των περιφερειακών εκλογών που θα διεξαχθούν στην πρώην βρετανική αποικία την Κυριακή, οι οποίες έχουν ιδιαίτερη σημασία μετά τις επιθέσεις σε υποψηφίους και μήνες διαμαρτυριών από διαδηλωτές που διεκδικούν την ελευθερία να επιλέγουν τον ηγέτη τους.</b>
      </p>
      <p>Η αστυνομία απηύθυνε έκκληση στους διαδηλωτές στην υπό κινεζική κυριαρχία πόλη να μην προκαλέσουν προβλήματα κατά τις περιφερειακές εκλογές, οι οποίες διεξάγονται κάθε τέσσερα χρόνια, έπειτα από τις διαμαρτυρίες και τις συγκρούσεις στους δρόμους του Χονγκ Κονγκ εδώ και σχεδόν έξι μήνες, οι οποίες σύμφωνα με αξιωματούχους του έχουν οδηγήσει την πόλη στα "πρόθυρα πλήρους κατάρρευσης".</p>
      <p>"Οφείλουμε να εγγυηθούμε την ασφάλεια των ψηφοφόρων και να τους επιτρέψουμε να ψηφίσουν χωρίς οποιαδήποτε ανάμειξη", δήλωσε ο αρχηγός της αστυνομίας <b>Τανγκ Πινγκ-Κεούνγκ</b> κατά την ενημέρωση των δημοσιογράφων, έπειτα από δύο ημέρες κατά τις οποίες έχει κοπάσει η βία στην πρώην βρετανική αποικία.</p>
      <p>Η αστυνομία θα κάνει περιπολίες κοντά στα εκλογικά τμήματα, σημείωσε ο ίδιος, ενώ δεν έχουν δημοσιοποιηθεί απειλές κατά ψηφοφόρων ή εκλογικών τμημάτων.</p>
      <p>Οι διαδηλώσεις, οι οποίες πυροδοτήθηκαν τον Ιούνιο από νομοσχέδιο που θα επέτρεπε την έκδοση υπόπτων για να δικαστούν στην ηπειρωτική Κίνα και έχει τώρα αποσυρθεί, εξελίχθηκαν στη συνέχεια σε ένα αίτημα για πλήρη δημοκρατία, θέτοντας τη μεγαλύτερη πρόκληση που έχει αντιμετωπίσει ο πρόεδρος της Κίνας <b>Σι Τζινπίνγκ </b>από το 2012 που ανέβηκε στην εξουσία.</p>
      <p>Ένας άνδρας μαχαίρωσε και τραυμάτισε τον βουλευτή που πρόσκειται στο Πεκίνο<b> Τζούνιους Χο</b> αυτόν τον μήνα. Την ίδια ώρα ο <b>Τζίμι Σαμ</b>, ένα ηγετικό στέλεχος του φιλοδημοκρατικού Μετώπου Πολιτικών Ανθρωπίνων Δικαιωμάτων του Χονγκ Κονγκ, ξυλοκοπήθηκε από άνδρες που έφεραν σφυριά τον Οκτώβριο, μετά τη διοργάνωση από την οργάνωσή του μαζικών πορειών κατά του νομοσχεδίου για την έκδοση υπόπτων στην ηπειρωτική Κίνα.</p>
      <p>Ένας άνδρας με μαχαίρι έκοψε τμήμα από το αυτί του φιλοδημοκρατικού περιφερειακού συμβούλου<b> Άντριου Τσιου </b>στις αρχές του Νοεμβρίου, ενώ ο υποψήφιος περιφερειακός σύμβουλος <b>Κλέμεντ Γου </b>δήλωσε ότι μέλη της παράταξής του η οποία πρόσκειται στο Πεκίνο υπέστησαν βία και εκφοβισμό.</p>
      <p>"Πώς μπορεί οι εκλογές αυτές να είναι δίκαιες αν η ατμόσφαιρα που επικρατεί είναι τέτοια;", δήλωσε ο Γου στο Reuters.</p>
      <p>H δημοκρατική πολιτικός <b>Έμιλι Λάου</b> δήλωσε ότι υπάρχουν "πραγματικές ανησυχίες ότι η εκστρατεία μπορεί να πάρει βίαιες και άσχημες διαστάσεις, με τους υποψηφίους και των δύο πλευρών να τραυματίζονται και τα γραφεία τους να υφίστανται βανδαλισμούς". "Αυτό γίνεται ήδη και μπορεί να γίνει χειρότερο", δήλωσε στο Reuters.</p>
      <p>Η κυβέρνηση παρότρυνε τους διαδηλωτές να μην προκαλέσουν προβλήματα στην ψηφοφορία.</p>
      <p>"Δεν θέλουμε να δούμε να ακυρώνονται ή να αναβάλλονται οι εκλογές εκτός κι αν είναι εντελώς απαραίτητο", δήλωσε ο κυβερνητικός αξιωματούχος του Χονγκ Κονγκ <b>Πάτρικ Νιπ</b>.</p>
      <p>Αριθμός ρεκόρ 1.104 ανθρώπων είναι υποψήφιοι για 452 περιφερειακές έδρες και ένας αριθμός ρεκόρ 4,1 εκατομμυρίων πολιτών του Χονγκ Κονγκ έχει εγγραφεί για να ψηφίσει για την ανάδειξη περιφερειακών συμβούλων, οι οποίοι ελέγχουν ένα μέρος των τοπικών δαπανών και στις καθημερινές αποφάσεις τους περιλαμβάνεται μια σειρά από θέματα που εκτείνονται από την ανακύκλωση και τα μέσα μεταφοράς έως τη δημόσια υγειονομική περίθαλψη.</p>
      <p>Ορισμένες από τις έδρες στις οποίες παλαιότερα ήταν αδιαμφισβήτητη η επικράτηση υποψηφίων που επρόσκειντο στο Πεκίνο, τώρα διεκδικούνται από νεαρούς φιλοδημοκρατικούς ακτιβιστές.</p>
      <p>Αν και οι περισσότερες υποψηφιότητες για τις εκλογές αυτές εγκρίθηκαν, οι αρχές απέκλεισαν αυτήν του γνωστού ακτιβιστή <b>Τζόσουα Γουονγκ.</b></p>
      <p>Τα περιφερειακά συμβούλια θεωρούνται μερικές φορές ως φυτώριο νέων ταλέντων στην πολιτική. Επίσης 5 περιφερειακοί σύμβουλοι μπορούν να είναι υποψήφιοι για 5 έδρες στο Νομοθετικό Συμβούλιο του Χονγκ Κονγκ τον Σεπτέμβριο του 2020.</p>
      <p>Οι υποψήφιοι για την κυβέρνηση του Χονγκ Κονγκ, το οποίο επέστρεψε το 1997 στην κυριαρχία του Πεκίνου, εκλέγονται από μια ισχυρή εκλογική επιτροπή 1.200 μελών, στην οποία κυριαρχούν αυτά που πρόσκεινται στο Πεκίνο, και στην οποία περιλαμβάνονται επίσης περιφερειακοί σύμβουλοι. Κανένας υποψήφιος της αντιπολίτευσης δεν έχει εκλεγεί ποτέ ηγέτης του Χονγκ Κονγκ, αν και μερικοί είχαν καταφέρει να είναι υποψήφιοι.</p>
      <p>Ειρηνικές διαδηλώσεις με αίτημα καθολική ψηφοφορία, οι οποίες είχαν παραλύσει την πόλη για 79 ημέρες το 2014 δεν είχαν καταφέρει να αποσπάσουν παραχωρήσεις από το Πεκίνο.</p>
      <p>Η υποψηφιότητα του Τζόσουα Γουονγκ, από τις ηγετικές μορφές των διαδηλώσεων αυτών σε ηλικία τότε 17 ετών, αποκλείστηκε από τις εκλογές της Κυριακής λόγω των δεσμών του με πολιτική ομάδα που προωθεί την ανεξαρτησία του Χονγκ Κονγκ, η οποία αποτελεί κόκκινη γραμμή για τους ηγέτες του Κομμουνιστικού Κόμματος στο Πεκίνο.</p>
      <p>Η ηγέτης του Χονγκ Κονγκ <b>Κάρι Λαμ</b> έχει την εξουσία να ματαιώσει τις εκλογές έως και 24 ώρες προτού ανοίξουν οι κάλπες.</p>
      <related>
        <a href="https://www.nooz.gr/world/1562494/chongk-kongk-kanoyn-ton-kinezogia-ta-basanistiria-se-ergazomeno-sto-bretaniko-proxeneio"/>
        <a href="https://www.nooz.gr/world/1562478/chongk-kongk-prepei-na-polemisoyme-alliws-tha-pethanoyme-etsi-mpikame-ston-yponomo"/>
        <a href="https://www.nooz.gr/world/1562415/chongk-kongk-prwin-ypallilos-toy-bretanikoy-proxeneioy-kataggellei-basanistiria-apo-astynomikoys"/>
        <a href="https://www.nooz.gr/world/1562116/chongk-kongk-diafygi-a-la-choligoynt-apo-to-polytechneio-gia-diadilwtes-vid-"/>
        <a href="https://www.nooz.gr/world/1562099/anisychei-i-bretania-gia-tin-klimakwsi-tis-bias-sto-chongk-kongk"/>
      </related>
    </article>
  </body>
</html>