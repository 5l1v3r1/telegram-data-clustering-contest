<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204788-napivologeni-zhinki-bilshe-ne-v-modi-victoria-s-secret-skasuvala-shou-vpershe-za-25-rokiv"/>
    <meta property="og:site_name" content="Mind UA"/>
    <meta property="article:published_time" content="2019-11-22T14:29:00+00:00"/>
    <meta property="og:title" content="Напівологені жінки більше не в моді: Victoria’s Secret скасувала шоу вперше за 25 років"/>
    <meta property="og:description" content="Жінки тепер роблять вибір на користь зручності, а не сексуальності"/>
  </head>
  <body>
    <article>
      <h1>Напівологені жінки більше не в моді: Victoria’s Secret скасувала шоу вперше за 25 років</h1>
      <h2>Жінки тепер роблять вибір на користь зручності, а не сексуальності</h2>
      <address>
        <time datetime="2019-11-22T14:29:00+00:00">22 Nov 2019, 14:29</time>
      </address>
      <p>Популярний бренд жіночої нижньої білизни Victoria’s Secret, який щороку влаштовує грандіозне шоу з презентації своїх нових колекцій, цього року відмовився від проведення шоу – вперше за 25 років історії бренду, пише <a href="https://fortune.com/2019/11/21/victorias-secret-fashion-show-2019-cancelled/">Fortune</a>.</p>
      <p>Минулорічне шоу показало найгірший рейтинг за весь час трансляції показів Victoria's Secret. Його подивилося 3 млн глядачів. Для порівняння, перший показ – 12 млн.</p>
      <p>Причиною цьому стала нова тенденція у світовій індустрії моди – боротьба з сексизмом та зниження інтересу до демонстрації напівоголеного жіночого тіла, зазначає видання.</p>
      <p>Рішення скасувати шоу стало частиною руху, спрямованого на «розвиток обміну повідомленнями компанії зі своїми покупцями», зазначив фінансовий директор власника бренду <b>Стюарт Бургдоерфер</b>. Цей крок послідував за найнижчими рейтингами шоу в 2018 році за всю історію і за стрімким падінням продажів компанії.</p>
      <p>«Ми будемо спілкуватися з покупцями, але за масштабами нічого схожого на показ мод проводити не будемо», – сказав Бургдоерфер.</p>
      <p>Багато років шоу залишалося «видатним маркетинговим проектом», але настільки екстравагантні методи просування продукції минули, визнав фінансовий директор.</p>
      <p>З 2016 року продажі нижньої білизни падали майже безперервно. Тільки за липень-вересень 2019 року вони знизилися на 7%, і це коштувало L Brands, власнику бренду Victoria’s Secret, $252 млн.</p>
      <p>Жінки тепер віддають перевагу зручності, а не сексуальності, писала WSJ про причини цього явища. «Проблема в тому, що бренд уже не знаходить відгуку серед споживачів, його ціновий вплив зник, частка на ринку знаходиться під постійною загрозою, а бізнесу не вдається продавати свої товари», – пояснював аналітик Jefferies <b>Рендел Конік</b>.</p>
      <p>Нагадаємо, у Британії<a href="https://mind.ua/news/20174519-zhinka-ne-obekt-i-ne-domogospodarka-u-britaniyi-vvedut-zhorstki-normi-dlya-reklami"> ввели жорсткі норми </a>для реклами, що забороняють зображати жінок як домогосподарок.</p>
      <related>
        <h4>Також читайте</h4>
        <a href="https://mind.ua/news/20204772-fokstrot-za-2-3-roki-planue-onoviti-vsyu-merezhu"/>
        <a href="https://mind.ua/news/20204658-amerikanskij-ritejler-pridbav-25-rosijskoyi-merezhi-familia-za-225-mln"/>
        <a href="https://mind.ua/news/20204564-na-ukrayinskij-rinok-vihodit-virobnik-veganskogo-m-yasa-beyond-meat"/>
      </related>
    </article>
  </body>
</html>