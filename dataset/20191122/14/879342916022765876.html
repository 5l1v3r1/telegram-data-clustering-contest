<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/22/infografika/bezpeka/zaminovanyj-donbas-fakty-cyfry"/>
    <meta property="og:site_name" content="Слово і Діло"/>
    <meta property="article:published_time" content="2019-11-22T14:55:12+00:00"/>
    <meta property="og:title" content="Замінований Донбас: факти і цифри"/>
    <meta property="og:description" content="Один рік бойових дій призводить до 10 років робіт з розмінування. Навіть якщо війна на Донбасі закінчиться завтра, на розмінування територій піде близько 50 років."/>
  </head>
  <body>
    <article>
      <h1>Замінований Донбас: факти і цифри</h1>
      <address>
        <time datetime="2019-11-22T14:55:12+00:00">22 Nov 2019, 14:55</time>
      </address>
      <p>
        <b>Один із наслідків війни на Донбасі, який Україна буде відчувати роками, – це величезна кількість замінованих територій. За даними ООН, один рік бойових дій призводить до 10 років робіт з розмінування. Тобто, навіть якщо війна закінчиться завтра, на розмінування піде близько 50 років. «Слово і Діло» розібралося в проблемі детальніше.</b>
      </p>
      <p>Відзначимо, що в січні набув чинності закон про протимінну діяльність в Україні. Він передбачає створення Центру протимінних операцій, який буде координувати процес розмінування на Донбасі та інших територіях країни. Для робіт планують залучати державні та приватні організації.</p>
      <figure>
        <img src="http://media.slovoidilo.ua/media/infographics/10/99595/99595-1_uk_origin.jpg"/>
      </figure>
      <p>Працювати, дійсно, є над чим: на Донбасі вибухонебезпечними предметами заміновано 1,6 млн гектарів, із них 700 тисяч гектарів – на підконтрольних Україні територіях. Найскладніша ситуація в Донецькій області, там заміновано 560 тисяч гектарів.</p>
      <p>Процес розмінування ще й б'є по бюджету, за попередніми підрахунками, на 100 тисяч гектарів небезпечних територій потрібно близько 500 млн євро. На щастя, існує кілька програм міжнародної допомоги для вирішення проблеми. Зокрема, з 2016 року за фінансової підтримки США, Британії, Канади, Нідерландів, Німеччини, Чехії, Норвегії та інших країн групи розмінування очищали від вибухонебезпечних предметів ділянки в Слов'янському, Лиманському і Бахмутському районах.</p>
      <p>Крім того, є проєкт ООН щодо розмінування вартістю 6,2 млн доларів. Одна з цілей проєкту – підвищити можливості Міністерства оборони для проведення розмінування. Вдвічі менше вартість проєкту від Великої Британії, його завдання – очищення територій від наземних мін і вибухонебезпечних залишків. Є ще проєкти США і Європейського союзу з аналогічними завданнями.</p>
      <figure>
        <img src="http://media.slovoidilo.ua/media/infographics/10/99595/99595-2_uk_origin.jpg"/>
      </figure>
      <p>Заміновані території – серйозна небезпека для військових і мирного населення. За даними Міністерства окупованих територій, з початку конфлікту на Донбасі внаслідок вибуху мін загинули 234 військовослужбовці (понад тисячі зазнали поранень) і 977 цивільних ( поранено 1,5 тисячі).</p>
      <p>Торік Україна посіла п'яте місце у світі за кількістю жертв від мін і вибухонебезпечних предметів – 325 загиблих. У цьому рейтингу нашу країну випереджають Афганістан (2,2 тисячі загиблих), Сирія (1,5 тисячі загиблих), Ємен (596 загиблих) і М'янма (430 жертв).</p>
      <p>Нагадаємо, президент Володимир Зеленський хоче обговорити на зустрічі в Нормандському форматі <a href="https://www.slovoidilo.ua/2019/11/19/novyna/polityka/zelenskyj-maye-namir-obhovoryty-paryzhi-konkretni-terminy-povernennya-donbasu">конкретні терміни повернення Донбасу під контроль України</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/20/novyna/bezpeka/vijskovi-zavershyly-rozminuvannya-petrovskomu-shtab-oos"/>
        <a href="https://www.slovoidilo.ua/2019/11/05/novyna/bezpeka/rozminuvannya-zolotomu-vyluchyly-20-vybuxonebezpechnyx-predmetiv"/>
        <a href="https://www.slovoidilo.ua/2019/07/07/novyna/bezpeka/shtabi-prozvituvaly-pro-rezultaty-rozminuvan-pochatku-oos"/>
        <a href="https://www.slovoidilo.ua/2019/04/10/novyna/bezpeka/kabmin-sxvalyv-uhodu-nato-pro-rozminuvannya"/>
      </related>
    </article>
  </body>
</html>