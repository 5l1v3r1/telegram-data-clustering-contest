<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/industrija-poziva-belu-kucu-da-reformise-ekolosku-regulativu/"/>
    <meta property="og:site_name" content="Krstarica"/>
    <meta property="article:published_time" content="2019-11-22T14:21:00+00:00"/>
    <meta property="og:title" content="Industrija poziva Belu kuću da reformiše ekološku regulativu"/>
    <meta property="og:description" content="VAŠINGTON - Više od 30 industrijskih grupacija pozvalo je danas administraciju predsednika Donalda Tarmpa da završi reformu regulative u oblasti zaštite"/>
  </head>
  <body>
    <article>
      <h1>Industrija poziva Belu kuću da reformiše ekološku regulativu</h1>
      <address><time datetime="2019-11-22T14:21:00+00:00">22 Nov 2019, 14:21</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>VAŠINGTON – Više od 30 industrijskih grupacija pozvalo je danas administraciju predsednika Donalda Tarmpa da završi reformu regulative u oblasti zaštite životne sredine kako bi se olakšalo odobravanje velikih infrastrukturnih projekata, kao što su gasovodi i proširenje putne infrastrukture.</p>
      <p>Trideset i tri grupacije, uključujući Privrednu komoru i Američki institut za naftu, uputile su pismo predsedavajućoj Saveta Bele kuće za kvalitet životne sredine (CEQ) Meri Nojmajr, zatraživši od agencije da „ubrza postupak“ i da modernizuje Nacionalni zakon o zaštiti životne sredine (NEPA), prenosi agencija Rojters.</p>
      <p>Ekološke grupacije se, međutim, protive naporima da se pojednostave procedure davanja dozvola pojedinim industrijama koje su najveći zagađivači, od rafinerija do avio-kompanija, navodeći da će time biti razorena federalna zaštita i transparentnost za zajednice koje su direktno pogođene velikim infrastrukturnim projektima.</p>
      <p>Aktivisti za zaštitu životne sredine smatraju da procedure NEPA pružaju vitalnu zaštitu lokalnim samoupravama na koje će veliki projekti direktno uticati.</p>
      <p>Proces pojednostavljivanja procedura ubrzao bi odobravanje predloženih budućih projekata, kao što je naftovod „Kistoun“, koji nije prošao rigorozne kriterijume NEPA.</p>
      <p>Predsednik Tramp je 2017. godine pokrenuo napore za reorganizovanje NEPA, prvi put u 40 godina, naloživši CEQ-u da ubrza proces i zahtevajući da jedna federalna agencija, umesto više njih, preuzme vodeću ulogu u reviziji NEPA.</p>
      <p>(Tanjug)</p>
    </article>
  </body>
</html>