<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/fidesz-moze-wystapic-z-epl-przez-skrecanie-tej-grupy-ku-lewicy/"/>
    <meta property="og:site_name" content="Polsat News"/>
    <meta property="article:published_time" content="2019-11-22T14:26:00+00:00"/>
    <meta property="og:title" content="Fidesz może wystąpić z EPL. Przez &quot;skręcanie tej grupy ku lewicy&quot;"/>
    <meta property="og:description" content="Rządzący na Węgrzech konserwatywny Fidesz może wystąpić z Europejskiej Partii Ludowej (EPL), jeśli nie zostanie zatrzymane skręcanie tej grupy ku lewicy – oświadczył w piątek premier Węgier Viktor Orban w Radiu Kossuth."/>
  </head>
  <body>
    <article>
      <h1>Fidesz może wystąpić z EPL. Przez "skręcanie tej grupy ku lewicy"</h1>
      <address>
        <time datetime="2019-11-22T14:26:00+00:00">22 Nov 2019, 14:26</time>
      </address>
      <p>
        <b>Rządzący na Węgrzech konserwatywny Fidesz może wystąpić z Europejskiej Partii Ludowej (EPL), jeśli nie zostanie zatrzymane skręcanie tej grupy ku lewicy – oświadczył w piątek premier Węgier Viktor Orban w Radiu Kossuth.</b>
      </p>
      <related>
        <a href="https://www.polsatnews.pl/wiadomosc/2019-10-14/orban-pogratulowal-morawieckiemu-zwyciestwa-pis-w-wyborach/"/>
      </related>
      <p>- Zaczął się skręt w kierunku lewicy. Pytanie, czy nowe kierownictwo będzie potrafiło go zatrzymać. Jeśli to się uda, czeka nas wspólna przyszłość, ale jeśli nie, to będziemy musieli zbudować nową wspólnotę polityczną – oznajmił Orban.</p>
      <p>EPL zawiesiła w marcu członkostwo Fideszu w związku m.in. z kampanią plakatową rządu węgierskiego, w której w szef Komisji Europejskiej Jean-Claude Juncker został przedstawiany wraz z amerykańskim finansistą George'em Sorosem jako czarny charakter chcący sprowadzić do Europy miliony imigrantów. Fidesz nie został zaproszony na dwudniowy kongres EPL w Zagrzebiu, na którym na szefa tej grupy został w środę wybrany były premier Polski i lider Platformy Obywatelskiej, ustępujący przewodniczący Rady Europejskiej Donald Tusk.</p>
      <p>
        <a href="https://www.polsatnews.pl/wiadomosc/2019-11-21/ludzie-mnie-znaja-chce-to-wykorzystac-donald-tusk-o-nowym-ruchu-politycznym/">
          <b>ZOBACZ: "Ludzie mnie znają. Chcę to wykorzystać" - Donald Tusk o nowym ruchu politycznym</b>
        </a>
      </p>
      <p>EPL wyznaczyła też tzw. grupę mędrców, którzy mają przedstawić rekomendacje co do dalszego postępowania z Fideszem. Z nieoficjalnych informacji przekazanych PAP przez źródła w ugrupowaniu wynika, że raport grupy ma zostać przedstawiony na początku roku 2020.</p>
      <p>- Nasze członkostwo utrzymujemy w zawieszeniu – powiedział w piątek Orban. "Czekamy, aż w EPL wyklarują się poglądy i plany, i wtedy podejmiemy decyzję".</p>
      <p>
        <b>Aluzja Tuska</b>
      </p>
      <p>W swym przemówieniu w Zagrzebiu Tusk nie wymienił Fideszu z nazwy.</p>
      <p>Podkreślił, że nie można oddawać sfery bezpieczeństwa i porządku politycznym populistom, manipulatorom i autokratom, którzy prowadzą ludzi do przekonania, że wolności nie da się pogodzić z bezpieczeństwem, a ochrony granic i terytorium nie da się pogodzić z liberalną demokracją, skutecznym zarządzaniem, rządami prawa.</p>
      <p>- To jest istota naszej wewnętrznej debaty w Europejskiej Partii Ludowej. Chciałbym, abyśmy zakończyli ją jak najszybciej z oczywistym wnioskiem: nie poświęcimy wartości takich jak swobody obywatelskie, praworządność i przyzwoitość w życiu publicznym na ołtarzu bezpieczeństwa i porządku, ponieważ po prostu nie ma takiej potrzeby, ponieważ to się nawzajem nie wyklucza. Jeśli ktoś nie może tego zaakceptować, de facto stawia się poza naszą rodziną – powiedział Tusk. Słowa te na Węgrzech zostały odebrane jako aluzja do Fideszu.</p>
      <p>
        <a href="https://www.polsatnews.pl/wideo/rozebrali-go-do-naga-i-bili-deskami-przez-bluzniercze-materialy-na-spolecznosciowkach_6397702/">WIDEO - Rozebrali go do naga i bili deskami. Przez "bluźniercze materiały" na społecznościówkach</a>
      </p>
      <figure>
        <img src="https://s.redefine.pl/dcs/o2/redefine/cp/na/naj4pyqfeym455j36h4vidsz86zpcxfb.jpg"/>
      </figure>
    </article>
  </body>
</html>