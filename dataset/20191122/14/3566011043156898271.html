<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549151.html/%D9%85%D8%B3%D8%A6%D9%88%D9%84%D8%A7%D9%86-%D8%AF%D8%B1-%D8%A7%D8%AC%D8%B1%D8%A7%DB%8C-%D8%A8%D8%B1%D9%86%D8%A7%D9%85%D9%87-%D9%87%D8%A7-%D8%A8%D9%87-%D9%85%D8%B9%DB%8C%D8%B4%D8%AA-%D9%85%D8%B1%D8%AF%D9%85-%D8%AA%D9%88%D8%AC%D9%87-%DA%A9%D9%86%D9%86%D8%AF--%D8%AD%D9%85%D8%A7%DB%8C%D8%AA-%D8%B1%D9%87%D8%A8%D8%B1%DB%8C-%D8%A7%D8%B2-%D8%B3%D8%B1%D8%A7%D9%86-%D9%82%D9%88%D8%A7-%D9%86%D8%B4%D8%A7%D9%86%D9%87-%D9%82%D8%A7%D9%86%D9%88%D9%86-%D9%85%D8%AF%D8%A7%D8%B1%DB%8C-%D9%88-%D8%AA%DA%A9%DB%8C%D9%87-%D8%A8%D8%B1-%D9%82%D8%A7%D9%86%D9%88%D9%86-%D8%A7%D8%B3%D8%A7%D8%B3%DB%8C-%D8%A7%D8%B3%D8%AA--%D8%AD%D8%B6%D9%88%D8%B1-%D9%85%D8%B1%D8%AF%D9%85-%D8%A8%D8%A7%D8%B9%D8%AB-%D8%A7%D8%B3%D8%AA%D8%AD%DA%A9%D8%A7%D9%85-%D8%B9%D8%B2%D8%AA-%D9%88-%D8%A7%D9%82%D8%AA%D8%AF%D8%A7%D8%B1-%D9%85%D9%84%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T14:44:00+00:00"/>
    <meta property="og:title" content="مسئولان در اجرای برنامه‌ها به معیشت مردم توجه کنند/ حمایت رهبری از سران قوا نشانه قانون‌مداری و تکیه بر قانون اساسی است/ حضور مردم باعث استحکام عزت و اقتدار ملی می‌شود"/>
    <meta property="og:description" content="آیین عبادی سیاسی نماز جمعه در شهرستانهای آذربایجان غربی برگزار و مطالبی درباره مباحث روز مطرح شد."/>
  </head>
  <body>
    <article>
      <h1>مسئولان در اجرای برنامه‌ها به معیشت مردم توجه کنند/ حمایت رهبری از سران قوا نشانه قانون‌مداری و تکیه بر قانون اساسی است/ حضور مردم باعث استحکام عزت و اقتدار ملی می‌شود</h1>
      <h2>در خطبه‌های نمازجمعه شهرستان‌های آذربایجان غربی مطرح شد؛</h2>
      <address>
        <time datetime="2019-11-22T14:44:00+00:00">22 Nov 2019, 14:44</time>
      </address>
      <p>آیین عبادی سیاسی نماز جمعه در شهرستانهای آذربایجان غربی برگزار و مطالبی درباره مباحث روز مطرح شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://uromnews.ir/2019/11/22/%d8%ae%d8%b7%d8%a8%d9%87%e2%80%8c%d9%87%d8%a7%db%8c-%d9%86%d9%85%d8%a7%d8%b2%d8%ac%d9%85%d8%b9%d9%87-%d8%b4%d9%87%d8%b1%d8%b3%d8%aa%d8%a7%d9%86%e2%80%8c%d9%87%d8%a7%db%8c-%d8%a2%d8%b0%d8%b1%d8%a8/">اروم نیوز</a>،  آیین عبادی سیاسی نماز جمعه در سراسر شهرستانها و بخشهای آذربایجان غربی برگزار و ائمه جمعه مطالبی را درباره مباحث روز مطرح کردند که به شرح ذیل است:</p>
      <p>
        <b>مسئولان در اجرای برنامه‌ها به معیشت مردم توجه کنند/ حمایت رهبری از سران قوا نشانه قانون‌مداری و تکیه بر قانون اساسی است/ حضور مردم باعث استحکام عزت و اقتدار ملی می‌شود</b>
      </p>
      <p>حجت الاسلام و المسلمین سید مهدی قریشی در خطبه‌های نماز جمعه این هفته ارومیه، با اشاره به چهلمین سال تاسیس بسیج مستضعفین، اظهار داشت: هرروز شاهد گسترده‌تر شدن و اثرگذاری بیشتر بسیج در عرصه داخلی و بین‌المللی هستیم که این نشانگر عظمت بسیج مستضعفین است.</p>
      <p>وی، افزود: در روایات آمده که همه باید در برابر دشمن با آمادگی بایستند، تشکیل بسیج نیز با الهام از همین روایات بوده که هرروز شاهد عمق تفکر امام(ره) در تشکیل این شجره طیبه هستیم.</p>
      <p>حجت‌الاسلام قریشی، با اشاره به ماجرای گرانی بنزین، عنوان کرد: این با تصمیم روسای قوا انجام شده و اعلام موضع از سوی رهبر انقلاب نیز ارائه شد که با وجود تصویب سران قوا حمایت می‌کنند.</p>
      <p>وی، گفت: مردم باید در برابر این موضوع توجیه شوند، مدیریت و هدایت رهبر انقلاب در این ماجرا به وضوح روشن است.</p>
      <p>نماینده ولی‌فقیه در آذربایجان‌غربی، ادامه داد: رهبر انقلاب در ماجرای برجام هم پس از انجام امورات مربوطه اعلام کردند که آماده پذیرش هستند اما بدبین. این حمایت‌های رهبری موجب آرامش کشور است.</p>
      <p>وی، بیان داشت: فرصت از جانب رهبر انقلاب باعث شد تا مدیران متوجه اشتباهاتشان در ماجرای برجام باشند، در جریان گرانی بنزین هم همین روال طی شده و رهبر انقلاب در خصوص نحوه اجرای طرح هم انتقاد داشتند.</p>
      <p>حجت‌الاسلام قریشی، تاکید کرد: قانون‌مداری باید در جامعه جاری باشد و در کنار آن نیز باید توجه شود که از ضربه زدن به مردم و زندگی مستضعفان جلوگیری شود.</p>
      <p>وی، گفت: تمام تلاش دشمن برای برهم زدن امنیت کشور است، امت حزب‌الله باید در برابر این اقدامات و هنجارشکنی‌ها ایستادگی کرده و مانع کاستن از امنیت کشور شود.</p>
      <p>امام جمعه ارومیه، ابراز داشت: برخی اقدامات حین اعتراضات مردم و تشویق هنجارشکنی‌ها از سوی دشمنان نظام، نشان داد که چنین اقداماتی از جانب چه کسانی حمایت می‌شود.</p>
      <p>وی، اضافه کرد: وظیفه همه در حمایت از رهبر انقلاب و جلوگیری از نفوذ دشمن در میان مردم است. باید در راهپیمایی علیه اغتشاش‌گران و حمایت از اقتدار و امنیت باید حاضر شویم تا نشان دهیم که خط مردم از صف هواداران دشمنان جداست.</p>
      <p>حجت‌الاسلام قریشی، تصریح کرد: حضور در صحنه باعث محکم شدن عزت و اقتدار ملی و در نتیجه پیشبرد اهداف ملی می‌شود.</p>
      <p>وی، خطاب به مسئولان، اذعان داشت: باید تمام فرامین مدنظر رهبر انقلاب از سوی مسئولان عملیاتی شود. در تمام عرصه‌ها به برکت بصیرت و اقتدار پیروز شده‌ایم و در حوزه اقتصادی نیز موفقیت با ماست.</p>
      <p>نماینده ولی‌فقیه در آذربایجان‌غربی، گفت: عنایت و حمایت الهی را جدی بگیریم و ابراز ناامیدی نکنیم. در آیات و روایات داریم که خداترسی و خدامحوری باعث پیروزی می‌شود.</p>
      <p>وی، افزود: رفاه عمومی با تلاش مسئولان و همراهی مردم تامین می‌شود.<br/>بیان نکاتی در خصوص معاد و خانواده از دیگر محورهای خطبه‌های امروز نماز جمعه ارومیه بود.</p>
      <p>
        <b>بسیج تبلور غیرت و پاسدار خطوط ارزشهای نظام است/مسئولین مراقب سوء استفاده های برخی از مسئله افزایش بنزین باشند</b>
      </p>
      <p>حجت الاسلام حسین فصیح نیا امام جمعه شاهین دژ در خطبه های امروز نماز جمعه ضمن دعوت نمازگزاران به رعایت تقوی الهی به عذابهای روحانی جهنم اشاره کرد و گفت: سرزنش و بی اعتنایی مالکان جهنم به جهنمیان یکی از عذابهای روحانی جهنم است که با وجود خواهش و تمنای اهل جهنم برای رهایی از آتش دوزخ، مالکان جهنم هیچ اعتنایی به درخواستهای آنان نخواهند کرد.</p>
      <p>وی فرا رسیدن  5 آذر سالروز تشکیل بسیج مستضعفین به فرمان امام خمینی در سال ۵۸ را تبریک گفت و افزود : امام (ره) فرمودند "بسیج لشگر مخلص خداست که در دفتر تشکل آن از اولین تا اخرین همه امضا نموده اند و از خدا میخواهم مرا با انان محشور سازد چراکه تمام افتخارم اینست که خود یک بسیجی ام " و این بیانات امام با آن عظمت نشان از ارزش بسیج دارد.</p>
      <p>خطیب نماز جمعه به شاخصه های بسیج از قول رهبر انقلاب اشاره کرد و گفت : بسیج سیاسی است اما سیاست زده نیست ،بسیجی مجاهد است اما بی انضباط و افراطی نیست و همیشه در حال حرکت است،بسیجی متعهد و متعبد است و اما اهل خرافات نیست،بسیجی طرفدار علم است اما علم زده نیست،بسیجی اهل جماعت است اما ریاکار نیست، بسیجی آبادگر دنیا است اما دنیازده نیست، بسیجی غیور و پاسدار خطوط اصل و ارزشهای نظام است.</p>
      <p>وی به تصمیم سران قوه در مورد قیمت بنزین و بیانات رهبر در این خصوص اشاره کرد و گفت : مقام معظم رهبری سه راه حل در این خصوص داشتند،یکی مخالفت صریح با طرح مذبور و دستور به برگشت قیمت بنزین بود که از نظر بنده اشکالاتی داشت چون ممکن بود با هدایت دشمن حاکمیت دوگانه در کشور حاکم شود و بگویند از طرفی رهبر و از طرفی دیگر سران قوه تصمیم میگیرند و یا اینکه برخی مسئولین سوءاستفاده میکردند و میگفتند ما میخواستیم به نفع مملکت و ملت گام برداریم که رهبر نگذاشتند و از سویی دیگر یک سنگ بنای نادرست در سطح کشور گذاشته میشد، دومین صورت سکوت مقام معظم رهبری بود که اشکالاتی داشت چون اقتضای جایگاه رهبری اینگونه نبود که رهبر سکوت کنند چراکه مردم منتظر موضع گیری رهبر در موضوع بنزین بودند و راه سوم موافقت با اصل طرح نه جزئیات طرح بود که ایشان با تدابیر خاص و حکیمانه خودشان در حمایت از تصمیم قوا برآمدند و با اصل طرح که تصمیم سران قوا بودند موافقت نمودند اما جزئیات را بدست کارشناسان سپردند و فرمودند که مواظب باشید به معیشت مردم لطمه ای وارد نشود و این طرح به نفع مردم تمام شود.</p>
      <p>حجت الاسلام فصیح نیا در پایان ضمن تقدیر و تشکر از بصیرت مردم ولایی شهرستان شاهین دژ از مسئولین شهرستان خواست تا ضمن رصد و بازرسی های پی در پی مراقب باشند تا عده ای از این زمینه (افزایش قیمت بنزین) سوء استفاده نکرده و قیمت اجناس و کالاها و خدمات را گران کنند.</p>
      <p>
        <b>بسیج مایه یاس و ناامیدی برای دشمنان و امیدواری دوستان نظام و انقلاب است/ بصیرت و هوشیاری ملت ایران اسلامی سبب شکست توطئه دشمنان شد/ شبکه های ماهواره به دنبال غیرت زدایی و ترویج بی بند و باری هستند</b>
      </p>
      <p>حجت الاسلام والمسلمین حمید حسن زاده در خطبه های نماز جمعه این هفته میاندوآب با تبریک هفته بسیج، اظهار کرد: بسیجیان همواره در دفاع از نظام و انقلاب، جانبازی و ایثارگری می کنند.<br/>امام جمعه میاندوآب افزود: عشق به دفاع از وطن، عشق به مقدسات، حاکمیت و ولایت در وجود بسیجیان تبلور یافته است.<br/>وی با بیان اینکه همه ما بسیجی هستیم، گفت: بسیجی یعنی لشکر مخلص خدا که هر جا نظام و انقلاب نیاز دارد در صحنه حضور داشته و جان فشانی کرده و دشمنان را مایوس و دوستان را امیدوار می سازد.<br/>حسن زاده در ادامه با اشاره به اینکه دشمنان در شبکه های ماهواره ای، اهداف خود را دنبال می کنند، تصریح کرد: صحنه گردان حوادث اخیر در کشور نیز شبکه های ماهواره ای بودند.<br/>امام جمعه میاندوآب با بیان اینکه شبکه های ماهواره ای به دنبال ترویج بی بند وباری در جامعه و غیرت زدایی هستند و با ارزش های دینی و اسلامی ما منافات دارد، اظهار کرد: دشمن امروز به نام دین علیه دین برنامه ریزی کرده و مصداق آن توهین به مقدسات شیعه و سنی در دو شبکه ماهواره ای که دفتر آنها در انگلیس از یکدیگر چند قدم بیشتر فاصله ندارد.<br/>وی با اشاره به اینکه برخی افراد مغرض و نادان و جاهل زمانی از توهم دشمن صحبت می کردند، تصریح کرد: اینکه بگوییم دشمن نداریم، خیالبافی است چرا که ما دشمن تا بن دندان مسلح داریم که علیه ما برنامه ریزی و توطئه می کند.<br/>امام جمعه میاندوآب افزود: امروز دشمن در شبکه های ماهواره ای تمام توان خود را به کار گرفته و می خواهد بنیان خانواده را متزلزل و واژه مقدس مادر را به لجن بکشد.<br/>وی هم چنین با اشاره به برخی آسیب ها و بدعت های غلط که سبب تزلزل بنیان خانواده می شود، بر لزوم توجه به نهاد خانواده تاکید کرد.<br/>حسن زاده در پایان با بیان اینکه آمریکا رو به افول است، افزود: نباید به آمریکایی که دشمنی اش با ملت ایران اسلامی اثبات شده است، اعتماد کرد.<br/>امام جمعه میاندوآب با تاکید بر اینکه مردم در مقابل اغتشاشگران ساکت نمی نشینند، گفت: مردم همیشه در صحنه میاندوآب همراه با ملت ایران اسلامی با تمام وجود در مقابل کسانی که برای کشور ما نقشه می کشند و توطئه چینی می کنند، می ایستند و مشت محکمی بر دهان آنان می زنند.<br/>وی گفت: ایران مهد شیران و شهید باکری ها و حججی ها بوده که در راه دفاع از وطن و میهن و نظام اسلامی جان خود را فدا می کنند.</p>
      <p> </p>
      <p>انتهای پیام/</p>
    </article>
  </body>
</html>