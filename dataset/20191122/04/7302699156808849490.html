<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/travel/detail/9620000112119"/>
    <meta property="og:site_name" content="MGR Online"/>
    <meta property="article:published_time" content="2019-11-22T04:46:00+00:00"/>
    <meta property="og:title" content="“วัดร่องขุ่น ไลท์ เฟส ตอน ปฐมบท” อลังการตระการตามัลติมีเดียโชว์ เชิดชูงานศิลปะชาติไทย"/>
    <meta property="og:description" content="เมื่อ 2 ครีเอเตอร์ อาจารย์เฉลิมชัย โฆษิตพิพัฒน์ และนายเกรียงไกร กาญจนะโภคิน ผู้ก่อตั้งและประธานเจ้าหน้าที่บริหาร กลุ่มบริษัท อินเด็กซ์ ครีเอทีฟ วิลเลจ จำกัด (มหาชน) จับมือสร้างสรรค์โปรเจคยักษ์แห่งปีกับงาน“วัดร่องขุ่น ไลท์ เฟส ตอน"/>
  </head>
  <body>
    <article>
      <h1>“วัดร่องขุ่น ไลท์ เฟส ตอน ปฐมบท” อลังการตระการตามัลติมีเดียโชว์ เชิดชูงานศิลปะชาติไทย</h1>
      <address><time datetime="2019-11-22T04:46:00+00:00">22 Nov 2019, 04:46</time> by <a rel="author">ผู้จัดการออนไลน์</a></address>
      <p>
        <a href="https://www.youtube.com/channel/UC0FDxtpWu-NKnJq5CovfZ1Q">
          <u>
            <b>Youtube :Travel MGR</b>
          </u>
        </a>
      </p>
      <figure>
        <img src="https://mpics.mgronline.com/pics/Images/562000011599301.JPEG"/>
        <figcaption>การแสดงปฐมบทแห่งวัดร่องขุ่น</figcaption>
      </figure>
      <p>เมื่อ 2 ครีเอเตอร์ อาจารย์เฉลิมชัย โฆษิตพิพัฒน์ และนายเกรียงไกร กาญจนะโภคิน ผู้ก่อตั้งและประธานเจ้าหน้าที่บริหาร กลุ่มบริษัท อินเด็กซ์ ครีเอทีฟ วิลเลจ จำกัด (มหาชน) จับมือสร้างสรรค์โปรเจคยักษ์แห่งปีกับงาน<b>“วัดร่องขุ่น ไลท์ เฟส ตอน ปฐมบท”</b> (Wat Rong Khun Light Fest, Episode: Begins) งานแสดง แสง เสียง ที่ยิ่งใหญ่ที่สุดของจังหวัดเชียงราย เพื่อเชิดชูงานศิลปะไทยให้เป็นที่ชื่นชมกล่าวขานไปทั่วโลก และประกาศศักยภาพความเก่งความสามารถของคนไทย สร้างประโยชน์และชื่อเสียงให้กับประเทศไทย ร่วมขับเคลื่อนอุตสาหกรรมการท่องเที่ยวที่เกิดขึ้นจากการจัดงานอีเว้นท์</p>
      <figure>
        <img src="https://mpics.mgronline.com/pics/Images/562000011599302.JPEG"/>
        <figcaption>อาจารย์เฉลิมชัย โฆษิตพิพัฒน์ (คนที่ 4 จากซ้าย) เกรียงไกร กาญจนะโภคิน (คนที่ 3 จากซ้าย) และเหล่านักแสดง</figcaption>
      </figure>
      <p>พร้อมเปิดฉากแสดงรับลมหนาวในรอบพรีเมียร์ด้วยการเนรมิตร 6 จุดแลนด์มาร์ค <b>“วัดร่องขุ่น”</b> ให้มีชีวิตเปลี่ยนสี เปล่งแสง ชวนให้นักท่องเที่ยวทั้งในประเทศและต่างชาติมาสัมผัสกับความมหัศจรรย์และความงดงามของสถาปัตยกรรมพุทธศิลป์ของ <b>“วัดขาว”</b> ที่ติด 1 ใน 10<b> “วัดที่สวยที่สุดในโลก”</b> ให้ได้ชมกันในยามค่ำคืนเป็นครั้งแรกและอาจเป็นครั้งเดียวที่พลาดไม่ได้ ตั้งเป้าขายบัตรหมดทุกรอบรวม 37,000 ใบ คาดสร้างรายได้การท่องเที่ยวจังหวัดเชียงรายมากกว่า 740 ล้านบาท ตลอดจัดการแสดง 1 เดือน เริ่มวันที่ 22 พ.ย.- 22 ธ.ค.นี้</p>
      <figure>
        <img src="https://mpics.mgronline.com/pics/Images/562000011599303.JPEG"/>
        <figcaption>หนทางสู่สวรรค์</figcaption>
      </figure>
      <p><b>อาจารย์เฉลิมชัย โฆษิตพิพัฒน์ </b>ศิลปินแห่งชาติ ผู้สร้างวัดร่องขุ่น กล่าวว่า “ปกติเป็นคนสนใจเรื่องงานไลท์ เฟส อยากจะทำตั้งแต่เริ่มสร้างวัดแล้ว ถึงวันนี้วัดร่องขุ่นครบ 22 ปีแล้ว บังเอิญได้คุยกับเมฆ อินเด็กซ์ ครีเอทีฟ (เกรียงไกร กาญจนะโภคิน)เค้าบอกอยากทำตั้งใจให้เป็นงานระดับโลก จึงร่วมงานกัน งานนี้เมฆสั่งเทคโนโลยีใหม่ๆ ของโลกเข้ามาเลยเรียกว่าจัดเต็มทุกอย่าง เพื่อที่จะสร้างชื่อเสียงให้กับประเทศไทย ต้องการอย่างเดียวคือแข่งกับโลก เพื่อโลกจะได้เห็นความงดงามของวัดร่องขุ่นในช่วงเวลาต่างๆ อย่างในตอนกลางวันวัดของเราสีขาวประดับด้วยกระจกเมื่อโดนแสงสะท้อนจากพระอาทิตย์จะสวยงามชนะเลิศอยู่แล้ว และเวลาที่แสงมันเปลี่ยนตั้งแต่เช้า กลางวัน เย็น มันจะสวยงามต่างกัน และในตอนกลางคืนเมื่อจัดงานไลท์เฟส ยิงแสง สาดไฟเข้าไปมันจะยิ่งสวยงามมากขึ้นทำให้เกิดอารมณ์ที่แตกต่าง หากท่านเคยเห็นงานไลท์เฟสในต่างประเทศแล้ว เราก็อยากเชิญชวนให้มาชมงานไลท์เฟสจากฝีมือคนไทยดูบ้าง มันเป็นการประกาศศักยภาพว่าคนไทยเก่ง นี่คืองานศิลปะของชาติ คือความงามที่เข้าถึงมนุษยชาติให้โลกได้รู้และชื่นชมกล่าวขานในสิ่งสวยงามของศิลปะไทยที่ยิ่งใหญ่ ให้คนไทยร่วมกันเชิดชูงานศิลปะไทย เป็นโปรเจคที่ตอบแทนบ้านเกิด เพราะวัดร่องขุ่นคือความภูมิใจของคนเชียงราย และเป็นสมบัติของคนไทยทุกคน เป็นสมบัติของชาติไทย”</p>
      <figure>
        <img src="https://mpics.mgronline.com/pics/Images/562000011599304.JPEG"/>
        <figcaption>ปากพญามาร</figcaption>
      </figure>
      <p>ด้าน<b>นายเกรียงไกร กาญจนะโภคิน</b> ผู้ก่อตั้งและประธานเจ้าหน้าที่บริหาร กลุ่มบริษัท อินเด็กซ์ ครีเอทีฟ วิลเลจ จำกัด (มหาชน) ผู้นำด้านการตลาดเชิงสร้างสรรค์อย่างครบวงจรในภูมิภาคอาเซียน บริษัท ครีเอทีฟอีเว้นท์ อันดับ 7 ของโลก (จัดอันดับโดยนิตยสารสเปเชี่ยล อีเว้นท์ แม็กกาซีน ประเทศสหรัฐอเมริกา) และผู้อำนวยการสร้างสรรค์วัดร่องขุ่น ไลท์เฟส เปิดเผยว่า “วัดร่องขุ่น ไลท์เฟส เป็นงานแสดง แสง เสียง ที่ยิ่งใหญ่ที่สุดของจังหวัดเชียงราย เพื่อเชิดชูงานศิลปะไทยให้เป็นที่ชื่นชมกล่าวขานไปทั่วโลก ทั้งในด้านการพัฒนาวงการศิลปะร่วมสมัย ถือเป็นการเปิดโลกทัศน์พร้อมเผยแพร่ผลงานศิลปะของไทยในรูปแบบใหม่ๆให้กว้างขวางทั้งด้านสร้างแนวคิด จินตนาการและมุมมองใหม่ๆให้ได้ซาบซึ้งไปกับความงดงามของศิลปะกับการแสดงที่มัลติมีเดียที่อัดแน่นไปด้วยเทคโนโลยีดิจิทัล แล้วบรรจงถ่ายทอดออกมาได้อย่างวิจิตรงดงามและตระการตา เป็นงานโชว์ฝีมือและความสามารถของคนไทยที่ไม่แพ้ต่างชาติแน่นอน</p>
      <figure>
        <img src="https://mpics.mgronline.com/pics/Images/562000011599305.JPEG"/>
        <figcaption>บ่อน้ำอธิษฐานจิต</figcaption>
      </figure>
      <p>“นอกจากเป็นโปรเจคที่มีส่วนสำคัญในการส่งเสริมการท่องเที่ยวเชิงคุณภาพ ยังช่วยสร้างภาพลักษณ์และชื่อเสียงให้กับประเทศไทย และขับเคลื่อนอุตสาหกรรมการท่องเที่ยวที่เกิดขึ้นจากการจัดงานอีเว้นท์อาทิในกลุ่มโรงแรมรีสอร์ต ร้านอาหาร และขนส่งสาธารณะ รวมทั้งสร้างอาชีพและรายได้ให้กับคนในพื้นที่ เป็นต้น การได้มาชมงานวัดร่องขุ่น ไลท์ เฟส ครั้งนี้ถือว่าคุ้มค่า เพราะมีให้ชมกันถึง 6 จุดแลนด์มาร์คยอดฮิต ที่เราเนรมิตรความมหัศจรรย์ขึ้นมาใหม่ เพื่อให้นักท่องเที่ยวทั้งในประเทศและต่างชาติมาสัมผัสกับความงดงามเมื่อ “วัดร่องขุ่น” ถูกปลุกให้มีชีวิตและเปลี่ยนสี เปล่งแสงได้ รับรองต้องประทับใจอย่างแน่นอน ตั้งเป้าขายบัตรหมดทุกรอบรวม 37,000 ใบ คาดสร้างรายได้การท่องเที่ยวจังหวัดเชียงรายมากกว่า 740 ล้านบาท ตลอดจัดการแสดง 1 เดือนเต็ม หากใครพลาดครั้งนี้อาจไม่ได้ชมอีกเลย” เกรียงไกร กล่าว</p>
      <figure>
        <img src="https://mpics.mgronline.com/pics/Images/562000011599306.JPEG"/>
        <figcaption>ต้นโพธิ์แห่งการตรัสรู้</figcaption>
      </figure>
      <p><b>“วัดร่องขุ่น ไลท์ เฟส ตอน ปฐมบท”</b> เป็นการแสดงเรื่องราวชีวิต จิตวิญญาณ และผลงานสู่การเป็นศิลปินแห่งชาติผู้ยิ่งใหญ่ของอาจารย์เฉลิมชัย โฆษิตพิพัฒน์ กับสุดยอดโชว์มัลติมีเดียระดับโลก ซึ่งนับเป็นครั้งแรกที่<b> “วัดร่องขุ่น”</b> สถาปัตยกรรมพุทธศิลป์ที่มีอัตลักษณ์และคุณค่าได้ถูกนำมาผสมผสานกับเทคโนโลยีดิจิทัลระดับโลก ด้วยการเนรมิตร 6 จุดแลนด์มาร์ค <b>“วัดร่องขุ่น”</b> ให้มีชีวิต อาทิ การใช้เทคนิค 3D Mapping, เลเซอร์โชว์ และปรากฏการณ์ Immersive Experience และการแสดงม่านน้ำ ฯ พร้อมปริศนาธรรมแฝงแง่คิดคำสอนทางพระพุทธศาสนา ภายใต้คอนเซปต์<b> “THE ILLUMINATION OF WHITE TEMPLE” </b>ที่สร้างความตื่นตาตื่นใจให้กับผู้ชมได้เพลิดเพลินสนุกกับการเดินชมและถ่ายภาพงานไลท์เฟสในตอนกลางคืน ทั้ง 5</p>
      <figure>
        <img src="https://mpics.mgronline.com/pics/Images/562000011599307.JPEG"/>
        <figcaption>สังสารวัฏ</figcaption>
      </figure>
      <p>จุดเริ่มจากจุดที่ 1. หนทางสู่สรวงสวรรค์ (THE WAY TO HEAVEN) จิตที่ละได้ซึ่งกิเลสตัณหาจะเจริญสู่แดนทิพย์วิมาน ประหนึ่งบัวหลุดพ้นน้ำเบิกบานจิต จุดที่ 2. ปากพญามาร-ขุมนรก (THE SINS) ความน่ากลัว ณ ขุมนรกจุดเชื่อมต่อสู่สู่สรวงสวรรค์ มีเพียงจิตที่บรรลุธรรมเท่านั้นถึงจะได้เดินทางสู่พุทธภูมิเบื้องหน้า จุดที่ 3. บ่อน้ำอธิษฐานจิต (ASTROLOGY) ให้แสงแห่งแรงอธิษฐานนำแสงสว่างมาสู่ภายในจิตใจ จุดที่ 4.ต้นโพธิ์แห่งการตรัสรู้ (ENLIGHTENING) การเล่าขานตำนานพระพุทธเจ้า จุดที่ 5.สังสารวัฏ (CIRCLE OF LIFE) สัจธรรมแห่งชีวิต การเกิด แก่ เจ็บ ตาย การหลุดพ้นจะต้องพึ่งอริยสัจ 4 ได้แก่ ทุกข์ ความจริงว่าด้วยทุกข์ สมุทัย ความจริงว่าด้วยเหตุแห่งทุกข์ นิโรธ ความจริงว่าด้วยความดับทุกข์ มรรค ข้อปฏิบัติให้ถึงความดับทุกข์</p>
      <figure>
        <img src="https://mpics.mgronline.com/pics/Images/562000011599308.JPEG"/>
        <figcaption>บรรยากาศการแสดง</figcaption>
      </figure>
      <p>สำหรับการแสดงจุดที่ 6.ปฐมบทแห่งวัดร่องขุ่น (WAT RONG KHUN BEGINS) ณ หอพระพิฆเนศ จะเป็นการจัดที่นั่งให้ชมการแสดง เปิดฉากอย่างยิ่งใหญ่ด้วยดนตรีโหมโรงครบเครื่องไฟเรืองรองส่องสว่างจับตาที่องค์พระพิฆเนศในรูปแบบของการแสดงละครเวทีที่จะพาผู้ชมย้อนกลับไปยังจุดเริ่มต้นของศิลปินผู้ยิ่งใหญ่ในหมู่บ้านเล็กๆในจังหวัดเชียงราย กับเรื่องราวการเดินทางต่อสู่กับโชคชะตา อุปสรรค และความเชื่อสู่การศิลปินแห่งชาติผู้ยิ่งใหญ่ที่ทั่วโลกรู้จักในชื่อของอาจารย์เฉลิมชัย โฆษิตพิพัฒน์ ทั้งการสร้างสรรค์ในแต่ละฉากมีความสวยงามเต็มเปี่ยมไปด้วยเรื่องราวของวัฒนธรรม วิถีชีวิต ของคนไทยชาวภาคเหนือ เมื่อนำดนตรีและการใช้ภาษาถิ่นแบบชาวล้านนามาใช้ในการแสดงครั้งนี้ช่วยเพิ่มเสน่ห์ในการชมได้อย่างงดงามตราตรึง หากใครได้ชมแล้วจะประทับใจไม่รู้เลือน</p>
      <figure>
        <img src="https://mpics.mgronline.com/pics/Images/562000011599309.JPEG"/>
        <figcaption>ฉากการแสดงที่งดงาม</figcaption>
      </figure>
      <p>นอกจากงาน<b> “วัดร่องขุ่น ไลท์ เฟส ตอน ปฐมบท” </b>สร้างสรรค์โชว์โดย อาจารย์เฉลิมชัย โฆษิตพิพัฒน์ และนายเกรียงไกร กาญจนะโภคิน แล้วยังเป็นการรวมตัวของสุดยอดฝีมือจากหลากหลายสาขา อาทิ มด ทรงพล ไตรเนตร Show Director กับประสบการณ์มากกว่า 20 ปีในการกำกับงานสเตจโชว์และเชี่ยวชาญการออกแบบการแสดงเทคนิคสื่อผสม ร่วมกับอินเด็กซ์สตูดิโอมัลติมีเดียทีม, แน่น สราวุธ เลิศปัญญานุช สุดยอดนักแต่งเพลงผู้สร้างสรรค์บทประพันธ์มิวสิคัลชื่อดังมาร่วมสร้างสรรค์บทเพลงไพเราะเต็มอิ่มและซาบซึ้ง, ครูโจ้ วาไรตี้ Director and Choreographer ชื่อดังที่สร้างผลงานมากมาย และบริษัท ไลท์ซอร์ส ผู้นำการออกแบบแสงอันดับ 1 ในอุตสาหกรรมบันเทิง เป็นต้น</p>
      <figure>
        <img src="https://mpics.mgronline.com/pics/Images/562000011599310.JPEG"/>
        <figcaption>ความสวยงามของการแสดง</figcaption>
      </figure>
      <figure>
        <img src="https://mpics.mgronline.com/pics/Images/562000011599311.JPEG"/>
        <figcaption>การแสดงอันตระการตา</figcaption>
      </figure>
      <p>สำหรับผู้ที่ซื้อบัตรเข้าชมงาน <b>“วัดร่องขุ่น ไลท์ เฟส ตอน ปฐมบท”</b> นอกจากได้เชิดชูงานศิลปะชาติไทยที่ควรค่าแห่งความภาคภูมิใจที่เกิดจากฝีมือคนไทยแล้ว ยังได้ร่วมทำบุญโดยรายได้ส่วนหนึ่งจากการจำหน่ายบัตรเข้าชมมอบให้โรงพยาบาลเชียงรายประชานุเคราะห์อีกด้วย เปิดการแสดงตั้งแต่วันที่ 22 พ.ย. - 22 ธ.ค. 2562 ทุกวันจันทร์ถึงวันอาทิตย์ วันละ 2 รอบการแสดง รอบการแสดง 60 นาที รอบที่ 1 เวลา 18.30 น. รอบที่ 2 เวลา 20.30 น. (มีวันที่ 22 พ.ย. / 23 พ.ย. / 29 พ.ย. / 30 พ.ย. / 7 ธ.ค. และ 10 ธ.ค. สนใจซื้อบัตรที่ไทยทิกเก็ตเมเจอร์ โทร. 0-2262-3456 หรือ <a href="http://www.thaiticketmajor.com/">www.thaiticketmajor.com </a>ติดตามข้อมูลเพิ่มเติมที่ facebook.com/Watrongkhunlightfest; Instagram: Watrongkhunlightfest; และ <a href="http://www.watrongkhunlightfest.com/">www.watrongkhunlightfest.com:</a><br/>สามารถส่งข้อมูลข่าวสารด้านการท่องเที่ยว-อาหารมาได้ที่ กอง บก.ข่าวท่องเที่ยว แฟกซ์ 0-2629-4467 อีเมล์ travel_astvmgr@hotmail.com หรือติดตามเพิ่มเติมได้ที่ <a href="https://www.facebook.com/travel.astvmanager/?ref=bookmarks"><u><b>Facebook :Travel @ Manager</b> </u></a><br/><br/>ชมคลิปต่าง ๆ ได้ที่ <a href="https://www.youtube.com/channel/UC0FDxtpWu-NKnJq5CovfZ1Q"><u><b>Travel MGR</b></u></a></p>
      <figure>
        <iframe src="https://www.youtube.com/embed/7CuE9HGHKLk" width="560" height="315" data-service="Youtube" scrolling="no"/>
      </figure>
      <related>
        <h4>แกลเลอรี</h4>
        <a href="https://mgronline.com/travel/photo-gallery/9620000112119"/>
      </related>
    </article>
  </body>
</html>