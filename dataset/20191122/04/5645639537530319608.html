<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dotekomanie.cz/2019/11/google-zarizne-dalsi-sluzbu-tentokrat-cloud-print/"/>
    <meta property="og:site_name" content="Dotekomanie.cz"/>
    <meta property="article:published_time" content="2019-11-22T04:45:12+00:00"/>
    <meta property="og:title" content="Google „zařízne“ další službu, tentokrát Cloud Print"/>
    <meta property="og:description" content="Google se rozhodl ukončit službu Cloud Print, jelikož Chrome OS již podporuje běžné tiskárny. Termín ukončení je 31. prosince 2020."/>
  </head>
  <body>
    <article>
      <h1>Google „zařízne“ další službu, tentokrát Cloud Print</h1>
      <address><time datetime="2019-11-22T04:45:12+00:00">22 Nov 2019, 04:45</time> by <a rel="author" href="https://dotekomanie.cz/author/premyslvaculik/" target="_blank">Přemysl Vaculík</a></address>
      <p>Google nemá problém ukončit jakoukoliv službu, aplikaci nebo hardware. Do této chvíle se dá napočítat 18 ukončených aplikací, 157 služeb a 16 hardwarových produktů. Do dnešního dne mi například chybí služba Google Reader nebo původní Inbox by Gmail, případně Google+. Nyní se budeme muset rozloučit se službou Google Cloud Print.</p>
      <h3>Google Cloud Print končí</h3>
      <p>Služba přinesla jednoduchost a pohodlnost pro tisknutí z jakéhokoliv místa a z jakéhokoliv zařízení, i z mobilu s Androidem. Ve své podstatě stačí, abyste měli tiskárnu napojenou na počítač s webových prohlížečem Chrome, v kterém jste přihlášeni pod svým Google účtem. Následně jste mohli zaslat příkaz k tisknutí z jakéhokoliv místa s připojením k internetu. Mohli jste si tak dopředu nechat z mobilního telefonu vytisknout dokument doma nebo v práci. Dokonce šlo sdílet takovou tiskárnu se svými přáteli nebo spolupracovníky.</p>
      <figure>
        <img src="https://dotekomanie.cz/wp-content/uploads/2019/11/A-Preface-to-Google-Cloud-Print-Technology2-625x300x.jpg"/>
      </figure>
      <p>Nyní se ale dozvídáme, že Google ukončí tuto službu. Byl stanoven termín 31. prosince 2020. Od 1. ledna služba jako taková již nebude k dispozici. Očekávali bychom, že důvodem bude například malá uživatelská základna, ale dle oficiálního vysvětlení je důvod někde jinde. Google <a href="https://support.google.com/chrome/a/answer/9633006">vysvětluje na stránce podpory</a>, že služba Google Cloud Print byla cílena na zařízení s Chrome OS, tedy Chromebooky. Tato zařízení ale nedávno získala podporu běžných tiskáren, takže není zapotřebí udržovat Google Cloud Print.</p>
      <p>Nyní mají společnosti, které využívají Google Cloud Print, jeden rok na přechod k alternativnímu řešení od jiných společností. Možná by někoho napadlo využít Samsung Cloud Print, ale i tato služba prošla umrtvením. Dle <a href="https://www.samsungcloudprint.com/">oficiálních stránek</a> došlo k ukončení 1. listopadu tohoto roku, aspoň tedy v našem regionu.</p>
      <p>Pokud jste si kupovali tiskárnu s podporou této služby, což znamenalo, že má k dispozici možnost připojení k internetu, tak nebude tato služba fungovat od výše uvedeného data a budete se také muset podívat po jiném řešení. Samotná aplikace pro Android bude taktéž odstraněna.</p>
      <figure>
        <iframe src="https://www.youtube.com/embed/1A5zvYda7Eo" width="560" height="315" data-service="Youtube" scrolling="no"/>
      </figure>
      <footer>Zdroje: <a href="https://9to5google.com/2019/11/21/google-cloud-print-dead-2020/#c4ca4/">9to5google.com</a>, <a href="https://www.androidpolice.com/2019/11/21/google-cloud-print-will-shut-down-after-2020-following-10-year-beta-period/#c4ca4/">androidpolice.com</a>, <a href="https://killedbygoogle.com/#c4ca4/">killedbygoogle.com</a>, <a href="https://supportz.com/a-preface-to-google-cloud-print-technology/#c4ca4/">supportz.com</a></footer>
    </article>
  </body>
</html>