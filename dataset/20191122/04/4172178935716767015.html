<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/auto-moto/aytokinito/article/74144/ti-vlaves-prokaloyntai-otan-odigoyme-me-lampaki"/>
    <meta property="og:site_name" content="ΦΩΣ"/>
    <meta property="article:published_time" content="2019-11-22T04:26:15+00:00"/>
    <meta property="og:title" content="Τι βλάβες προκαλούνται όταν οδηγούμε με «λαμπάκι»;"/>
    <meta property="og:description" content="Μια κακή συνήθεια, η οποία εν πολλοίς μετετράπη σε αναγκαίο κακό τον καιρό της κρίσης, είναι ο ανεφοδιασμός του αυτοκινήτου μόνο όταν ανάψει το «λαμπάκι» στο..."/>
  </head>
  <body>
    <article>
      <h1>Τι βλάβες προκαλούνται όταν οδηγούμε με «λαμπάκι»;</h1>
      <h2>Μια κακή συνήθεια, η οποία εν πολλοίς μετετράπη σε αναγκαίο κακό τον καιρό της κρίσης, είναι ο ανεφοδιασμός του αυτοκινήτου μόνο όταν ανάψει το «λαμπάκι» στο καντράν.</h2>
      <address><time datetime="2019-11-22T04:26:15+00:00">22 Nov 2019, 04:26</time> by <a rel="author">ΦΩΣ TEAM</a></address>
      <p>Μια κακή συνήθεια, η οποία εν πολλοίς μετετράπη σε αναγκαίο κακό τον καιρό της κρίσης, είναι ο ανεφοδιασμός του αυτοκινήτου μόνο όταν ανάψει το «λαμπάκι» στο καντράν. Πολλοί Έλληνες εξαναγκάστηκαν να μάθουν στην οδήγηση με λίγο καύσιμο στο ντεπόζιτο, διατηρώντας τον κινητήρα και το σύστημα τροφοδοσίας σε αυτή την κατάσταση σχεδόν επί μονίμου βάσεως. Μια τακτική, ωστόσο, που μπορεί να προκαλέσει πολλές βλάβες, όπως εξηγεί και ο<b> Jason Fenske</b> του <b>Engineering Explained</b>, αλλά και τα εγχειρίδια χρήσης των κατασκευαστών.</p>
      <p>Η λιγοστή ποσότητα καυσίμου, ανεξαρτήτως αν πρόκειται για βενζίνη ή πετρέλαιο, έχει ως αποτέλεσμα την <b>ακανόνιστη τροφοδοσία καυσίμου</b>, δημιουργώντας αντίστοιχα προβλήματα στην καύση. Το μείγμα αναγκαστικά γίνεται πιο φτωχό, προκαλώντας «πειράκια» με τα δεδομένα προβλήματα που επιφέρει στους κυλίνδρους, τα πιστόνια και τις μπιέλες η άναρχη αυτανάφλεξη στον θάλαμο καύσης. Εκτός αυτού, <b>η αστάθεια στην τροφοδοσία μπορεί να περάσει άκαυστο καύσιμο στο σύστημα εξαγωγής</b> και κατ’ επέκταση τον <b>καταλύτη, μειώνοντας την διάρκεια ζωής του.</b></p>
      <p>Φυσικά δεν πρέπει να ξεχνάμε τις πιο γνωστές βλάβες, που αφορούν την<b> τρόμπα βενζίνης και τα μπεκ.</b> Αμφότερα, όταν το ντεπόζιτο είναι σχεδόν άδειο, τραβάνε σκουπιδάκια και επικαθίσεις από τον πάτο, με τον κίνδυνο του βουλώματος να αυξάνεται εκθετικά όσο περισσότερο οδηγούμε υπό αυτές τις συνθήκες.</p>
      <p>Επιπρόσθετα, η οδήγηση με λιγοστό απόθεμα καυσίμου ενδέχεται να προκαλέσει απότομη ακινητοποίηση του οχήματος και κίνδυνο σύγκρουσης, ει<b>δικά σε δρόμους με κλίση</b>. Η μικρή ποσότητα στο ρεζερβουάρ συγκεντρώνεται σε ένα σημείο, η αντλία αδυνατεί να «ρουφήξει» επαρκή ποσότητα –τραβώντας παράλληλα τα προαναφερθέντα σκουπίδια- και ο κινητήρας μπορεί να ρετάρει ή και να σβήσει εντελώς, με ό,τι αυτό συνεπάγεται για την οδική ασφάλεια.</p>
      <p>Όπως υπογραμμίζει ο Fenske, καμία βλάβη δεν είναι ακαριαία – πλην ελαχίστων εξαιρέσεων. Για παράδειγμα, η αντλία ή τα μπεκ δεν θα βουλώσουν μονομιάς αλλά μετά από καιρό οδήγησης στο «λαμπάκι». Παρόλα αυτά, αν τα ανωτέρω μηχανικά μέρη είναι ήδη ταλαιπωρημένα και σταθούμε άτυχοι στην επιλογή βενζινάδικου, βάζοντας λίγη ποσότητα καυσίμου που παράλληλα θα είναι έντονα νοθευμένη, αμφότερα μπορεί να φράξουν ταχύτατα και να οδηγήσουν σε ακινητοποίηση του οχήματος.</p>
      <figure>
        <iframe src="https://www.youtube.com/embed/WWDFAPXsk9s" width="560" height="315" data-service="Youtube" scrolling="no"/>
      </figure>
      <p>Πηγή:<a href="http://www.autogreeknews.gr/hrisima/ti-vlaves-prokaloyntai-otan-odigoyme-me-lampaki"> autogreeknews.gr</a></p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/auto-moto/aytokinito/article/74127/poso-kanei-to-nissan-gt-r-stin-ellada"/>
        <a href="https://www.fosonline.gr/auto-moto/aytokinito/article/74126/nees-mercedes-gle-kai-gls-63-s-me-612-ippoys"/>
        <a href="https://www.fosonline.gr/auto-moto/aytokinito/article/74006/poio-aytokinito-einai-32-xronia-no1-stin-eyropi"/>
        <a href="https://www.fosonline.gr/auto-moto/aytokinito/article/74005/neo-kai-pio-spor-audi-e-tron-sportback-me-408-ippoys"/>
        <a href="https://www.fosonline.gr/auto-moto/aytokinito/article/74004/entyposiazei-to-neo-vw-id-space-vizzion"/>
        <a href="https://www.fosonline.gr/basket/euroleague/article/73834/ypopsifios-gia-tin-omada-tis-dekaetias-stin-euroleague-o-taioys-vid"/>
      </related>
    </article>
  </body>
</html>