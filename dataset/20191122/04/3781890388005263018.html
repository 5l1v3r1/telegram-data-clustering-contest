<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742955"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T04:30:00+00:00"/>
    <meta property="og:title" content="'เสรีพิศุทธ์'เมินเกมพปชร.!ส่ง'ไพบูลย์'เสียบกมธ.ป.ป.ช."/>
    <meta property="og:description" content="“เสรีพิศุทธ์”เมินพปชร. ส่ง“ไพบูลย์” เสียบ กมธ.ป.ป.ช.แทน“ดล” เชื่อเจอแรงกดดันในฝั่งรัฐบาล  แจงยกเลิกคำสั่งแต่งตั้งที่ปรึกษาประธานกมธ.แล้ว เปลี่ยนเป็น“เพื่อให้ทราบ”"/>
  </head>
  <body>
    <article>
      <h1>'เสรีพิศุทธ์'เมินเกมพปชร.!ส่ง'ไพบูลย์'เสียบกมธ.ป.ป.ช.</h1>
      <address>
        <time datetime="2019-11-22T04:30:00+00:00">22 Nov 2019, 04:30</time>
      </address>
      <p>
        <b>“เสรีพิศุทธ์”เมินพปชร. ส่ง“ไพบูลย์” เสียบ กมธ.ป.ป.ช.แทน“ดล” เชื่อเจอแรงกดดันในฝั่งรัฐบาล  แจงยกเลิกคำสั่งแต่งตั้งที่ปรึกษาประธานกมธ.แล้ว เปลี่ยนเป็น“เพื่อให้ทราบ”</b>
      </p>
      <p>เมื่อวันที่ 22 พ.ย.  ที่รัฐสภา พล.ต.อ.เสรีพิศุทธ์ เตมียเวส ส.ส.บัญชีรายชื่อ  หัวหน้าพรรคเสรีรวมไทย ในฐานะประธานคณะกรรมาธิการป้องกันและปราบปรามการทุจริตประพฤติมิชอบ  สภาผู้แทนราษฎร(กมธ.ป.ป.ช.)กล่าวถึงกรณีที่นายดล เหตระกูล ส.ส.บัญชีรายชื่อ พรรคชาติพัฒนา ลาออกจากการเป็น กรรมาธิการ ป.ป.ช. โดยพรรคพลังประชารัฐ จะส่งนายไพบูลย์ นิติตะวัน ส.ส.บัญชีรายชื่อ พรรคพลังประชารัฐ มาทำหน้าที่แทนว่า ยังไม่ได้รับหนังสือลาออกจากนายดล และไม่กังวลที่พรรคพลังประชารัฐ จะส่งนายไพบูลย์มาทำหน้าที่แทน เพราะเชื่อว่า เป็นการกดดันจากฝั่ง ส.ส.รัฐบาล เพราะเมื่อมีการเปลี่ยนตัวให้นายสิระ เจนจาคะ และน.ส.ปารีณา ไกรคุปต์ ส.ส.พลังประชารัฐ มาเป็นกรรมาธิการก็มีแต่ป่วน<br/><br/>เมื่อถามถึง กรณีที่น.ส.ปารีณา ไปแจ้งความเอาผิด กรณีฝืนมติที่ประชุม กรรมาธิการที่ให้ออกหนังสือเรียกนายกรัฐมนตรี และรองนายกรัฐมนตรีแบบธรรมดา แต่พล.ต.อ.เสรีพิศุทธ์ กลับสั่งการให้ออกเป็นหนังสือคำสั่งเรียกนั้น  พล.ต.อ.เสรีพิศุทธ์ กล่าวชี้แจงว่า เป็นความไม่เข้าใจของน.ส.ปารีณา พร้อมยืนยันได้ดำเนินการตามขั้นตอนของรัฐธรรมนูญที่ในเชิญนายกรัฐมนตรี แต่รูปแบบการออกหนังสือนั้นไม่มีการกำหนดรูปแบบ จึงต้องใช้รูปแบบของหนังสือคำสั่งเรียก อย่างไรก็ตามส่วนกรณีการออกประกาศแต่งตั้งที่ปรึกษาประธานกมธ.ป.ป.ช. ซึ่งไประบุมติที่ประชุมในวันที่ 20 พ.ย. แต่กลับมีการเผยแพร่ก่อนเมื่อวันที่ 18 พ.ย.ที่ผ่านมานั้น ล่าสุด ตนได้ยกเลิกหนังสือดังกล่าวไปแล้ว เพื่อเปลี่ยนหนังสือใหม่ เป็นเพื่อให้ทราบแล้ว.<br/> </p>
    </article>
  </body>
</html>