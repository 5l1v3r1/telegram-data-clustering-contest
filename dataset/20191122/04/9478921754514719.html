<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/featured/germania-archizei-simera-to-krisimo-synedrio-toy-cdu/"/>
    <meta property="og:site_name" content="ert.gr"/>
    <meta property="article:published_time" content="2019-11-22T04:22:08+00:00"/>
    <meta property="og:title" content="Γερμανία: Αρχίζει σήμερα το κρίσιμο Συνέδριο του CDU"/>
    <meta property="og:description" content="Στη Λειψία της Γερμανίας στρέφεται το ενδιαφέρον της εξωτερικής πολιτικής σκηνής καθώς ξεκινά το Τακτικό Συνέδριο του Χριστιανοδημοκρατικού Κόμματος (CDU) που θα κρίνει το μέλλον του."/>
  </head>
  <body>
    <article>
      <h1>Γερμανία: Αρχίζει σήμερα το κρίσιμο Συνέδριο του CDU</h1>
      <address><time datetime="2019-11-22T04:22:08+00:00">22 Nov 2019, 04:22</time> by <a rel="author">Βιβή Παπαστεφάνου</a></address>
      <p>Στη Λειψία της Γερμανίας στρέφεται το ενδιαφέρον της εξωτερικής πολιτικής σκηνής καθώς ξεκινά το Τακτικό Συνέδριο του Χριστιανοδημοκρατικού Κόμματος (CDU) που θα κρίνει το μέλλον του.</p>
      <p>Μεγάλες προκλήσεις στις οποίες καλείται να απαντήσει το κόμμα της <b>Άνγκελα Μέρκελ</b>, θεωρούνται τα χαμηλά ποσοστά στις ευρωεκλογές και στις πρόσφατες εκλογές σε επίπεδο Κρατιδίων, η άνοδος της Ακροδεξιάς και του λαϊκισμού, οι επικρίσεις που δέχεται η νέα Αρχηγός του κόμματος, ένα χρόνο μετά τη διαδοχή της Καγκελαρίου στην ηγεσία και τα προβλήματα του κυβερνητικού «μεγάλου συνασπισμού».</p>
      <p>Μετά το Σοσιαλδημοκρατικό Κόμμα (SPD), και το CDU αντιμετωπίζει πλέον ζήτημα ηγεσίας, μόλις έναν χρόνο μετά την εκλογή της <b>Άνεγκρετ Κραμπ-Καρενμπάουερ</b> στη θέση της Προέδρου του.</p>
      <p>Η «ΑΚΚ», όπως την αποκαλεί ο γερμανικός Τύπος, δεν θεωρείται πλέον σίγουρη επόμενη Καγκελάριος, όπως τον Δεκέμβριο, όταν, με την βοήθεια της κυρίας Μέρκελ, κέρδιζε – έστω οριακά – τον <b>Φρίντριχ Μερτς</b> στην μάχη για την ηγεσία.</p>
      <p>Στις Ευρωεκλογές το κόμμα έχασε επτά εκατοστιαίες μονάδες, ενώ στην Θουριγγία και στο Βρανδεμβούργο τερμάτισε τρίτο και στην Σαξονία έχασε επτά μονάδες.</p>
      <p>«Το κόμμα σπαρταράει», σχολίασε η εφημερίδα <b>Die Welt</b>. «Η πτώση του κόμματος δεν μπορεί πια να αγνοηθεί», δήλωσε ο κ. Μερτς, ο οποίος μάλιστα ζήτησε να λάβει σήμερα τον λόγο αμέσως μετά την αρχηγό, αν και έχει σπεύσει να καθησυχάσει ότι δεν προτίθεται να θέσει ζήτημα προσώπων.</p>
      <figure>
        <img src="https://www.ert.gr/wp-content/uploads/2019/11/germany_mertz.jpg"/>
        <figcaption>Φρίντριχ Μερτς<br/>(AP Photo/Markus Schreiber)</figcaption>
      </figure>
      <p>Πολλοί εντούτοις εκτιμούν ότι θα προκαλέσει, έστω εμμέσως, την κα Κραμπ-Καρενμπάουερ, τόσο για την πορεία του κόμματος όσο και για το ζήτημα του υποψήφιου Καγκελάριου, στις επόμενες ομοσπονδιακές εκλογές.</p>
      <p>Μέχρι τώρα στο CDU ήταν σχεδόν αυτονόητο ότι ο/η αρχηγός του κόμματος ήταν αυτόματα υποψήφιος ή υποψήφια Καγκελάριος, όμως τα τελευταία αποτελέσματα και οι εσωτερικές αντιπαραθέσεις έχουν οδηγήσει σε συζήτηση και σχετικά με το εάν θα μπορούσε ο υποψήφιος Καγκελάριος να είναι άλλος από την αρχηγό – κάποιος που θα μπορούσε, ενδεχομένως, να φέρει καλύτερο αποτέλεσμα στην κάλπη.</p>
      <p>Η συζήτηση επικεντρώνεται πιο συγκεκριμένα στην <b>πρόταση της Νεολαίας του CDU</b> η επιλογή του υποψηφίου να γίνει από την βάση του κόμματος.<br/>Σε αυτή την περίπτωση, σύμφωνα τουλάχιστον με δημοσκοπήσεις, η σημερινή αρχηγός θα είχε ελάχιστες πιθανότητες να επιλεγεί.<br/>Μόλις το <b>19% των Γερμανών</b> τη θεωρεί κατάλληλη για το αξίωμα της καγκελάριου, ενώ το <b>42%</b> προτιμά τον <b>Φρίντριχ Μερτς</b>.</p>
      <p>Αλλαγή πορείας ζήτησε και ο Πρωθυπουργός της Σαξονίας Μίχαελ Κρέτσμερ, ο οποίος σε συνέντευξή του στη <b>Handelsblatt</b> τόνισε ότι «είτε θα αλλάξουμε την πολιτική μας, είτε οι πολίτες θα αλλάξουν την σύνθεση του Ομοσπονδιακού Κοινοβουλίου».</p>
      <p>«Το θέμα της Καγκελαρίας θα επισκιάσει τα πάντα στο Συνέδριο», προεξοφλεί το περιοδικό <b>Der Spiegel</b>, καθώς υπάρχει σχέδιο που θα τεθεί σε ψηφοφορία, αλλά η Άνεγκρετ Κραμπ-Καρενμπάουερ από την πλευρά της φαίνεται αποφασισμένη να εστιάσει στα ζητήματα προγράμματος και «γραμμής» του CDU.</p>
      <p>
        <b>Πηγή: ΑΠΕ-ΜΠΕ</b>
      </p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/ellada/politiki/k-mitsotakis-i-ellada-tha-synechisei-tis-kiniseis-gia-viosimi-anaptyxi/"/>
        <a href="https://www.ert.gr/perifereiakoi-stathmoi/kerkira/kerkyra-10-kerkyraioi-sto-synedrio-toy-kinal/"/>
        <a href="https://www.ert.gr/perifereiakoi-stathmoi/kavala/thasos-symmetochi-tis-thasoy-sto-2o-epistimoniko-politistiko-anaptyxiako-kai-gastronomiko-foroym-ellinoaigyptiakis-filias/"/>
        <a href="https://www.ert.gr/frontpage/sto-synedrio-toy-elk-o-kyriakos-mitsotakis-dieyrynsi-tis-ee-kai-klimatiki-allagi-sta-themata/"/>
        <a href="https://www.ert.gr/eidiseis/epistimi/oi-exypnes-poleis-toy-mellontos-sto-epikentro-toy-smart-city-expo-sti-varkeloni/"/>
        <a href="https://www.ert.gr/eidiseis/ellada/politiki/antiparatheseis-stelechon-enopsei-toy-synedrioy-toy-pasok/"/>
      </related>
    </article>
  </body>
</html>