<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/religija/35282-popiezius-tailando-politikams-musu-visuomenems-reikia-svetingumo-meistru"/>
    <meta property="og:site_name" content="budas.lt"/>
    <meta property="article:published_time" content="2019-11-22T04:36:00+00:00"/>
    <meta property="og:title" content="Popiežius Tailando politikams: mūsų visuomenėms reikia „svetingumo meistrų“"/>
    <meta property="og:description" content="Atvykęs į Tailandą trečiadienio vidudienį vietos laiku, likusią pirmosios vizito dienos dalį popiežius ilsėjosi. Oficiali vizito programa prasidėjo ketvirtadienio rytą. Apie 9 val. vietos laiku (Lietuvos laiku – 4 val. ryto) popiežius atvyko į Tailando vyriausybės rūmus, pirmiausiai susitiko su premjeru ir po to, kreipdamasis į vyriausybės ir diplomatinio korpuso narius bei politinio ir visuomeninio gyvenimo atstovus, perskaitė pirmąją savo oficialią kalbą."/>
  </head>
  <body>
    <article>
      <h1>Popiežius Tailando politikams: mūsų visuomenėms reikia „svetingumo meistrų“</h1>
      <address>
        <time datetime="2019-11-22T04:36:00+00:00">22 Nov 2019, 04:36</time>
      </address>
      <figure>
        <img src="http://budas.lt/images/lapkritis/reikia.jpeg"/>
      </figure>
      <p>Atvykęs į Tailandą trečiadienio vidudienį vietos laiku, likusią pirmosios vizito dienos dalį popiežius ilsėjosi. Oficiali vizito programa prasidėjo ketvirtadienio rytą. Apie 9 val. vietos laiku (Lietuvos laiku – 4 val. ryto) popiežius atvyko į Tailando vyriausybės rūmus, pirmiausiai susitiko su premjeru ir po to, kreipdamasis į vyriausybės ir diplomatinio korpuso narius bei politinio ir visuomeninio gyvenimo atstovus, perskaitė pirmąją savo oficialią kalbą.</p>
      <p>„Dėkoju už galimybę būti su jumis ir lankyti jūsų šalį, turtingą nuostabia gamta, garsėjančią senomis dvasinėmis ir kultūrinėmis tradicijomis – pirmiausiai svetingumu, kurį šiandien man asmeniškai tenka patirti“, – sakė popiežius Tailando politikams ir visuomenės elitui. Tailandas yra valstybė su labai didele kultūrų įvairove. Nuo seno siekiama pripažinti šios įvairovės svarbą ir užtikrinti pagarbą visoms etninėms ir religinėms grupėms, visoms filosofijoms ir idėjoms. Tai, pasak popiežiaus, labai svarbu dabartiniais laikais, nes jei globalizacijos procesas vadovausis vien ekonominiais ir finansiniais kriterijais, kels pavojų tiems esminiams bruožams, kuriais remiasi mūsų tautų savitumas ir dvasinis grožis. Popiežius sakė, kad ši problema labai rūpi Katalikų Bažnyčiai ir maža, bet labai gyvastinga Tailando katalikų bendruomenė yra pasiryžusi prisidėti, kad būtų išsaugotos tos savitos tailandiečių tautos vertybės, kurios yra paminėtos ir nacionaliniame himne: „Esame taikūs ir nuoširdūs, bet ne bailiai“.</p>
      <p>Šios šalies vardas yra „laisvė“, sakė popiežius, atkreipęs dėmesį, kad būtent tą reiškia valstybės pavadinimas. Tačiau laisvė įmanoma tik tuomet, kai esame vieni už kitus atsakingi ir sugebame įveikti visas nelygybės formas. Dėl to reikia siekti, kad visiems žmonėms ir visoms bendruomenėms būtų užtikrintas švietimas, darbas, sveikatos apsauga, kad būtų sukurtos sąlygos, reikalingos darniam vystymuisi. Popiežius paminėjo migracijos problemą, kuri yra labai aktuali ir šiame Azijos regione. Tailandas suteikė prieglobstį daugybei žmonių iš kaimyninių šalių. Popiežiaus kalboje buvo paminėta ir kita labai skaudi problema: moterų ir vaikų išnaudojimas. „Dėkoju Tailando vyriausybei už visas pastangas, kuriomis siekiama išrauti šį blogį, taip pat visiems –asmenims ir organizacijoms – kas kovoja su šiuo reiškiniu ir siekia sugrąžinti žmogaus asmens orumą“, – sakė popiežius, pridurdamas, kad tautų ateitis labai priklauso nuo to, ar jos sugeba apsaugoti savo žmonių orumą.</p>
      <p>Šiandien mūsų visuomenėms labai reikia atvirų žmonių, „svetingumo meistrų“, reikia moterų ir vyrų, kuriems rūpi visos žmonijos pažanga, kurie kasdieniu darbu ugdo teisingumą, solidarumą ir brolišką darną. Šito jums linkėdamas, sakė popiežius, meldžiu, kad Dievas laimintų jūsų šalį, jos vadovus ir visus gyventojus. (JM / <i>VaticanNews)</i></p>
    </article>
  </body>
</html>