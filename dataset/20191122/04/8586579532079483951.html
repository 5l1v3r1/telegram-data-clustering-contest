<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/zeydan-karalar-adanada-mali-disiplini-sagladik-257397h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-22T04:31:00+00:00"/>
    <meta property="og:title" content="Zeydan Karalar: &quot;Adana'da mali disiplini sağladık&quot;"/>
    <meta property="og:description" content="Adana Büyükşehir Belediyesini 4,5 milyar lira borçla devraldıklarını açıklayan Adana Büyükşehir Belediye Başkanı Zeydan Karalar belediyede 4 ayda mali disiplini sağlayarak 15-20 milyon lira açık veren ASKİ'yi aynı miktarda fazla verir hale getirdiklerini vurguladı."/>
  </head>
  <body>
    <article>
      <h1>Zeydan Karalar: "Adana'da mali disiplini sağladık"</h1>
      <address><time datetime="2019-11-22T04:31:00+00:00">22 Nov 2019, 04:31</time> by <a rel="author">Yeni Çağ Gazetesi</a></address>
      <p>
        <b>Adana Büyükşehir Belediyesini 4,5 milyar lira borçla devraldıklarını açıklayan Adana Büyükşehir Belediye Başkanı Zeydan Karalar belediyede 4 ayda mali disiplini sağlayarak 15-20 milyon lira açık veren ASKİ'yi aynı miktarda fazla verir hale getirdiklerini vurguladı.</b>
      </p>
      <p>
        <b>Sümeyra Kırca / İSTANBUL</b>
      </p>
      <p>31 Mart Yerel Seçimlerin ardından Adana Büyükşehir Belediyesini kazanan CHP'li Zeydan Karalar, Adana'daki yeni dönemi YENİÇAĞ'a anlattı.</p>
      <p>Yıllık toplam geliri 1.1 milyar lira olan Adana Büyükşehir Belediyesi'ni 4,5 milyar lira borçla devraldıklarını açıklayan Adana Büyükşehir Belediye Başkanı Zeydan Karalar, "Büyükşehir ve ASKİ'deki 4,5 milyar lira borçla birlikte, bundan daha kötü sonuç veren aylık açıkları kapatmak için adeta mali disiplin seferberliği başlattık. 4 ay gibi kısa bir sürede ayda 15-20 milyon lira açık veren ASKİ'yi ayda 15-20 milyon fazla verir hale getirdik. Büyükşehirde de aylık 60 milyon liralık açık kademeli olarak azalttık, inşallah yılbaşı itibariyle sıfırlayacağız" dedi.</p>
      <p>Adana'daki hizmetleri hakkında bilgi veren Zeydan Karalar, Adana'da kronikleşmiş yol, altyapı, su ve arıtma ihtiyaçlarını en aza indirmek için, oluşturdukları kaynaklarla Adanalılara hizmet verdiklerini dile getirdi. Kuzey Adana İçme Suyu Projesi ile Yüreğir, Sarıçam ve Yumurtalık ilçelerinin daha önce Çatalan suyu götürülemeyen bölgelerine içme suyu temini sağlanacaklarını duyuran Zeydan Karalar, "2050 yılına kadar 150 bin nüfusa yetecek şekilde planlanmış olan proje kapsamında söz konusu ilçelere toplam 220 km içme suyu hattı yapılacak ve 75 mahallenin su ihtiyacı uzun vadeli olarak çözüme kavuşturulacak" dedi. Adana'nın turizm ilçesi Karataş'ta 94 kilometrelik içme suyu şebekesinin yenilenmesi için temel attıklarını belirten Başkan Zeydan Karalar, "İlbank ile Adana Büyükşehir Belediyesi'nin birlikte gerçekleştirdiği proje ile; ilçenin su sorunu tarihe karışıyor ve halkın kanserojen etkisi olan asbestli borulardan su içmesine son veriliyor. Önümüzdeki süreçte, turizm ilçesi Karataş için hayati önem taşıyan arıtma tesisi de yapılacak" diye konuştu. Karataş ilçesindeki Yüzbaşı-Çavuşlu mahalleleri arasındaki toplam 14 kilometrelik yolun bakım, onarım ve asfaltlama çalışmalarına başladıklarını da aktaran Zeydan Karalar, 5 yıl içinde yapmayı planladıkları 67 projeye kaynak bulmak için İlbank ve Dünya Bankası ile görüşmelere başladıklarını açıkladı.</p>
      <figure>
        <img src="https://www.yenicaggazetesi.com.tr/d/other/fsa-006.jpg"/>
      </figure>
      <p>
        <b>10 İLÇEYE ARITMA TESİSİ YAPILACAK</b>
      </p>
      <p>Adana'nın 10 ilçesine arıtma tesisi yapacaklarını belirten Zeydan Karalar, ASKİ Abone ve Tahsilat Merkezi Çukurova Hayal Park ve Sarıçam Sofulu Yeşiltepe şubelerinin açılışı gerçekleştirdiklerini aktardı. Başkan Karalar, ASKİ şubelerini çoğaltarak vatandaşın zamandan tasarruf etmesini istediklerini vurguladı. Kentin dört bir yanında asfalt çalışmalarının da sürdüğüne dikkat çeken Zeydan Karalar, asfaltın uzun süre dayanması için sıcak bitümlü asfalt kullandıklarını söyledi.</p>
      <p>
        <b>KANALİZASYON İNŞAATLARI YENİDEN BAŞLADI</b>
      </p>
      <p>Adana Büyükşehir Belediye Başkanı Zeydan Karalar, yapımına 2011 yılında başlanan ancak ekonomik sorunlardan dolayı iki kez durdurulan Yüreğir ve Sarıçam İlçesi Kanalizasyon Kolektör Hattı ile Buruk Mahallesi Kanalizasyon Şebekesi inşaatına yeniden başladıklarını açıkladı. Akkapı, Gülbahçesi ve Dağlıoğlu mahallelerini kapsayan, 23 km'lik kanalizasyon hattının temelini de attıklarını dile getiren Zeydan Karalar, kanalizasyon şebekesinin ardından 20 km'lik içme suyu isale hattının yapılacağını ve yolların asfaltlanacağını söyledi.</p>
      <p>
        <b>ÜRETİCİLERE FİDE DAĞITIYORUZ</b>
      </p>
      <p>Başkan Zeydan Karalar, Adana Büyükşehir Belediyesi olarak Adana'nın tarımdaki gücünü artırmak ve çiftçilerin geçimlerini sağlayabilmelerine olanak tanımak amacıyla kırsalda milyonlarca fide dağıttıklarına işaret etti. Çilek, kiraz, bakliyat ve üzüm üretimini yeniden cazip hale getirmek için önemli projeleri hayata geçirdiklerine dikkat çeken Zeydan Karalar, üreticinin ürünlerini değerinde satabilmesi için kooperatifleşmeye önem verdiklerini de sözlerine ekledi. Kurban Bayramı öncesi engelli vatandaşlara 136 adet manuel akülü tekerlekli sandalye dağıttıklarını aktaran Zeydan Karalar, engelli vatandaşlara daha fazla hizmet edeceklerini ifade etti.</p>
      <p>
        <b>ARALIK İTİBARİYLE SUYA YÜZDE 30 İNDİRİM</b>
      </p>
      <p>Adana Büyükşehir Belediye Başkanı Karalar, Kasım Ayı Olağan Meclis Toplantısı 5. Oturumu ve ASKİ Olağan Genel Kurul toplantısında suya yüzde 30 indirim kararı aldıklarını hatırlattı. Meclis üyelerinin desteğiyle alınan karara göre indirimin 1 Aralık 2019 tarihinden itibaren uygulanacağını belirten Zeydan Karalar, "Belediyenin su isale ve altyapı hizmetlerinde kullanılan malzemelere dahi yüzde 50 zam geldi ancak biz suya yüzde 30 indirim yaptık. Her şeye yüzde 50 zam geldiği bir ortamda bizim indirime gitmemiz oldukça önemli karar" dedi.</p>
      <related>
        <a href="https://www.yenicaggazetesi.com.tr/akpde-bir-ilk-omer-celik-zeydan-karalari-ziyaret-etti-256666h.htm"/>
        <a href="https://www.yenicaggazetesi.com.tr/zeydan-karalardan-iyi-partiye-ziyaret-251122h.htm"/>
        <a href="https://www.yenicaggazetesi.com.tr/zeydan-karalardan-aciklama-adanada-neler-oluyor-250929h.htm"/>
        <a href="https://www.yenicaggazetesi.com.tr/altin-koza-bizimle-beraber-cok-farkli-olacak-250024h.htm"/>
      </related>
    </article>
  </body>
</html>