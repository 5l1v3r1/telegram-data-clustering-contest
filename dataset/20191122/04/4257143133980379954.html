<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/22/teljesen-elektromossa-valik-egy-magyar-varos-tomegkozlekedese"/>
    <meta property="og:site_name" content="infostart"/>
    <meta property="article:published_time" content="2019-11-22T04:40:00+00:00"/>
    <meta property="og:title" content="Teljesen elektromossá válik egy magyar város tömegközlekedése"/>
    <meta property="og:description" content="Ennek egyik fontos lépése, hogy majdnem egy tucat járműből álló e-buszflottát vesz Paks."/>
  </head>
  <body>
    <article>
      <h1>Teljesen elektromossá válik egy magyar város tömegközlekedése</h1>
      <address><time datetime="2019-11-22T04:40:00+00:00">22 Nov 2019, 04:40</time> by <a rel="author">Infostart</a></address>
      <h3>Ennek egyik fontos lépése, hogy majdnem egy tucat járműből álló e-buszflottát vesz Paks.</h3>
      <p>Tisztán elektromos meghajtású buszflotta érkezik Paksra, tíz buszból áll - írja a <a href="https://tolnavar.hu/gazdasag/2019/11/tisztan-elektromos-meghajtasu-buszflotta-erkezik-paksra?fbclid=IwAR24RdDtX6XpFGbyPSE3EGueLVy-POMuA1p4KXgaQ7tExo_weQvp1LcGBko">Tolnavár.hu</a>. Az erről szóló szerződést már szignálta is Szabó Péter, Paks polgármestere és Marta Lis, a Solaris Bus &amp; Coach S.A. exportértékesítési igazgatóhelyettese.</p>
      <p>A közbeszerzésben 5+1 darab Urbino 12 electric típusú, 63 fő szállítására alkalmas és 3+1 darab Urbino 8,9 LE electric típusú midi, 44 fő szállítására alkalmas, kizárólag elektromos hajtással rendelkező buszokat, valamint az összes járműtípus egyidejű töltésére is alkalmas töltőinfrastruktúrát vásárol a város a lengyel cégtől.</p>
      <p>A szerződéskötésen Süli János Paks-ügyi miniszter azt mondta: az atomerőmű zöld ökológiai lábnyomú beruházás, amihez hozzátartozik az is, hogy az atomerőművi blokk építőit az érintett településekről elektromos buszokkal kívánják szállítani, ehhez 150 jármű beszerzését tervezik. A paksi önkormányzat azon törekvése, hogy a közösségi közlekedést elektromos buszokkal oldja meg, jó tapasztalatszerzés ehhez.</p>
      <p>A buszok az ígéretek szerint "igényvezéreltek" lesznek, és csökkentik a város forgalomterhelését; a város "atomcity" és "zöldcity" is lesz így.</p>
      <h4>E-autók, e-kerékpárok, e-kukásautók</h4>
      <p>A járműpark e-autókkal és e-kerékpárokkal is kiegészülhet Pakson, ami az első város lehet, amely tisztán elektromos buszokkal látja el a közösségi közlekedés feladatát.</p>
      <p>A városban majd e-jegy-rendszert is bevezetnek, amit városkártyával, illetve e-személyivel használhat a lakosság.</p>
      <p>A városban egyébként már jelen vannak e-taxik és az önkormányzati cégekhez telepített elektromos kerékpárok is. Az autóbuszok megérkezéséig megépül az üzemeltetéshez szükséges járműtelep, valamint a tervek szerint a hulladékszállításban és a városüzemeltetésben is megjelennek elektromos haszongépjárművek.</p>
      <p>
        <i>Nyitókép: MTI/Illyés Tibor</i>
      </p>
    </article>
  </body>
</html>