<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-congress-strict-on-indiscipline-sent-notice-to-11-leaders-2862399.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T04:50:31+00:00"/>
    <meta property="og:title" content="अनुशासनहीनता पर कांग्रेस का रवैया सख्त, 11 नेताओं को थमाया नोटिस"/>
    <meta property="og:description" content="पंडित जवाहरलाल नेहरू व इंदिरा गांधी की जयंती पर अलग बैठक करने वाले कांग्रेस के वरिष्ठ नेताओं को प्रदेश कांग्रेस ने नोटिस थमा दिया है। अनुशासनहीनता पर पार्टी ने सख्त रवैया अख्तियार करते हुए बड़ी..."/>
  </head>
  <body>
    <article>
      <h1>अनुशासनहीनता पर कांग्रेस का रवैया सख्त, 11 नेताओं को थमाया नोटिस</h1>
      <address><time datetime="2019-11-22T04:50:31+00:00">22 Nov 2019, 04:50</time> by <a rel="author">विशेष संवाददाता, लखनऊ।</a></address>
      <p>पंडित जवाहरलाल नेहरू व इंदिरा गांधी की जयंती पर अलग बैठक करने वाले कांग्रेस के वरिष्ठ नेताओं को प्रदेश कांग्रेस ने नोटिस थमा दिया है। अनुशासनहीनता पर पार्टी ने सख्त रवैया अख्तियार करते हुए बड़ी कार्रवाई की है और कई पूर्व विधायक, पूर्व मंत्री समेत 11 नेताओं को 24 घंटे का समय देते हुए कार्रवाई की चेतावनी दी गई है।</p>
      <p>अनुशासन समिति के सदस्य व पूर्व विधायक अजय राय ने पूर्व एमएलसी सिराज मेंहदी, पूर्व मंत्री रामकृष्ण द्विवेदी समेत 11 लोगों से 24 घंटे में स्पष्टीकरण मांगा है। अजय राय के मुताबिक ये नेता कांग्रेस के निर्णयों का अनवरत व अनावश्यक रूप से बैठक कर सार्वजनिक तौर पर विरोध कर रहे हैं। कांग्रेस महासचिव प्रियंका गांधी व प्रदेश अध्यक्ष अजय कुमार लल्लू के निर्देश पर यह नोटिस जारी किया गया है। इन बैठकों व मीडिया वक्तव्यों से पार्टी की छवि खराब हो रही है। यदि इन लोगों ने 24 घंटे के भीतर अपना स्पष्टीकरण नहीं दिया तो कार्रवाई की जाएगी।</p>
      <p><b>अलग बैठक कर प्रदेश नेतृत्व से विरोध जताया</b><br/>जानकार बताते हैं कि इन नेताओं ने नेहरू जंयती पर पूर्व सांसद संतोष सिंह के घर बैठक हुई थी। इसमें वरिष्ठ नेताओं ने अपनी उपेक्षा की बात कही थी। इसके बाद इंदिरा गांधी की जयंती पर भी अलग कार्यक्रम किया था लेकिन प्रदेश अध्यक्ष अजय कुमार लल्लू द्वारा गुरुवार को बुलाई गई बैठक में नहीं आए थे। जब इन नेताओं को फोन कर प्रतिक्रया मांगी गई तो ज्यादातर का कहना था कि उन्हें नोटिस की कोई जानकारी नहीं है। वे कांग्रेस के सिपाही हैं और पार्टी की मजबूती के लिए काम कर रहे हैं। कई नेताओं ने दोहराया कि वह अपनी नेता पार्टी अध्यक्ष सोनिया गांधी से मिलने के लिए समय की मांग कर रहे हैं।</p>
      <p><b>कांग्रेस के इन नेताओं पर अनुशासनहीनता के आरोप</b><br/>इनमें पूर्व सांसद संतोष सिंह पूर्व सांसद, पूर्व एमएलसी सिराज मेंहदी, पूर्व गृहमंत्री रामकृष्ण द्विवेदी, पूर्व मंत्री सत्य देव त्रिपाठी, एआईसीसी के सदस्य राजेन्द्र सिंह सोलंकी, पूर्व विधायक भूधर नारायण मिश्र, हाफिज मोहम्मद उमर विनोद चौधरी, नेक चन्द्र पाण्डेय, पूर्व अध्यक्ष युवा कांग्रेस स्वयं प्रकाश गोस्वामी व पूर्व जिलाध्यक्ष गोरखपुर संजीव सिंह शामिल हैं। </p>
    </article>
  </body>
</html>