<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/slidi-vid-palici-nardep-z-volini-bude-finansuvati-simferopolsku-tavriyu-641596.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T04:28:25+00:00"/>
    <meta property="og:title" content="Сліди від Палиці. Нардеп з Волині буде фінансувати сімферопольську «Таврію»"/>
    <meta property="og:description" content="Паралельно Ігор Петрович Палиця є почесним президентом першолігової «Волині»"/>
  </head>
  <body>
    <article>
      <h1>Сліди від Палиці. Нардеп з Волині буде фінансувати сімферопольську «Таврію»</h1>
      <address>
        <time datetime="2019-11-22T04:28:25+00:00">22 Nov 2019, 04:28</time>
      </address>
      <h4>Паралельно Ігор Петрович Палиця є почесним президентом першолігової «Волині»</h4>
      <p>Голова Бериславської районної ради Володимир Коновалов, який курирує сімферопольську «Таврію», повідомив, що у команди з'явився новий куратор, який буде фінансувати клуб.</p>
      <p>«Зараз реальна ситуація в тому, що Сергій Куніцин склав свої повноваження. Обрали Ігоря Колихаєва президентом Кримської федерації.</p>
      <p>Я особисто вів переговори з Ігорем Палицею <i>(народний депутат України, почесний президент луцької «Волині»</i> - <b>прим.</b><i>)</i>, він бере «Таврію» під своє крило по фінансуванню. Тому найближчим часом я цю ситуацію доведу до кінця», - сказав Коновалов.</p>
      <p>Зауважимо, що <a href="https://glavcom.ua/sport/news/tavriya-vpershe-za-60-rokiv-ne-vijihala-na-match-640917.html">«Таврія» через фінансові проблеми не поїхала на виїзний календарний матч другої ліги з «Авангардом-2»</a> до Краматорська. При цьому ультрас кримці, які квартируються на Херсонщині, звинувачували в жалюгідному фінансовому становищі клубу саме Володимира Коновалова, який курирував «Таврію» в Бериславі.</p>
      <p>Ігор Петрович Палиця – знакова постать у житті Волинського краю. До обрання нардепом він впродовж чотирьох років був головою Волинської обласної ради. Щоправда, на засіданнях очільника бачили вкрай рідко.</p>
      <p>60% акцій клубу «Волинь» Палиця, якого небезпідставно пов’язують з Ігорем Коломойським, придбав влітку 2011 року.</p>
      <p>Крім того, за свій добробут Ігореві Петровичу не перестають дякувати волинські легкоатлети. Чемпіонат Європи з легкоатлетичних багатоборств, який відбувався в Луцьку за два місяці до парламентських виборів, <a href="https://glavcom.ua/sport/publications/osirotila-koroleva-abo-chomu-glyadachiv-na-legkoatletichne-jevro-v-ukrajina-ne-vdalosya-zignati-navit-paliceyu-608214.html">минув під знаком хвалебних од Палиці</a>. У підсумку Ігор Петрович переміг по одномандатному виборчому окрузі №22, отримавши 37,17% голосів виборців.  </p>
      <blockquote>
        <b> Читайте також: <a href="https://glavcom.ua/country/politics/bezgoloviy-luck-hto-dast-biy-palici-625884.html">Безголовий Луцьк. Хто дасть бій Палиці?</a></b>
      </blockquote>
      <related>
        <a href="https://glavcom.ua/sport/news/ukrajinska-rekordsmenka-maguchih-pretenduje-na-prestizhnu-mizhnarodnu-nagorodu-637612.html"/>
      </related>
    </article>
  </body>
</html>