<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/oltra-molt-doloros-psoe-alcaldia-de-palma-de-gandia-a-compromis"/>
    <meta property="og:site_name" content="Diari La Veu"/>
    <meta property="article:published_time" content="2019-11-22T04:50:00+00:00"/>
    <meta property="og:title" content="Oltra descriu com a &quot;molt dolorós&quot; el mode com el PSOE ha pres l'Alcaldia de Palma de Gandia a Compromís"/>
    <meta property="og:description" content="&quot;Si la candidata socialista no s'haguera presentat, el PP no podria haver-li regalat res&quot;, ha sentenciat Oltra."/>
  </head>
  <body>
    <article>
      <h1>Oltra descriu com a "molt dolorós" el mode com el PSOE ha pres l'Alcaldia de Palma de Gandia a Compromís</h1>
      <h2>La coportaveu de la formació valencianista lamenta que els socialistes "hagen aprofitat la mort prematura" de l'alcaldessa per a prendre la vara de batle a la força política més votada i demana que es torne "a la normalitat, l'acord i la lleialtat" del Botànic</h2>
      <address><time datetime="2019-11-22T04:50:00+00:00">22 Nov 2019, 04:50</time> by <a rel="author">DLV</a></address>
      <p>VALÈNCIA. La coportaveu de Compromís, Mónica Oltra, ha definit els fets ocorreguts aquest dijous en el Ple de Palma de Gandia com "una situació des del punt de vista polític, incomprensible; i des del punt de vista humà, molt dolorosa". Així s'ha referit a preguntes dels mitjans després de la roda de premsa posterior a la reunió del Consell sobre el fet que el PSOE haja arrabassat a Compromís l'Alcaldia d'aquest municipi amb el suport del PP i aprofitant que calia triar nou primer edil a causa de la defunció de l'alcaldessa Immaculada Escrivà Fayos el 29 d'octubre.<br/><br/>"Efectivament, Compromís és la força política més votada a Palma, amb 4 regidors", ha recordat Oltra. I ha continuat: "Aprofitar la mort prematura, als 47 anys, de l'alcaldessa per a fer un pacte entre el PP i el PSOE <a href="https://www.diarilaveu.com/psoe-arrabassa-alcaldia-palma-de-gandia-compromis-suport-del-pp">perquè l'alcaldessa siga del PSOE, que té la meitat de regidors</a> que Compromís, està fora políticament del Pacte del Botànic". <br/><br/>Al juny, la subcomissió bilateral entre el PSPV-PSOE i Compromís sobre els pactes locals va acordar instar tots els representants dels dos partits a reproduir governs com el del pacte del Botànic als seus municipis. D'aquesta manera, en el cas que en algun municipi la candidatura socialista o de Compromís rebera l'Alcaldia gràcies a la dreta per acció –amb un pacte signat– o per omissió –amb els seus vots–, <a href="https://www.diarilaveu.com/compromis-i-pspv-expulsaran-regidors-que-reben-suport-de-la-dreta-arribar-a-alcaldia">ambdues formacions polítiques es comprometien a iniciar expedients sancionadors d'expulsió als regidors que hagueren participat en aquesta acció</a>.<br/><br/>Per això, Oltra ha recordat que en eixe pacte "va quedar molt clar que la força política botànica que més suport tinguera tindria l'Alcaldia, amb el suport de les altres forces". "Aprofitar la mort prematura d'una dona per a arrabassar l'Alcaldia a la força política més votada és humanament molt dolorós, per no adjectivar-lo d'una altra manera", ha reiterat.<br/><br/>Sobre les reaccions del PSOE, que assegura que és "rotundament fals que hi haja hagut cap mena de pacte o contacte amb el Partit Popular", malgrat que és gràcies a aquesta formació que ha aconseguit l'Alcaldia de Palma de Gandia, Oltra ha exposat que amb la nova legislació, "per a votar una candidatura, cal que eixa candidatura es presente; si la candidata socialista no s'haguera presentat, el PP no l'hauria pogut votar". I ha afegit: "És obvi que 2 i 2 són 4; en aquest cas, 2 i 3 són 5; i eixos 5 havien pactat en contra dels altres 4, que són els de Compromís". "Si la candidata socialista no s'haguera presentat, el PP no podria haver-li regalat res", ha sentenciat.<br/><br/>Per això, Compromís "demanarà òbviament que es torne a la normalitat política, a l'acord polític i a la lleialtat política que és complir els pactes que es van acordar abans de la constitució dels ajuntaments l'estiu passat."</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/educacio-amenaces-vox-petrer-professor-del-seu-fill"/>
        <a href="https://www.diarilaveu.com/el-jutjat-arxiva-la-causa-contra-nomdedeu-i-brancal-pel-cas-dels-sobres"/>
        <a href="https://www.diarilaveu.com/policia-organitzacio-trafic-explotacio-dones-alzira"/>
        <a href="https://www.diarilaveu.com/standard-and-poors-mante-el-rating-del-pais-valencia-en-bb-i-adverteix-sobre-el-problema-de-linfrafinancament"/>
        <a href="https://www.diarilaveu.com/localitzen-la-dona-i-el-seu-bebe-desapareguts-a-torrevella-en-bon-estat"/>
      </related>
    </article>
  </body>
</html>