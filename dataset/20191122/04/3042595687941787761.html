<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/stjernemanager-ber-swift-begrave-stridsoksa/71848130"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T04:03:46+00:00"/>
    <meta property="og:title" content="Stjernemanager ber Swift begrave stridsøksa"/>
    <meta property="og:description" content="Bryter stillheten etter et halvt år."/>
  </head>
  <body>
    <article>
      <h1>Stjernemanager ber Swift begrave stridsøksa</h1>
      <h2>Bryter stillheten etter et halvt år.</h2>
      <address><time datetime="2019-11-22T04:03:46+00:00">22 Nov 2019, 04:03</time> by <a rel="author">Lars Martin Gimse</a></address>
      <p>Superstjerna har det siste halvåret ligget i en svært offentlig konflikt med stjernemanager Scooter Braun.</p>
      <p>
        <b>I sommer <a href="https://www.dagbladet.no/kultur/hevder-hun-blir-mobbet-av-stjernemanager/71295966">anklaget hun Braun for mobbing,</a> og den siste tida har det eskalert igjen.</b>
      </p>
      <h3>Raste mot manager</h3>
      <p>I forrige uke skrev Swift at hun under American Music Award, som blir avholdt 25. november, kommer til å få utdelt prisen som tiårets artist. I den forbindelse hadde Swift et ønske om å framføre en medley, sammensatt av egne låter.</p>
      <p><a href="https://www.dagbladet.no/kultur/raser---dette-er-ikke-greit/71821735">Det fikk hun ikke lov til,</a> ifølge Swift.</p>
      <p>Grunnen skal ha vært at Braun, som i sommer kjøpte seg inn i plateselskapet Bug Machine, som har rettighetene til mesteparten av Swifts verk.</p>
      <p>Dette oppkjøpet førte til at Swift ikke eier rettighetene til de seks albumene hun ga ut fra hun signerte med Big Machin i 2006, fram til 2017, da hun skrev under en avtale med Universal Music Group.</p>
      <p>Ifølge Swift så førte dette til at hun ikke kunne opptre med sine egne sanger på AMA, fordi det ville være et brudd på den opprinnelige avtalen.</p>
      <p>
        <b>- De mener at det blir å spille sangene inn på nytt før jeg har lov neste år, skrev Swift på Facebook.</b>
      </p>
      <p>Første neste år skal Swift kunne «ta sangene tilbake» og spille dem inn på nytt.</p>
      <p>- De har gitt meg to betingelser for å få lov til å bruke musikken min: Om jeg går med på å ikke re-innspille sangene mine neste år (noe jeg ser fram til og har lov til å gjøre), og at jeg slutter å snakke om dem, skrev Swift.</p>
      <h3>Ble enige</h3>
      <p>I kjølvannet av denne utblåsningen på Facebook gikk plateselskapet Big Machine ut og sa at de ikke hadde sagt at Swift ikke kunne opptre med sangene sine på AMA-utdelingen.</p>
      <p>
        <b>- Taylor, narrativet du har skapt eksisterer ikke, het det i en uttalelse fra selskapet.</b>
      </p>
      <p>De skal også i ettertid ha kommet til en enighet, som gjør at Swift kan opptre med låtene sine, selv om plateselskapet sier at Swift ikke trengte deres tillatelse for å spille sangene under showet. Det hadde hun bare trengt dersom hun planla å gi ut lyd- eller videoopptak av opptredenen.</p>
      <figure>
        <img src="https://dbstatic.no/71848136.jpg?imageId=71848136&amp;width=1024&amp;height=615"/>
        <figcaption><b>SNAKKER UT:</b> Scooter Braun. Foto: Michael Buckner / Variety / Shutterstock / NTB scanpix Vis mer</figcaption>
      </figure>
      <h3>Snakker ut</h3>
      <p>Men mannen som Swift rettet mesteparten av sin harme mot, Scooter Braun, har ikke gitt lyd fra seg, på tross av Swifts krasse angrep. Ikke før nå.</p>
      <p>
        <b>For nå snakker han ut. Selv om han ikke nevner Swift ved navn, er det helt tydelig hvem som er adressaten for stjernemanagerens kommentarer.</b>
      </p>
      <p>- Jeg har ikke snakket om dette på seks måneder, ikke én gang, og det har vært tøft. Det er tøft fordi når det blir sagt masse ting, det er mange forskjellige meninger, men hovedpersonene har ikke hatt en sjanse til å snakke med hverandre, det er mye forvirring, sier Braun nå.</p>
      <p>Braun avviser å gå i detalj, men ber Swift begrave stridsøksa, og få en slutt på den offentlige krangelen.</p>
      <p>- Jeg tenker at vi lever i ei tid med giftig splittelse og folk tror at sosiale medier er den rette plassen for å lufte uenigheter og ikke ha samtaler. Jeg liker ikke politikere som gjør det, jeg liker ikke at noen gjør det. Og hvis det betyr at jeg må være han fæle fyren litt lenger, så er jeg den fæle fyren litt lenger, men jeg kommer ikke til å delta, sier Braun.</p>
      <p>
        <b>- Disse problemene som blir diskutert kan diskuteres bak lukkede dører og løses ganske lett. Det er noe jeg har ønsket å gjøre i seks måneder. Det har bare kommet ut av kontroll, sier Braun.</b>
      </p>
      <p>Det har stormet litt rundt Taylor Swift den siste tida. I fjor høst ble den amerikanske superstjerna <a href="https://www.dagbladet.no/kultur/shake-it-off-ma-til-retten/71765793">saksøkt for plagiat, </a>eller låttyveri - ikke av melodi - men for små deler av en tekst. Nå må hun i retten.</p>
      <p>26. juni neste år <a href="https://www.dagbladet.no/kultur/taylor-swift-til-norge/71610418">spiller Swift i Norge.</a></p>
    </article>
  </body>
</html>