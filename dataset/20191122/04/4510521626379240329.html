<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/economie/afaceri/cum-fost-devalizata-electroputere-craiova-fabrica-inchide-definitiv-decembrie-1_5dd680185163ec4271413217/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-22T04:21:49+00:00"/>
    <meta property="og:title" content="Cum a fost devalizată Electroputere Craiova. Fabrica se închide definitiv în decembrie"/>
    <meta property="og:description" content="Electroputere Craiova, colosul industrial care înainte de 1989 făcea transformatoare electrice şi locomotive care ajungeau în aproape toată lumea, va fi vândut la metru pătrat"/>
  </head>
  <body>
    <article>
      <h1>Cum a fost devalizată Electroputere Craiova. Fabrica se închide definitiv în decembrie</h1>
      <address><time datetime="2019-11-22T04:21:49+00:00">22 Nov 2019, 04:21</time> by <a rel="author">Afrodita Cicovschi</a></address>
      <h4>Electroputere Craiova, colosul industrial care înainte de 1989 făcea transformatoare electrice şi locomotive care ajungeau în aproape toată lumea, va fi vândut la metru pătrat</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/economie/afaceri/fabrica-simbol-industriei-craiovene-isi-inchide-portile-70-ani-activitate-1_5dd649335163ec42713f93a9/index.html"/>
        <a href="https://adevarul.ro/economie/stiri-economice/chiritoiu-cfr-marfa-trebuie-plateasca-statului-datoriile-sterse-2012-intampla-cei-6000-angajati-1_5dd281385163ec427124598d/index.html"/>
        <a href="https://adevarul.ro/locale/constanta/cum-capusat-baietii-destepti-siguranta-navala-romania-afacerea-sute-mii-euro-vizand-verificarea-gazului-metan-bordul-vapoarelor-1_5dc93a225163ec4271e54d8d/index.html"/>
      </related>
      <p>Electroputere Craiova, cândva simbol al industriei craiovene, îşi închide producţia din decembrie, după 70 de ani de activitate. Fabrica, cumpărată în 2007 de o firmă a controversatului om de afaceri Fathi Taher, are pierderi de milioane de euro.</p>
      <p>Din 4 secţii câte avea înainte de privatizarea din 2007, Uzina Electroputere a mai rămas cu două: secţia maşini rotative şi secţia transformatoare electrice. Pe prima a fost pus deja lacătul, iar utilajele au fost acoperite cu folii de plastic, spun sindicaliştii din Electroputere Craiova.</p>
      <p>Potrivit acestora, restructurările au început încă din vară. În iunie, din 555 salariaţi, 296 au fost disponibilizaţi. </p>
      <p>„În iunie 2019, am fost anunţaţi că se va restructura personalul existent şi va rămâne o formulă restrânsă. După ce s-au dat primele preavize în luna iunie, la Divizia Motoare Electrice, a urmat a doua înştiinţare de disponibilizare prin care ne-au anunţat că se închide activitatea operaţională, deci activitatea de producţie.</p>
      <p>Ceva era de bănuit, deoarece din 2019 nu s-au mai luat contracte noi, astfel încât personalul existent să poată lucra şi să îşi ia salariile. Motivele au fost pierderile pe care Electroputere le-a generat din activitatea de producţie, care au crescut în fiecare an, la 8-9 milioane de euro”, a declarat pentru Agerpres liderul Sindicatului Electroputere Craiova, Cătălina Tibeică.</p>
      <p>Secţia transformatoare electrice a avut în acest an un singur contract, pentru reparaţia unui transformator la Centrala de la Cernavodă, iar în decembrie, când acest contract se încheie, producţia va fi oprită definitiv.</p>
      <p>Ultimii angajaţi ai fabricii, aproximativ 250 de persoane, vor pleca acasă luna viitoare, cu salarii compensatorii.</p>
      <h3>Patronii arabi ar fi plănuit să transforme uzina într-o afacere imobiliară</h3>
      <p>Colosul industrial, care înainte de 1989 făcea transformatoare electrice şi locomotive care ajungeau în aproape toată lumea, va fi vândut la metru pătrat. Angajaţii spun că deja au fost parcelate terenurile. </p>
      <p>Salariaţii bănuiesc că investitorii de la Al-Arab Contracting Limited au plănuit de la început să transforme uzina într-o afacere imobiliară, deşi, în 2007 când au cumpărat fabrica de la stat, au promis investiţii de milioane de euro şi că o vor transforma într-un gigant internaţional.</p>
      <p>„Cred că ei, de la bun început, au luat-o pentru afacerile imobiliare. Au dat 2 milioane de euro pe ea. Având în vedere că a intervenit criza atunci, după preluare, au fost nevoiţi să mai continue şi producţia. Acum de prin vară, au cadastrat toată suprafaţa rămasă (…) şi au făcut în jur de 46 de parcele, o suprafaţă de vreo 32 de hectare pe care vor să o vândă cu vreo 260 euro mp”, a spus Cătălina Tibeică.</p>
      <p>Suma este prevăzută în convocatorul AGA din 25 aprilie, cu menţiunea că „toate terenurile ce urmează a fi vândute sunt în prezent ipotecate pentru a garanta rambursarea facilităţilor de finanţare acordate de Blom Bank”.</p>
      <p>Blom Bank este o bancă internaţională cu sediul în Beirut, fiind catalogată drept cea mai mare bancă din Liban.</p>
      <h3>Zeci de mii de metri pătraţi donaţi în 2018</h3>
      <p>Intenţiile patronilor arabi de a înstrăina cât mai mult din terenurile Electroputere Craiova au fost de alftel menţionate şi în convocatorul AGEA din aprilie 2018.</p>
      <p>La punctele 2,3 şi 4 de pe ordinea de zi a AGEA, sunt înscrise efectuarea unor donaţii de terenuri ale Electroputere din Mogoşoaia şi Craiova. </p>
      <p>„Suprafaţa acestor terenuri propuse a fi cedate cu titlu gratuit se ridică totuşi la 76.000 mp, iar la un calcul sumar se constată că societatea prin această operaţiune va fi potenţial deposedată cu sume de milioane de euro. Aceste operaţiuni ce se fac în prezent cu patrimoniul societăţii sunt profund preocupante (recent au fost vânduţi alţi 38.500 mp pentru cca 10 milioane euro), aduc o atingere gravă a drepturilor acţionarilor şi constituie o deposedare făţişă şi abuzivă în contradicţie cu prevederile legilor 297/2004 şi 31/1990”, scria unul dintre acţionarii minoritari într-o adresă prin care cerea Autorităţii de Supraveghere Financiară să se opună devalizării companiei.</p>
      <h3>Cumpărată în 2007 de firma lui Fathi Taher</h3>
      <p>Uzina Electroputere Craiova a fost înfiinţată în 1949. În anul 1991, fabrica a fost transformată în societate pe acţiuni, iar în 2007 a fost privatizată, pachetul majoritar de acţiuni de 86,28% fiind deţinut de firma saudită Al-Arrab Contracting Company Limited, care l-a instalat în fruntea consiliului de administraţie pe Fathi Taher.</p>
      <p>Fathi Taher este unul dintre intermediarii vânzării fabricii Electroputere către compania arabă. La momentul privatizării el susţinea că Electroputere este o afacere bună, pentru că în Arabia Saudită se fac investiţii masive în domeniu şi că nu este vorba de o afacere prin care s-a urmărit achiziţionarea terenurilor de la Craiova, ci de interesul unor investitori arabi pentru fabrica de locomotive.</p>
      <p>„Am fost interesat şi separat dar şi cu al Arrab, care este partenerul nostru din orient de 80 de ani. Sunt interesat de locomotive, pentru că în Orient se fac investiţii mari în locomotive, în cale ferată. De aici interesul acesta mare de la Craiova. Laminorul, Gliro... Nu că ar fi greşit cu imobiliare... Ce face Ţiriac la Braşov e foarte bine. M-au întrebat cum e acolo, le-am spus că merită să vină, dar nu sunt eu cumpărătorul", declara Taher la 9 iulie 2007. La câteva luni după privatizarea Electroputere Taher a fost numit de saudiţii Al - Arrab preşedintele Consiliului de administraţie al societăţii craiovene.</p>
      <p>Controversatul om de afaceri Fathi Taher, de naţionalitate palestiniană, cu triplă cetăţenie - română, iordaniană şi greacă, a sosit în România în anii '70, când a şi intrat în coflict cu autorităţile drept pentru care i-a fost reţinut paşaportul.</p>
      <h3>Curtea de Conturi: Al-Arrab a încălcat contractul de privatizare</h3>
      <p>Curtea de Conturi a României susţinea, în raportul public aferent anului 2015, arată că Al-Arrab Contracting Company Limited a încălcat contractul de privatizare a Electroputere SA Craiova încheiat cu AVAS în anul 2007 prin care a achiziţionat pachetul majoritar de acţiuni, întrucât nu a îndeplinit angajamentele asumate.</p>
      <p>Principalul angajament care nu a fost respectat de compania Al-Arrab Contracting Company Limited se referă la menţinerea unui număr de 3.353 salariaţi în cel de al cincilea an investiţional. În 2012 la Electroputere Craiova îşi mai desfăşurau activitatea doar 1021 de angajaţi.  </p>
      <p>Autoritatea pentru Administrarea Activelor Statului (AAAS) a acţionat firma Al-Arrab Contracting Company Limited în instanţă. Cauza figurează în momentul de faţă la Tribunalul Bucureşti ca fiind suspendată.</p>
      <p>Curtea de Conturi mai arată că firma care a preluat pachetul majoritar de acţiuni nu a reuşit nici să facă investiţii de 5 milioane euro, aferentă anului III, raportată ca realizată.</p>
      <hr/>
    </article>
  </body>
</html>