<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742956"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T04:30:00+00:00"/>
    <meta property="og:title" content="สส.เตรียมมาตรการรองรับ หลังงดแจกถุงพลาสติก"/>
    <meta property="og:description" content="กรมส่งเสริมคุณภาพสิ่งแวดล้อม รับลูก มติ ครม. เตรียมหามาตรการรองรับ หลังงดแจกถุงหูหิ้ว 1 มกรา 63"/>
  </head>
  <body>
    <article>
      <h1>สส.เตรียมมาตรการรองรับ หลังงดแจกถุงพลาสติก</h1>
      <address>
        <time datetime="2019-11-22T04:30:00+00:00">22 Nov 2019, 04:30</time>
      </address>
      <p>
        <b>กรมส่งเสริมคุณภาพสิ่งแวดล้อม รับลูก มติ ครม. เตรียมหามาตรการรองรับ หลังงดแจกถุงหูหิ้ว 1 มกรา 63</b>
      </p>
      <p>นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (ทส.) ได้มอบหมายกรมส่งเสริมคุณภาพสิ่งแวดล้อม (สส.) เร่งขับเคลื่อนมาตรการงดให้ถุงพลาสติก ตั้งแต่วันที่ 1 มกราคม 2563 ตามมติคณะรัฐมนตรี เมื่อวันที่ 12 พ.ย. 62 ที่ผ่านมา เพื่อให้เป็นนโยบายความร่วมมือระหว่างภาครัฐและเอกชนในการดำเนินงานเพื่อลดและเลิกใช้พลาสติกแบบใช้ครั้งเดียว (Single – Use Plastic) ที่ก่อให้เกิดผลกระทบต่อสิ่งแวดล้อมภายใต้ Roadmap การจัดการขยะพลาสติก พ.ศ. 2561 – 2573</p>
      <figure>
        <img src="https://www.dailynews.co.th/admin/upload/20191122/news_ffhmtIdZnY112106_533.jpg?v=20191124184?v=3976"/>
      </figure>
      <p>โดย เมื่อช่วงบ่ายวันที่ 21 พ.ย. 62 กรมส่งเสริมคุณภาพสิ่งแวดล้อม จึงได้จัดประชุมหารือร่วมกับภาคีเครือข่าย ที่ล่าสุด มีจำนวนทั้งสิ้น 50 แห่ง ที่ประกาศพร้อมงดให้บริการถุงพลาสติกหูหิ้วกับลูกค้า โดยเฉพาะถุงพลาสติกหูหิ้วแบบบาง (ความหนาน้อยกว่า 36 ไมครอน) เพื่อร่วมกันกำหนดแนวทาง วิธีการปฏิบัติที่ชัดเจน ในการรองรับสถานการณ์ เมื่อถึงวันที่  1 มกราคม 2563 เป็นต้นไป โดยมี นายสุรชัย อจลบุญ ผู้ตรวจราชการกระทรวงทรัพยากรธรรมชาติและสิ่งแวดล้อม เป็นประธาน</p>
      <figure>
        <img src="https://www.dailynews.co.th/admin/upload/20191122/news_TLKKPhwPyg112107_533.jpg?v=20191124184?v=9629"/>
      </figure>
      <p>เบื้องต้น ผู้ประกอบการทุกแห่ง ได้เตรียมมาตรการรองรับ ที่ยังคงคำนึงถึงผลกระทบและอำนวยความสะดวกให้กับลูกค้ามากที่สุด อาทิ การเตรียมบริการถุงกระดาษ หรือถุงผ้าจำหน่ายในราคาที่ไม่แพง หรือหากจำเป็นต้องรับถุงพลาสติกหูหิ้ว ลูกค้าต้องเสียค่าใช้จ่าย โดยนำเงินที่ได้เข้าร่วมกองทุนด้านสิ่งแวดล้อมหรือบริจาคให้กับโรงพยาบาลหรือมูลนิธิต่างๆ ต่อไป รวมทั้งการให้แต้มสะสมคะแนน เมื่อไม่รับถุง เป็นต้น</p>
      <figure>
        <img src="https://www.dailynews.co.th/admin/upload/20191122/news_uMRUSzPbNc112105_533.jpg?v=20191124184?v=6031"/>
      </figure>
      <p>อีกทั้ง ยังมีการเตรียมความพร้อมผู้ให้บริการ ในการสร้างความเข้าใจและตอบคำถามกับลูกค้าที่อาจแสดงความไม่พอใจ ในช่วงแรกๆ อย่างไรก็ตาม มีการคาดการณ์ว่า ในช่วง 2-3 เดือนแรก อาจเกิดความไม่เข้าใจและมีความวุ่นวายอยู่บ้าง แต่หลังจากนั้น สถานการณ์จะดีขึ้น ประชาชนจะให้ความร่วมมือมากขึ้น ซึ่งผู้ประกอบการทุกแห่งพร้อมเดินหน้าและร่วมมือกันสร้างความเคยชินให้กับลูกค้า นอกจากนี้ บางแห่งยังได้เตรียมนำร่องให้บริการลูกค้า ก่อนถึงวันดีเดย์ 1 มกราคม 2563 เพื่อนำผลการทดลองนำร่องที่ได้ มาหามาตรการหรือแนวทางในการรับมือต่อไป</p>
      <figure>
        <img src="https://www.dailynews.co.th/admin/upload/20191122/news_olyezXIrWr112105_533.jpg?v=20191124184?v=1927"/>
      </figure>
      <p>ทั้งนี้ ผู้ประกอบการยังได้แสดงความเป็นห่วงประชาชนในต่างจังหวัดที่อาจยังไม่รับทราบอย่างทั่วถึง ซึ่งข้อกังวลนี้ กระทรวงทรัพยากรธรรมชาติได้เตรียมแผนการดำเนินงานสร้างการรับรู้และความเข้าใจกับประชาชน ด้วยการขอความร่วมมือจากทุกภาคส่วนที่เกี่ยวข้อง ทั้ง ผู้ว่าราชการจังหวัด สำนักงานทรัพยากรธรรมชาติและสิ่งแวดล้อมจังหวัด สำนักงานสิ่งแวดล้อมภาค หน่วยงานสังกัดกระทรวงทรัพยากรธรรมชาติและสิ่งแวดล้อม ตลอดจนภาคเอกชน รัฐวิสาหกิจ และสื่อมวลชน ร่วมกันรณรงค์และประชาสัมพันธ์ สร้างการรับรู้และเตรียมความพร้อมให้กับประชาชนอย่างเต็มที่และต่อเนื่องมากขึ้น<br/> </p>
    </article>
  </body>
</html>