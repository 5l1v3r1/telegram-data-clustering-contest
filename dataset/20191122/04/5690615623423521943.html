<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837160-vpershe-v-istoriyi-izrayilyu-parlament-formuvatime-uryadovu-koalitsiyu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T04:14:00+00:00"/>
    <meta property="og:title" content="Вперше в історії Ізраїлю парламент формуватиме урядову коаліцію"/>
    <meta property="og:description" content="КИЇВ. 22 листопада. УНН. Президент Ізраїлю Реувен Рівлін доручив парламенту країни - Кнесету - визначитися з формуванням урядової коаліції та з кандидатом на …"/>
  </head>
  <body>
    <article>
      <h1>Вперше в історії Ізраїлю парламент формуватиме урядову коаліцію</h1>
      <address><time datetime="2019-11-22T04:14:00+00:00">22 Nov 2019, 04:14</time> by <a rel="author">Денис Масліков</a></address>
      <p><b>КИЇВ. 22 листопада. УНН.</b> Президент Ізраїлю Реувен Рівлін доручив парламенту країни - Кнесету - визначитися з формуванням урядової коаліції та з кандидатом на пост прем'єр-міністра країни. Про своє доручення Рівлін повідомив у четвер, 21 листопада, інформує <b>УНН</b> з посиланням на DW.</p>
      <p>Цього ж дня формальний лідер держави Ізраїль зустрівся зі спікером Кнесету Юлієм Едельштейном і вручив йому відповідний мандат на формування уряду.</p>
      <p>За словами ізраїльського президента, парламент країни має 21 день часу на досягнення поставлених завдань. "Руйнівній політиці потрібно покласти край", - наголосив Рівлін, звертаючись до всіх представлених у Кнесеті партій.</p>
      <p>Таким чином вперше з моменту заснування держави Ізраїль мандат на формування уряду передали парламенту.</p>
      <p>Якщо ізраїльські законодавці не зможуть до 11 грудня визначитися з кандидатом на пост майбутнього прем'єра, якого готова підтримати більшість зі 120-мандатного парламенту країни, тоді на Ізраїль чекають наступні парламентські вибори, що відбудуться орієнтовно на початку наступного року. У такому випадку це вже буде третє голосування впродовж року.</p>
      <p>Нагадаємо, напередодні голова блоку партій "Кахоль-Лаван" Бені Ганц, який вважається головним опонентом нинішнього прем'єр-міністра Ізраїлю Біньяміна Нетаньяху, визнав, що він не зміг <a href="https://www.unn.com.ua/uk/news/1831485-prezident-izrayilyu-dovirit-sformuvati-uryad-konkurentu-netanyagu">сформувати урядову коаліцію</a>.</p>
      <p>Раніше аналогічна спроба Нетаньяху так само завершилася нічим.</p>
    </article>
  </body>
</html>