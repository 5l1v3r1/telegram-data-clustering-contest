<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/national/news/592945/%E0%A6%9F%E0%A7%87%E0%A6%B8%E0%A7%8D%E0%A6%9F%E0%A6%AE%E0%A7%8D%E0%A6%AF%E0%A6%BE%E0%A6%9A-%E0%A6%A6%E0%A7%87%E0%A6%96%E0%A6%A4%E0%A7%87-%E0%A6%95%E0%A6%B2%E0%A6%95%E0%A6%BE%E0%A6%A4%E0%A6%BE%E0%A6%B0-%E0%A6%AA%E0%A6%A5%E0%A7%87-%E0%A6%AA%E0%A7%8D%E0%A6%B0%E0%A6%A7%E0%A6%BE%E0%A6%A8%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-22T04:08:00+00:00"/>
    <meta property="og:title" content="টেস্টম্যাচ দেখতে কলকাতার পথে প্রধানমন্ত্রী"/>
    <meta property="og:description" content="বাংলাদেশ ও ভারতের মধ্যে অনুষ্ঠিত দুই ম্যাচের টেস্ট সিরিজের দ্বিতীয় টেস্টম্যাচ দেখতে একদিনের সরকারি সফরে কলকাতায় যাচ্ছেন প্রধানমন্ত্রী শেখ হাসিনা। প্রধানমন্ত্রী ও তার সফরসঙ্গীদের বহনকারী বিমান বাংলাদেশ এয়ারলাইন্সের একটি বিশেষ ফ্লাইট আজ শুক্রবার (২ নভেম্বর) সকাল ১০টা ৫ মিনিটে কলকাতার..."/>
  </head>
  <body>
    <article>
      <h1>টেস্টম্যাচ দেখতে কলকাতার পথে প্রধানমন্ত্রী</h1>
      <address><time datetime="2019-11-22T04:08:00+00:00">22 Nov 2019, 04:08</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/05/01/7d56643b79dcd2871dfb8521aa065ab8-5cc93f8589405.jpg"/>
        <figcaption>প্রধানমন্ত্রী শেখ হাসিনা</figcaption>
      </figure>
      <p>বাংলাদেশ ও ভারতের মধ্যে অনুষ্ঠিত দুই ম্যাচের টেস্ট সিরিজের দ্বিতীয় টেস্টম্যাচ দেখতে একদিনের সরকারি সফরে কলকাতায় যাচ্ছেন প্রধানমন্ত্রী শেখ হাসিনা। প্রধানমন্ত্রী ও তার সফরসঙ্গীদের বহনকারী বিমান বাংলাদেশ এয়ারলাইন্সের একটি বিশেষ ফ্লাইট আজ শুক্রবার (২ নভেম্বর) সকাল ১০টা ৫ মিনিটে কলকাতার উদ্দেশে হযরত শাহজালাল আর্ন্তজাতিক বিমানবন্দর ছেড়ে যায়। সকাল সাড়ে ১০টার দিকে ফ্লাইটটি কলকাতায় নেতাজি সুভাষ চন্দ্র বসু আন্তর্জাতিক বিমান বন্দরে অবতরণ করবে। আজ বেলা ১টা ৩০ মিনিটে খেলা শুরুর কথা রয়েছে।</p>
      <p>আওয়ামী লীগের দফতর সম্পাদক ড. আবদুস সোবহান গোলাপ প্রধানমন্ত্রীর যাত্রা শুরুর তথ্য নিশ্চিত করেছেন। <br/>ভারতের প্রধানমন্ত্রী নরেন্দ্র মোদি পশ্চিমবঙ্গের রাজধানী কলকাতায় ঐতিহাসিক ডে-নাইট টেস্ট ম্যাচ দেখতে প্রধানমন্ত্রী শেখ হাসিনাকে আনুষ্ঠানিক আমন্ত্রণ জানান। আজ ২২ নভেম্বর থেকে ২৬ নভেম্বর পর্যন্ত কলকাতায় এ খেলা অনুষ্ঠিত হবে। দুই প্রতিবেশী দেশ বাংলাদেশ ও ভারত প্রথমবারের মতো দিবা-রাত্রির টেস্ট ম্যাচ খেলছে যেখানে এই প্রথম গোলাপি রঙের বল ব্যবহার করা হবে।</p>
      <p>কলকাতা পৌঁছানোর পর প্রধানমন্ত্রীকে একটি মোটর শোভাযাত্রা সহকারে বিমানবন্দর থেকে কলকাতার হোটেল তাজ বেঙ্গলে নিয়ে যাওয়া হবে। স্থানীয় সময় দুপুর সাড়ে ১২টায় ইডেন গার্ডেনে যাবেন প্রধানমন্ত্রী। সেখানে তিনি পশ্চিমবঙ্গের মুখ্যমন্ত্রী মমতা বন্দোপাধ্যায়কে সঙ্গে নিয়ে বেল বাজিয়ে বাংলাদেশ ও ভারতের মধ্যকার টেস্ট ম্যাচের উদ্বোধন করবেন।</p>
      <p>প্রধানমন্ত্রী দ্বিতীয় টেস্ট ম্যাচের প্রথমার্ধের খেলা দেখার পর হোটেলে ফিরে যাবেন। তিনি সন্ধ্যায় আবার স্টেডিয়ামে ফিরবেন। প্রথম দিনের ম্যাচের পর ইডেন গার্ডেন স্টেডিয়ামে বেঙ্গল ক্রিকেট আয়োজিত একটি সাংস্কৃতিক অনুষ্ঠানেও যোগ দেবেন প্রধানমন্ত্রী। রাত ১০টার দিকে বিমান বাংলাদেশ এয়ারলাইন্সের একটি বিশেষ ফ্লাইটে ঢাকার উদ্দেশে নেতাজি সুভাষ চন্দ্র বসু আর্ন্তজাতিক বিমানবন্দর ত্যাগ করবেন। ফ্লাইটটি রাত সাড়ে ১১টায় ঢাকায় হয়রত শাহজালাল আর্ন্তজাতিক বিমান বন্দরে পৌঁছাবে বলে ধারণা করা হচ্ছে।</p>
      <p>এর আগে ভারতীয় ক্রিকেট কন্ট্রোল বোর্ডের (বিসিসিআই) সভাপতি সৌরভ গাঙ্গুলি কলকাতায় দ্বিতীয় টেস্ট ম্যাচ খেলা দেখতে ভারতের প্রধানমন্ত্রী নরেন্দ্র মোদি এবং প্রধানমন্ত্রী শেখ হাসিনাকে আমন্ত্রণ জানান।</p>
      <p>আরও পড়ুন- <a href="http://www.banglatribune.com/sport/news/592873/%E0%A6%97%E0%A7%8B%E0%A6%B2%E0%A6%BE%E0%A6%AA%E0%A6%BF-%E0%A6%AC%E0%A6%B2%E0%A7%87%E0%A6%B0-%E0%A6%9F%E0%A7%87%E0%A6%B8%E0%A7%8D%E0%A6%9F-%E0%A6%AF%E0%A7%81%E0%A6%97%E0%A7%87-%E0%A6%AA%E0%A7%8D%E0%A6%B0%E0%A6%AC%E0%A7%87%E0%A6%B6%E0%A7%87%E0%A6%B0-%E0%A6%85%E0%A6%AA%E0%A7%87%E0%A6%95%E0%A7%8D%E0%A6%B7%E0%A6%BE%E0%A7%9F">গোলাপি বলের টেস্ট যুগে প্রবেশের অপেক্ষায় বাংলাদেশ-ভারত</a></p>
      <footer>/এমএইচবি/এফএস/</footer>
    </article>
  </body>
</html>