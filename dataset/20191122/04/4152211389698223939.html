<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/592929/%E0%A6%95%E0%A6%B2%E0%A6%95%E0%A6%BE%E0%A6%A4%E0%A6%BE-%E0%A6%9F%E0%A7%87%E0%A6%B8%E0%A7%8D%E0%A6%9F%E0%A7%87-%E0%A6%95%E0%A7%87%E0%A6%AE%E0%A6%A8-%E0%A6%B9%E0%A6%9A%E0%A7%8D%E0%A6%9B%E0%A7%87-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6%E0%A7%87%E0%A6%B0-%E0%A6%8F%E0%A6%95%E0%A6%BE%E0%A6%A6%E0%A6%B6"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-22T04:04:00+00:00"/>
    <meta property="og:title" content="কলকাতা টেস্টে কেমন হচ্ছে বাংলাদেশের একাদশ?"/>
    <meta property="og:description" content="অপেক্ষার প্রহর শেষ। আর মাত্র কয়েক ঘণ্টা পর গোলাপি বলে প্রথমবার টেস্ট খেলবে ভারত ও বাংলাদেশ। ইন্দোরে মাত্র তিন দিনেই হেরে যাওয়া বাংলাদেশ ঘুরে দাঁড়াতে দ্বিতীয় ম্যাচে কেমন একাদশ নিয়ে মাঠে নামবে, সেটা নিয়ে কৌতূহলের শেষ নেই।   কলকাতার ইডেন গার্ডেনসের পিচে হালকা ঘাস রাখা হয়েছে। এই..."/>
  </head>
  <body>
    <article>
      <h1>কলকাতা টেস্টে কেমন হচ্ছে বাংলাদেশের একাদশ?</h1>
      <address><time datetime="2019-11-22T04:04:00+00:00">22 Nov 2019, 04:04</time> by <a rel="author">রবিউল ইসলাম, কলকাতা থেকে</a></address>
      <figure>
        <img src="http://cdn.banglatribune.com/contents/cache/images/700x0x1/uploads/media/2019/11/22/e9b8c296415e4de45fc06fa96783ebc5-5dd7595a5c7b4.jpg"/>
        <figcaption>প্রথম দিবা-রাত্রির টেস্ট খেলতে মুখিয়ে ক্রিকেটাররা</figcaption>
      </figure>
      <p>
        <b>অপেক্ষার প্রহর শেষ। আর মাত্র কয়েক ঘণ্টা পর গোলাপি বলে প্রথমবার টেস্ট খেলবে ভারত ও বাংলাদেশ। ইন্দোরে মাত্র তিন দিনেই হেরে যাওয়া বাংলাদেশ ঘুরে দাঁড়াতে দ্বিতীয় ম্যাচে কেমন একাদশ নিয়ে মাঠে নামবে, সেটা নিয়ে কৌতূহলের শেষ নেই।  </b>
      </p>
      <p>কলকাতার ইডেন গার্ডেনসের পিচে হালকা ঘাস রাখা হয়েছে। এই টেস্ট দ্রুত শেষ হয়ে যাক, এমনটা একেবারে চাইছে না ভারতীয় ক্রিকেট বোর্ড (বিসিসিআই) ও ক্রিকেট অ্যাসোসিয়েশন অব বেঙ্গল (সিএবি)। এজন্য শেষ মুহূর্তে উইকেট থেকে ঘাস কিছুটা ছেটে ফেলা হতে পারে। যেন এখান থেকে ব্যাটসম্যানরা একটু বেশিই সুবিধা পায়।</p>
      <p>পিচ ও কন্ডিশনের কথা মাথায় রেখে বাড়তি পেসার নিয়ে নামতে পারে বাংলাদেশ। তাতে বাদ পড়তে পারেন বাঁহাতি স্পিনার তাইজুল ইসলাম। বাঁহাতি পেসার মোস্তফিজুর রহমান ও ডানহাতি পেসার আল আমিন হোসেনের মধ্যে যে কোনও একজনের জায়গা হতে পারে। অবশ্য ফর্মের বিচারে এগিয়ে আল আমিনই।</p>
      <p>হুট করে ইনজুরিতে সাইফ হাসান ছিটকে যাওয়ায় ইমরুল কায়েস ও সাদমান ইসলাম আরেকটি সুযোগ পেতে পারেন। এনিয়ে মুমিনুল সরাসরি কিছু বললেন না, ‘এখনও ওভাবে সিদ্ধান্ত নেওয়া হয়নি, হয়তো কাল (শুক্রবার) সিদ্ধান্ত নিতে পারবো। এখনও টিম ম্যানেজমেন্টের সঙ্গে তেমন কথাবার্তা হয়নি। আলোচনা করা হচ্ছে, কতজন পেস বোলার ও ব্যাটসম্যান খেলবে।’ </p>
      <p><b>বাংলাদেশের সম্ভাব্য একাদশ:</b> ইমরুল কায়েস, সাদমান ইসলাম, মুমিনুল হক, মুশফিকুর রহিম, মোহাম্মদ মিঠুন, লিটন দাস, মাহমুদউল্লাহ, মেহেদী হাসান মিরাজ, আল আমিন হোসেন, এবাদত হোসেন, আবু জায়েদ রাহী।</p>
      <footer>/আরআই/এফএইচএম/</footer>
    </article>
  </body>
</html>