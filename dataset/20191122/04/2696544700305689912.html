<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191122_konnygaz_bolivia_kormanyellenes_tuntetes"/>
    <meta property="og:site_name" content="HVG.hu"/>
    <meta property="article:published_time" content="2019-11-22T04:53:00+00:00"/>
    <meta property="og:title" content="Könnygázt kapott a kormány ellen tüntető temetési menet Bolíviában"/>
    <meta property="og:description" content="A temetési menet tagjai az előző napokban összecsapások során meghalt emberek koporsóit vitték."/>
  </head>
  <body>
    <article>
      <h1>Könnygázt kapott a kormány ellen tüntető temetési menet Bolíviában</h1>
      <address><time datetime="2019-11-22T04:53:00+00:00">22 Nov 2019, 04:53</time> by <a rel="author">MTI</a></address>
      <p>
        <b>A temetési menet tagjai az előző napokban összecsapások során meghalt emberek koporsóit vitték.</b>
      </p>
      <p>Könnygázzal oszlatták fel csütörtökön La Pazban a bolíviai rendfenntartó erők a kormány ellen tüntető temetési menetet,</p>
      <blockquote>amelynek tagjai a néhány nappal ezelőtti összecsapások során meghalt emberek koporsóit vitték, megpróbálva eljutni az elnöki palotáig.</blockquote>
      <p>A lemondatott és jelenleg Mexikóban tartózkodó Evo Morales elnök hívei El Altóból indultak, és öt olyan személy koporsóját vitték a fővárosba, aki két nappal korábban a közelben található Senkata olajfinomító környékén vesztette életét a rendfenntartó erőkkel folytatott összecsapások során.</p>
      <p>La Pazba érve a temetési menetet - amely lényegében a jelenlegi ideiglenes kormány elleni tüntetés volt - a rendőrség könnygáz bevetésével oszlatta fel. A tiltakozók "Igazságot!" kiáltásokkal próbáltak szembeszállni, át akarták törni a rendőrkordont, amely az elnöki palotától mindössze háromszáz méterre volt. Mindez egy nappal azt követően történt, hogy az átmeneti kormány szerdán közölte: nemzetközi panaszt nyújt be Moralesszel szemben emberiesség elleni bűncselekmények miatt. E vád szerint Mexikóból szervez úttorlaszokat, megakadályozva, hogy eljusson az élelmiszer számos bolíviai városba.</p>
      <p>Morales közben Twitter-bejegyzést tett közzé, amelyben "hamisítással" vádolja az átmeneti kormányt. Arra utalt, hogy szerdán Arturo Murillo belügyminiszter bemutatott a médiának egy videót. Azon egy férfi látható, aki telefonon beszél, és állítólag maga Morales hangja hallható a vonal másik végén. Utóbbi utasításokat ad arra, hogy hívei vegyék blokád alá a városokat, ne juthasson be oda élelmiszer. Morales Twitter-bejegyzésében összevágott "montázsnak" nevezi a felvételt.</p>
      <p>A bolíviai kabinet csütörtökön hivatalos formában tiltakozott Mexikónál, amiért ez az ország megengedi Moralesnek, hogy "politikai menekültstátusával ellentétes", összeesküvői tevékenységet folytasson a bolíviai átmeneti kormánnyal szemben.</p>
      <p>Jeanine Ánez elnök ugyanakkor felhívást intézett a lakossághoz. Egyrészt mélységes sajnálatát fejezte ki az elmúlt napok összecsapásaiban történt halálesetek miatt, másrészt pedig a békés párbeszédet sürgette. Arra kérte a népet, elsősorban a tiltakozókhoz intézve szavait, hogy együttes erővel próbálja az emberek egyenlőségét biztosító Bolíviát felépíteni. Kormányát utasította arra, hogy azonnal kezdje meg a párbeszédet, s ebbe a folyamatba vonja be a nemzetközi szervezeteket és a katolikus egyházat is.</p>
      <p>Morales november 10-én kényszerült lemondani az elnöki posztról. A rendőrség és a hadsereg vezetője is távozásra szólította fel azt követően, hogy az Amerikai Államok Szervezete (OAS) súlyos szabálytalanságokra derített fényt az októberi elnökválasztáson, és az eredmény megsemmisítésére szólította fel La Pazt.</p>
      <p>Miután a parlament mindkét háza határozatképtelenné vált ahhoz, hogy kijelölje Morales ideiglenes utódát, a múlt héten Jeanine Ánez, a szenátus ellenzéki alelnöke az ország ideiglenes államfőjévé nyilvánította magát, és bejelentette, hogy a lehető leghamarabb új elnökválasztást akar. Csütörtökön új választások megtartásáról állapodott meg az Ánez által beiktatott bolíviai átmeneti kormány Morales pártjának parlamenti képviselőivel. Az október 20-i választásokat követően kialakult belpolitikai válság óta többször erőszakos összecsapások törtek ki tüntetők és a biztonsági erők között. A bolíviai ombudsman szerint legalább 30 ember vesztette életét, további 775 megsebesült.</p>
      <p>António Guterres ENSZ-főtitkár szerdán gyors, pártatlan és alapos vizsgálatot kért a bolíviai tüntetők halálának ügyében.</p>
      <related>
        <a href="https://hvg.hu/vilag/20191112_Elmenekult_az_orszagbol_a_lemondott_boliviai_elnok"/>
        <a href="https://hvg.hu/vilag/20191114_bolivia_onjelolt_elnok_jeanine_anez_egyesult_allamok"/>
      </related>
    </article>
  </body>
</html>