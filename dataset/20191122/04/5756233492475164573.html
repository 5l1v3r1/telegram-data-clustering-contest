<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622695/%D8%A8%D8%A7%D8%B1%D9%86%D8%AF%DA%AF%DB%8C-%D8%AF%D8%B1-%DA%A9%D8%B4%D9%88%D8%B1-%DB%B3%DB%B0-%D8%AF%D8%B1%D8%B5%D8%AF-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D9%81%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T04:04:00+00:00"/>
    <meta property="og:title" content="بارندگی در کشور ۳۰ درصد افزایش یافت"/>
    <meta property="og:description" content="معاون وزیر نیرو با اشاره به افزایش ۳۰درصدی بارندگی‌ها در فصل پاییز نسبت به درازمدت گفت: استان بوشهر رتبه سوم کشور را در افزایش بارش باران در سال آبی امسال کسب کرده است."/>
  </head>
  <body>
    <article>
      <h1>بارندگی در کشور ۳۰ درصد افزایش یافت</h1>
      <address>
        <time datetime="2019-11-22T04:04:00+00:00">22 Nov 2019, 04:04</time>
      </address>
      <p>
        <i>معاون وزیر نیرو با اشاره به افزایش ۳۰درصدی بارندگی‌ها در فصل پاییز نسبت به درازمدت گفت: استان بوشهر رتبه سوم کشور را در افزایش بارش باران در سال آبی امسال کسب کرده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد حاج‌رسولی‌ها شامگاه پنجشنبه در جمع خبرنگاران در دشتی با بیان اینکه بارش‌های باران در فصل پاییز تاکنون در استان بوشهر مطلوب بوده است اظهار داشت: با تشکیل ستاد مدیریت بحران در شرکت آب منطقه‌ای بوشهر بارش باران به‌سمت سدها و طرح آبخیزداری هدایت شد.</p>
      <p>مدیرعامل شرکت مدیریت منابع آب کشور میزان بارش باران در فصل آبی در کشور را 36 میلی‌متر دانست و تصریح کرد: این بارندگی نسبت به متوسط درازمدت 30 درصد افزایش دارد.</p>
      <figure>
        <img src="https://aftabnews.ir/files/fa/news/1398/9/1/361972_618.jpg"/>
      </figure>
      <p>معاون وزیر نیرو با با ابراز اینکه میزان بارش باران در 2 ماه فصل پاییز در کشور نسبت به مدت مشابه سال قبل 30 درصد کاهش دارد، خاطرنشان کرد: مبنای بارش باران در کشور بر اساس بارش درازمدت 51ساله است.</p>
      <p>حاج‌رسولی‌ها بارش باران در استان بوشهر نسبت به متوسط کشوری را مطلوب دانست و افزود: استان بوشهر رتبه سوم کشور را در افزایش بارش باران در سال آبی امسال کسب کرده است.</p>
      <p>وی از ورودی مطلوب روان‌آب ناشی از بارندگی به سد رئیسعلی دلواری در استان بوشهر خبر داد و اضافه کرد: پروژه‌های بزرگ توسعه‌ای از جمله سدهای بزرگ استان بوشهر شامل سد باهوش، سد باغان و سد خاییز مورد بازدید و بررسی قرار گرفت که یکی از موضوعات مهم مدیریت مهندسی رودخانه موند در دشتی بود که از لحاظ بستر چالشی برای بهره‌برداران ایجاد کرده ‌بود و پس از بازدید از این رودخانه راهکارهای لازم برای رفع مشکل اتخاذ شد.</p>
      <p>مدیرعامل شرکت مدیریت منابع آب کشور با اشاره به لایروبی بستر رودخانه موند دشتی خاطرنشان کرد: مقرر شد با تخصیص 30 میلیارد ریال پیمانکارانی تا سه ماه آینده به‌کارگیری شوند تا مطالبات بهره‌برداران از این رودخانه محقق شود.</p>
      <p>حاج‌رسولی‌ها با تأکید بر رفع مشکل شبکه‌های زهکشی آبیاری در استان بوشهر بیان کرد: برای رفع چالش‌های این حوزه برنامه‌های لازم در دستور کار قرار گرفت تا براساس قول و وعده‌هایی که به کشاورزان داده شده عملیاتی شود.</p>
      <p>معاون وزیر نیرو با اظهار اینکه استان بوشهر در اجرای طرح‌های شیرین‌سازی آب دریا برای آب آشامیدنی و کشاورزی کارهای مهم و بزرگی انجام داده است، تصریح کرد: با توجه به اینکه تصفیه‌خانه فاضلاب در برخی از شهرهای استان بوشهر راه‌اندازی شده برای بهره‌برداری از پساب فاضلاب تصفیه‌خانه‌ها در حل مشکلات تأمین آب برخی پروژه‌ها باید هماهنگی بیشتری با شرکت آب منطقه‌ای و شرکت آب و فاضلاب استان بوشهر انجام شود.</p>
      <p>وی از راه‌اندازی کمیته بهره‌برداری از پساب فاضلاب در وزارت نیرو خبر داد و گفت: بر این اساس می‌توان با تخصیص پساب فاضلاب به صنایع استان بوشهر مشکلات این صنایع را برطرف کرد که تحقق این مهم منوط به کار مشترک در اجرای طرح سازگار با کم‌آبی به‌عنوان یک مدل بهره‌برداری از پساب فاضلاب است.</p>
    </article>
  </body>
</html>