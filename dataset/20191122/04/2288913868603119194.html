<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191122_04730326"/>
    <meta property="og:site_name" content="De Standaard"/>
    <meta property="article:published_time" content="2019-11-22T04:39:00+00:00"/>
    <meta property="og:title" content="Grote drugslijn van Nederland naar Australië opgerold"/>
    <meta property="og:description" content="De Nederlandse politie heeft een netwerk opgerold dat MDMA smokkelde naar Australië. In totaal werd 850 kilo MDMA onderschept. Acht mensen zijn opgepakt en..."/>
  </head>
  <body>
    <article>
      <h1>Grote drugslijn van Nederland naar Australië opgerold</h1>
      <address>
        <time datetime="2019-11-22T04:39:00+00:00">22 Nov 2019, 04:39</time>
      </address>
      <p>De Nederlandse politie heeft een netwerk opgerold dat MDMA smokkelde naar Australië. In totaal werd 850 kilo MDMA onderschept. Acht mensen zijn opgepakt en vijftien gebouwen in Nederland en België zijn doorzocht.</p>
      <p>Op 23 augustus vonden agenten 700 kilo MDMA in de haven van Rotterdam, klaar om naar Australië te worden verscheept. Na verder onderzoek sloeg de recherche op 5 november toe.</p>
      <p>Verschillende gebouwen werden onderzocht, niet alleen in Nederland, maar ook in ons land, meer bepaald in Opglabbeek. Vijf mensen werden toen gearresteerd en een paar dagen later volgden nog drie aanhoudingen. De recherche vond niet enkel 150 kilo MDMA, maar ook een kilo methamfetamine, 3 kilo cocaïne, 43.000 liter chemicaliën en 2 vuurwapens.</p>
      <p>
        <b>Miljoenen pillen</b>
      </p>
      <p>Van die 850 kilo MDMA konden de dealers miljoenen pillen maken. Bij verkoop hadden die omgerekend bijna 200 miljoen euro kunnen opleveren, schat de politie van de Australische staat Queensland.</p>
      <p>De hoofdverdachten zijn een 58-jarige Nederlander die in België werd gearresteerd en naar Nederland zal worden overgebracht, en een 37-jarige Nederlander. In Australië werd een 48-jarige vrouw opgepakt. Zij kan daar een levenslange gevangenisstraf krijgen voor de drugssmokkel.</p>
    </article>
  </body>
</html>