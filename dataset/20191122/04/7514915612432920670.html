<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/kriminalai-ir-nelaimes/35278-lat-buves-vilniaus-vandenu-vadovas-d-norkus-pagristai-nuteistas-del-kysininkavimo"/>
    <meta property="og:site_name" content="budas.lt"/>
    <meta property="article:published_time" content="2019-11-22T04:32:11+00:00"/>
    <meta property="og:title" content="LAT: buvęs „Vilniaus vandenų“ vadovas D. Norkus pagrįstai nuteistas dėl kyšininkavimo"/>
    <meta property="og:description" content="Lietuvos Aukščiausiasis Teismas (LAT) ketvirtadienį nutarė, kad buvęs bendrovės „Vilniaus vandenys“ vadovas Darius Norkus pagrįstai nuteistas dėl kyšininkavimo."/>
  </head>
  <body>
    <article>
      <h1>LAT: buvęs „Vilniaus vandenų“ vadovas D. Norkus pagrįstai nuteistas dėl kyšininkavimo</h1>
      <address>
        <time datetime="2019-11-22T04:32:11+00:00">22 Nov 2019, 04:32</time>
      </address>
      <figure>
        <img src="http://budas.lt/images/lapkritis/buves.jpg"/>
      </figure>
      <p>Lietuvos Aukščiausiasis Teismas (LAT) ketvirtadienį nutarė, kad buvęs bendrovės „Vilniaus vandenys“ vadovas Darius Norkus pagrįstai nuteistas dėl kyšininkavimo.</p>
      <p>Prokuratūra pranešė, kad teisėjų kolegija atmetė D. Norkaus kasacinį skundą ir paliko galioti Lietuvos apeliacinio teismo sprendimą, kuriuo už didelės vertės kyšio reikalavimą ir paėmimą jam buvo skirta trejų metų laisvės atėmimo bausmė, jos vykdymą atidedant dvejiems metams ir įpareigojant D. Norkų dalyvauti elgesio pataisos programoje.</p>
      <p>Apeliacinės instancijos teismas taip pat buvo nusprendęs konfiskuoti iš D. Norkaus nusikalstamos veikos gautus pinigus – daugiau nei 14,3 tūkst. eurų.</p>
      <p>Teikdamas skundą D. Norkus prašė bylą dar kartą iš naujo nagrinėti apeliacine tvarka.</p>
      <p>Baudžiamoji byla teismui buvo perduota dar 2013 metais, ikiteisminį tyrimą atliko Specialiųjų tyrimų tarnybos pareigūnai.</p>
      <p>D. Norkus kaltintas didelės vertės kyšio reikalavimu ir jo paėmimu iš įmonės, teikusios paslaugas „Vilniaus vandenims“, direktoriaus Antanas Čijunčikas už tai, kad minėtai įmonei būtų grąžinti uždelsti „Vilniaus vandenų“ įsiskolinimai už suteiktas paslaugas.</p>
      <p>Pinigus bendrovės direktorius A. Čijunčikas iš pradžių perduodavo per savo sūnėną Rolandą Čijunčiką, kuris buvo pažįstamas su D. Norkumi, vėliau kyšius mokėjo ir pats A. Čijunčikas.</p>
      <p>Ši byla teismuose nagrinėta ne vieną kartą, LAT nutartis yra galutinė ir neskundžiama.</p>
      <footer>Vilnius, lapkričio 21 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>