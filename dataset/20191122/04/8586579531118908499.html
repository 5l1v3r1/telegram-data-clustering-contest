<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/akpde-istifa-ettirilen-il-baskanlari-uzerinden-yeni-parti-hamlesi-257405h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-22T04:54:00+00:00"/>
    <meta property="og:title" content="AKP'de, istifa ettirilen il başkanları üzerinden &quot;yeni parti&quot; hamlesi"/>
    <meta property="og:description" content="AKP'de, başarısız oldukları gerekçesi ile istifa ettirilen il başkanlarına yeni partilere yönelmelerini önlemek için başka bir görev verileceği belirtildi. İstifa ettirilecek il başkanı sayısının ise 25’i bulacağı öğrenildi."/>
  </head>
  <body>
    <article>
      <h1>AKP'de, istifa ettirilen il başkanları üzerinden "yeni parti" hamlesi</h1>
      <address><time datetime="2019-11-22T04:54:00+00:00">22 Nov 2019, 04:54</time> by <a rel="author">Yeni Çağ Gazetesi</a></address>
      <p>
        <b>AKP'de, başarısız oldukları gerekçesi ile istifa ettirilen il başkanlarına yeni partilere yönelmelerini önlemek için başka bir görev verileceği belirtildi. İstifa ettirilecek il başkanı sayısının ise 25’i bulacağı öğrenildi.</b>
      </p>
      <p>Yerel seçimlerde güç kaybeden AKP, 2023 yılında yapılacak seçimlere teşkilatları hazırlamak için başarılı bulunmayan il başkanlarını istifa ettirme yoluna giderken, istifa sayısının 25’i bulacağı belirtiliyor. İstifa eden il başkanlarının ekibiyle birlikte yeni partilere gitmesinin önlenmesi için de “yeni görev verilmesi” stratejisi uygulanacak. </p>
      <p>Önceki kongrelerde ilçe başkanlarıyla uyumlu çalışamayan, başarılı bulunmayan ve seçmenin memnun olmadığı il başkanlarını istifa ettirme yoluna giden AKP, bu kongre sürecinde daha fazla sayıda il başkanını istifa ettirmeyi planlıyor.</p>
      <p>Cumhuriyet'ten Emine Kaplan'ın haberine göre, şu ana kadar 8 il başkanı AKP Genel Merkezi’nin isteği ile istifa ederken, önümüzdeki iki hafta boyunca istifaların süreceği belirtiliyor. İstifa edecek il başkanı sayısının 25’i bulacağını kaydeden bir AKP yöneticisi, “Siyasi Partiler Yasası’na göre önce ilçe sonra da il kongresi yapılıyor. Ancak il başkanının uyumlu çalışabileceği ilçe başkanlarını belirleyebilmesi lazım. İl başkanlarını önceden istifa ettirerek ve yerine eğer olağanüstü bir gelişme olmazsa kongrede seçilecek il başkanını atayarak birlikte çalışacağı ilçe yönetimlerini dizayn etmeye çalışıyoruz” diye konuştu.</p>
      <p>AKP yönetimi, istifa eden il başkanlarının küsüp Ali Babacan ve Ahmet Davutoğlu’nun kuracağı partiler başta olmak üzere başka bir siyasi adres aramaması için de önlem alıyor. AKP yöneticileri, “Başka partilere giderler mi gitmezler mi, bizim öyle bir derdimiz yok. Onların hepsi kontrolümüz altında. Genel merkezde koordinatörlük ya da teşkilatta birtakım görevlere getirmeyi düşünüyoruz” diye konuştu.</p>
      <p>İl başkanlarının istifasının istenmesinde seçimde başarısız olunması gibi bir kriter olmadığını kaydeden parti yöneticileri şu görüşleri dile getirdi: “Zaten bırakmak isteyenler var, görev süresini doldurmuş, uzun süredir il başkanlığı yapanlar var. Seçimi kaybetmenin faturasını teşkilatlara yüklemiyoruz. Tüm değerlendirmelerden sonra il başkanlığında kalmasında yarar görülmeyenlerin istifası isteniyor.”</p>
      <p>Parti yönetimi, teşkilatlardaki umutsuzluğun ortadan kaldırılması, heyecan ve canlılık kazandırması için daha önce göstermelik olarak yapılan delege seçimine 10 milyona yakın parti üyesinin tamamının katılımının sağlanması planlanıyor. Partiyle bağının güçlendirilmesi için üyelerin yanı sıra 40 bine yakın delegeden de bir defaya mahsus aidat alınması düşünülüyor.</p>
      <related>
        <a href="https://www.yenicaggazetesi.com.tr/akpde-ust-duzey-istifalar-yasanacak-257132h.htm"/>
        <a href="https://www.yenicaggazetesi.com.tr/ali-babacana-yakin-isimden-yeni-parti-aciklamasi-256547h.htm"/>
        <a href="https://www.yenicaggazetesi.com.tr/akpde-istifalar-pes-pese-gelecek-256483h.htm"/>
        <a href="https://www.yenicaggazetesi.com.tr/akpde-istifalari-onlemek-icin-ust-duzey-isimler-gorevlendirildi-253931h.htm"/>
      </related>
    </article>
  </body>
</html>