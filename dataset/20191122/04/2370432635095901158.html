<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/apopseis/490867-ola-gia-tin-anaptyxi/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-22T04:37:15+00:00"/>
    <meta property="og:title" content="Ολα για την ανάπτυξη"/>
    <meta property="og:description" content="Ο υπουργός Οικονομικών κ. Χρήστος Σταϊκούρας κατέθεσε χθες στη Βουλή τον προϋπολογισμό του 2020, έχοντας λάβει προηγουμένως τη θετική έκθεση της Κομισιόν"/>
  </head>
  <body>
    <article>
      <h1>Ολα για την ανάπτυξη</h1>
      <address><time datetime="2019-11-22T04:37:15+00:00">22 Nov 2019, 04:37</time> by <a rel="author">Η ΘΕΣΗ ΜΑΣ</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/apopseis/490867-ola-gia-tin-anaptyxi/#">Facebook 0</a>
        </li>
        <li>
          <a href="https://www.eleftherostypos.gr/apopseis/490867-ola-gia-tin-anaptyxi/#">Twitter</a>
        </li>
        <li>
          <a href="https://www.eleftherostypos.gr/apopseis/490867-ola-gia-tin-anaptyxi/#">LinkedIn</a>
        </li>
        <li>
          <a href="https://www.eleftherostypos.gr/apopseis/490867-ola-gia-tin-anaptyxi/#">Περισσότερα</a>
        </li>
      </ul>
      <p>Ο υπουργός Οικονομικών κ. Χρήστος Σταϊκούρας κατέθεσε χθες στη Βουλή τον προϋπολογισμό του 2020, έχοντας λάβει προηγουμένως τη θετική έκθεση της Κομισιόν για τα δημοσιονομικά μεγέθη και την πορεία της ανάπτυξης.</p>
      <p>Πρόκειται για τον πρώτο προϋπολογισμό που καταρτίζει η κυβέρνηση Μητσοτάκη και οι διαφορές με την περίοδο της διακυβέρνησης ΣΥΡΙΖΑ είναι εμφανείς. Το οικονομικό επιτελείο σταματά την πολιτική των υπερπλεονασμάτων, που αποστέρησαν από την οικονομία πάνω από 12 δισ. ευρώ τα τελευταία τέσσερα χρόνια και τα οποία προήλθαν από την υπερφορολόγηση που είχε επιβληθεί τόσο στα νοικοκυριά όσο και στις επιχειρήσεις.</p>
      <p>Τώρα, η μείωση της φορολογίας είναι το βασικό όχημα για τη δημιουργία δημοσιονομικών χώρων και κυρίως για την αύξηση του ΑΕΠ. Ο προϋπολογισμός προβλέπει ανάπτυξη 2,8% το 2020, από 2% φέτος και 1,5% στο πρώτο εξάμηνο του έτους. Η μείωση των φόρων γίνεται με κριτήριο την αναπτυξιακή διάσταση, καθώς οι ελαφρύνσεις προσανατολίζονται σε επαγγελματίες, μικρομεσαίους και αγρότες, ενώ ανάσα θα πάρουν και τα νοικοκυριά.</p>
      <p>Το επόμενο έτος οι επενδύσεις αναμένεται να αυξηθούν κατά 13%, όχι μόνο στον κλάδο των κατασκευών, όπου ήδη σημειώνεται θεαματική άνοδος, αλλά και στον τουρισμό, στην ενέργεια, στη μεταποίηση και σε άλλους τομείς της βιομηχανίας.<br/>Το κοινωνικό μέρισμα που αναμένεται να διανεμηθεί στο τέλος του έτους ξεπερνά τα 400 εκατ. ευρώ. Κι αυτό παρά το γεγονός ότι η κυβέρνηση του ΣΥΡΙΖΑ είχε μοιράσει το επίδομα κάλπης στους συνταξιούχους πριν από τις ευρωεκλογές του περασμένου Μαΐου.</p>
      <p>Με το ποσό που θα διατεθεί θα ενισχυθούν οι οικονομικά ασθενέστεροι, αλλά και η μεσαία τάξη, δηλαδή αυτοί που έχουν πληγεί περισσότερο. Το βέβαιο είναι πως η Ελλάδα μπαίνει σε αναπτυξιακή τροχιά και ο προϋπολογισμός αποτελεί το πρώτο δείγμα γραφής προς αυτή την κατεύθυνση.</p>
      <p>
        <i>
          <b>Από την έντυπη έκδοση</b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/apopseis/490867-ola-gia-tin-anaptyxi/#">Facebook 0</a>
        </li>
        <li>
          <a href="https://www.eleftherostypos.gr/apopseis/490867-ola-gia-tin-anaptyxi/#">Twitter</a>
        </li>
        <li>
          <a href="https://www.eleftherostypos.gr/apopseis/490867-ola-gia-tin-anaptyxi/#">LinkedIn</a>
        </li>
        <li>
          <a href="https://www.eleftherostypos.gr/apopseis/490867-ola-gia-tin-anaptyxi/#">Περισσότερα</a>
        </li>
      </ul>
    </article>
  </body>
</html>