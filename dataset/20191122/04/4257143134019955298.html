<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/22/uj-eszkozt-vetnek-be-az-eletveszelyes-dronok-ellen"/>
    <meta property="og:site_name" content="infostart"/>
    <meta property="article:published_time" content="2019-11-22T04:00:00+00:00"/>
    <meta property="og:title" content="Új eszközt vetnek be az életveszélyes drónok ellen"/>
    <meta property="og:description" content="A piacvezető dróngyártó, a DJI mobilalkalmazásával azonosíthatók lehetnek a tiltott helyen használt eszközök és pilótáik, okostelefon vagy tablet segítségével."/>
  </head>
  <body>
    <article>
      <h1>Új eszközt vetnek be az életveszélyes drónok ellen</h1>
      <address><time datetime="2019-11-22T04:00:00+00:00">22 Nov 2019, 04:00</time> by <a rel="author">Infostart</a></address>
      <h3>A piacvezető dróngyártó, a DJI mobilalkalmazásával azonosíthatók lehetnek a tiltott helyen használt eszközök és pilótáik, okostelefon vagy tablet segítségével.</h3>
      <p>A drónokat tiltott helyen, főleg repterek közelében használók egyre nagyobb problémát okoznak, a veszélyt jelentő esetek száma ugrásszerűen nő a világ minden táján, köztük Magyarországon is, a fellépés pedig egyelőre nehézkes az elkövetőkkel szemben. Ezen változtathat gyökeresen a DJI új megoldása, amelyet az <a href="https://airportal.hu/mobilalkalmazassal-fulelne-le-a-tilosban-dronozokat-a-piacvezeto-gyarto/">airportal.hu</a> ismertet.</p>
      <p>A rendszer lényege, hogy a mobiltelefonos applikáció a közelben lévő, észlelhető rádió- vagy wifi-kapcsolaton keresztül vezérelt drónok minden adatát lekérdezi a DJI adatbázisából, és meg is jeleníti. A program a repülőeszköz egyedi regisztrációs száma mellett a pillanatnyi repülési magasságát és irányát, sebességét, GPS-koordinátáit, valamint a pilóta helyzetét is kijelzi.</p>
      <p>A jogalkotók és hatóságok a pilótákhoz és a drónhoz külön-külön hozzárendelhető engedélyeztető rendszert hozhatnak létre, a valós idejű azonosítással akár teljesen visszaszorítva az illegális repüléseket, elősegítve a biztonságot.</p>
      <blockquote>A DJI megoldásának legnagyobb előnye, hogy nem kell hozzá új infrastruktúrát kiépíteni.</blockquote>
      <p>A gyakorlati alkalmazhatóságot a kínai vállalat az ENSZ polgári repülési szervezete, az ICAO drónkonferenciáján is demonstrálta egy montreali parkban. A tesztben a résztvevők több gyártó telefonjaival sikerrel mértek be drónokat.</p>
      <p>
        <i>Nyitókép: pixabay</i>
      </p>
    </article>
  </body>
</html>