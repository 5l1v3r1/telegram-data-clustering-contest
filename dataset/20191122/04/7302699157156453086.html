<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/south/detail/9620000112120"/>
    <meta property="og:site_name" content="MGR Online"/>
    <meta property="article:published_time" content="2019-11-22T04:44:00+00:00"/>
    <meta property="og:title" content="วิสามัญฯ โจรใต้ตัวฉกาจดับ 2 เซ่นเหตุปะทะเดือด เผยประวัติร่วมก่อเหตุคดีใหญ่เพียบ"/>
    <meta property="og:description" content="ปัตตานี – เผยความคืบหน้าเหตุยิงปะทะเดือดใน ต.คอลอตันหยง อ.หนองจิก จ.ปัตตานี เมื่อคืนนี้ ล่าสุดรู้ชื่อแล้ว 2 โจรใต้ตัวฉกาจถูกวิสามัญฯ ดับ พบประวัติโชกโชนร่วมก่อเหตุคดีใหญ่เพียบ จนท.สั่งคุมเข้มหวั่นคนร้ายตอบโต้ครั้งใหญ่"/>
  </head>
  <body>
    <article>
      <h1>วิสามัญฯ โจรใต้ตัวฉกาจดับ 2 เซ่นเหตุปะทะเดือด เผยประวัติร่วมก่อเหตุคดีใหญ่เพียบ</h1>
      <address><time datetime="2019-11-22T04:44:00+00:00">22 Nov 2019, 04:44</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011600001.JPEG"/>
      </figure>
      <p> <br/><b>ปัตตานี - เผยความคืบหน้าเหตุยิงปะทะเดือดใน ต.คอลอตันหยง อ.หนองจิก จ.ปัตตานี เมื่อคืนนี้ ล่าสุดรู้ชื่อแล้ว 2 โจรใต้ตัวฉกาจถูกวิสามัญฯ ดับ พบประวัติโชกโชนร่วมก่อเหตุคดีใหญ่เพียบ จนท.สั่งคุมเข้มหวั่นคนร้ายตอบโต้ครั้งใหญ่</b><br/><br/>จากกรณีเกิดเหตุปะทะในพื้นที่หมู่ 1 ต.คอลอตันหยง อ.หนองจิก จ.ปัตตานี หลังจากหน่วยข่าวความมั่นคงแจ้งว่า มีกลุ่มก่อความไม่สงบเข้ามาเคลื่อนไหว และเตรียมการก่อเหตุ ซึ่งขณะเจ้าหน้าที่เข้าปิดล้อมบ้าน คนร้ายได้ใช้อาวุธปืนยิงใส่เจ้าหน้าที่จนเกิดการยิงปะทะกันขึ้น เป็นเหตุให้คนร้ายถูกวิสามัญเสียชีวิต 2 ราย เหตุเกิดเมื่อคืนวันที่ 21 พ.ย.ที่ผ่านมา<br/><br/><b>ความคืบหน้าล่าสุด วันนี้ (22 พ.ย.) พบว่า มีชาวบ้านในพื้นที่ได้ออกมาดูบ้านหลังเกิดเหตุจำนวนมาก แต่เจ้าหน้าที่ได้มีการนำผ้ายางมาปิดกั้นไว้ เพื่อให้เจ้าหน้าที่เข้ามาตรวจสอบอีกครั้งเพื่อหาพยานหลักฐานเพิ่มเติม ในส่วนเจ้าของบ้านหลังเกิดเหตุ ขณะนี้ถูกควบคุมตัวที่หน่วยซักถาม หน่วยเฉพาะกิจกรมทหารพรานที่ 43 เพื่อทำการขยายผลว่ามีส่วนเกี่ยวข้องหรือความเชื่อมโยงกับการสร้างสถานการณ์หรือไม่ ส่วนคนร้ายที่เสียชีวิตทั้ง 2 รายนั้น หลังเกิดเหตุเจ้าหน้าที่ได้นำศพไปเก็บไว้ที่โรงพยาบาลปัตตานี เพื่อรอญาติมายืนยันว่าเป็นใคร </b><br/><br/>ด้าน พล.ต.ปิยพงษ์ วงศ์จันทร์ ผบ.ฉก.ปัตตานี เปิดเผยว่า การปฏิบัติการครั้งนี้ เจ้าหน้าที่ทุกฝ่ายได้มีการใช้ยุทธวิธีจากเบาไปหาหนัก เพื่อต้องการลดความสูญเสียของทั้งสองฝ่าย แต่เมื่อต้องเผชิญเหตุรุนแรงที่ฝ่ายตรงข้ามมีการใช้อาวุธ จึงทำให้เจ้าหน้าที่ต้องมีการตอบโต้ ส่งผลให้คนร้ายทั้ง 2 คนถูกวิสามัญเสียชีวิต<br/> </p>
      <figure>
        <img src="https://mpics.mgronline.com/pics/Images/562000011600002.JPEG"/>
      </figure>
      <p> <br/><b>ส่วนคนร้ายทั้ง 2 คนที่เสียชีวิตนั้น ได้รับการยืนยันแล้วว่า เป็นนายซอบรี หลำโสะ อายุ 28 ปี อยู่บ้านเลขที่ 5 หมู่ 2 ต.เปียน อ.สะบ้าย้อย จ.สงขลา และนายมะยะโก๊ะ ลาเต๊ะ อายุ 40 ปี อยู่บ้านเลขที่ 179/1 หมู่ 5 บ้านโฉลง อ.ยะรัง จ.ปัตตานี ซึ่งทั้ง 2 คนถือเป็นบุคคลที่ทางการต้องการตัวมากที่สุด เนื่องจากมีหมายจับในคดีความมั่นคงหลายหมาย ก่อเหตุใหญ่ในพื้นที่หลายคดี และเป็นแกนนำคนสำคัญที่มีลูกน้องในพื้นที่ชายแดนภาคใต้ก่อเหตุร้ายหลายคดี ทั้งคดีปล้นเต็นท์รถยนต์ อ.นาทวี จ.สงขลา นำไปก่อเหตุคาร์บอมบ์ เมื่อวันที่ 16 ส.ค.2560 คดีก่อเหตุปล้นร้านทอง อ.นาทวี จ.สงขลา เมื่อวันที่ 24 ส.ค.2562 ก่อเหตุถล่มฐานชุดคุ้มครองหมู่บ้านกอแลบีเละ ต.ปะกาฮารัง อ.เมือง จ.ปัตตานี เมื่อวันที่ 23 ก.ค.2562</b><br/><br/>ล่าสุด เหตุถล่มป้อมชุดคุ้มครองหมู่บ้านลำพะยา อ.เมือง จ.ยะลา เป็นเหตุให้มีผู้เสียชีวิต 15 ศพ เมื่อวันที่ 5 พ.ย.2562 สำหรับอาวุธปืน 2 กระบอกที่ยึดได้ คือขนาด 11 มม. และ 9 มม.นั้น ขณะนี้ได้ส่งไปตรวจสอบว่าเคยก่อเหตุใดบ้าง อย่างไรก็ตาม การวิสามัญคนร้ายที่ถือว่าเป็นตัวสำคัญครั้งนี้ เชื่อว่าจะส่งผลกระทบต่อกลุ่มก่อความไม่สงบ และน่าจะมีการตอบโต้ ซึ่งตนได้สั่งการให้ทุกหน่วยวางกำลังคุมเข้ม รักษาที่ตั้ง และดูแลความปลอดภัยสถานที่ต่างๆ รวมไปถึงประชาชนหรือเป้าหมายอ่อนแอให้ดีที่สุด<br/><br/><b>อ่านข่าวเกี่ยวเนื่อง :</b><br/><b>๐ <a href="https://mgronline.com/south/detail/9620000112003?fbclid=IwAR3xihOJmp0fZq3LuVQTWEjSiX9y_MrBP8J9x6sFakqbLWL1i4kiMElHQFM">ปิดล้อมยิงปะทะผู้ก่อการร้ายดับ 1 หลังพบหลบซ่อนตัวในบ้านแนวร่วมที่ปัตตานี</a></b><br/><b> </b></p>
      <figure>
        <img src="https://mpics.mgronline.com/pics/Images/562000011600003.JPEG"/>
      </figure>
      <figure>
        <img src="https://mpics.mgronline.com/pics/Images/562000011600004.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/south/photo-gallery/9620000112120"/>
      </related>
    </article>
  </body>
</html>