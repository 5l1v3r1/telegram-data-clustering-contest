<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/greeninnovation/detail/9620000112114"/>
    <meta property="og:site_name" content="MGR Online"/>
    <meta property="article:published_time" content="2019-11-22T04:33:00+00:00"/>
    <meta property="og:title" content="7-ELEVEN เอาจริง!! ทดลองงดให้ถุงพลาสติกก่อน ดีเดย์ 137 สาขา เริ่ม 25 พ.ย.นี้"/>
    <meta property="og:description" content="ด้วยเจตนารมณ์ “รวมพลังคนไทย เลิกใช้ถุงพลาสติก”ล่าสุดเดินหน้าตามนโยบายรัฐบาลเพื่อการอนุรักษ์สิ่งแวดล้อม ก่อนดี-เดย์ (งดให้ถุงหูหิ้วลูกค้า 1 ม.ค. 63) โดยการทดลองก่อน 137 สาขา เริ่ม 25 พฤศจิกายน 2562"/>
  </head>
  <body>
    <article>
      <h1>7-ELEVEN เอาจริง!! ทดลองงดให้ถุงพลาสติกก่อน ดีเดย์ 137 สาขา เริ่ม 25 พ.ย.นี้</h1>
      <address><time datetime="2019-11-22T04:33:00+00:00">22 Nov 2019, 04:33</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011598901.JPEG"/>
      </figure>
      <figure>
        <img src="https://mpics.mgronline.com/pics/Images/562000011598902.JPEG"/>
      </figure>
      <p>
        <b>ด้วยเจตนารมณ์ “รวมพลังคนไทย เลิกใช้ถุงพลาสติก”ล่าสุดเดินหน้าตามนโยบายรัฐบาลเพื่อการอนุรักษ์สิ่งแวดล้อม ก่อนดี-เดย์ (งดให้ถุงหูหิ้วลูกค้า 1 ม.ค. 63) โดยการทดลองก่อน 137 สาขา เริ่ม 25 พฤศจิกายน 2562</b>
      </p>
      <figure>
        <img src="https://mpics.mgronline.com/pics/Images/562000011598903.JPEG"/>
      </figure>
      <figure>
        <img src="https://mpics.mgronline.com/pics/Images/562000011598904.JPEG"/>
      </figure>
      <p><b>สุวิทย์ กิ่งแก้ว </b>รองกรรมการผู้จัดการอาวุโส บมจ.ซีพี ออลล์ ผู้ก่อตั้งร้านเซเว่น อีเลฟเว่น ในประเทศไทย กล่าวว่า หลังจากที่ซีพี ออลล์ ประกาศเจตนารมณ์ “รวมพลังคนไทย เลิกใช้ถุงพลาสติก”เพื่ออนุรักษ์สิ่งแวดล้อมร่วมกับกระทรวงทรัพยากรธรรมชาติและสิ่งแวดล้อม ตามนโยบายของรัฐบาลในการขับเคลื่อนการงดใช้ถุงพลาสติกเมื่อต้นเดือนพฤศจิกายนที่ผ่านมา<br/>ซีพี ออลล์ จึงได้เริ่มประเดิมทดลองงดให้ถุงพลาสติก ในร้านเซเว่น อีเลฟเว่น จำนวน 137 สาขา เริ่มวันที่ 25 พฤศจิกายน 2562 เพื่อเป็นการเตรียมความพร้อมให้กับประชาชน ก่อนงดให้ถุงพลาสติกทั่วประเทศในวันที่ 1 มกราคม 2563 ที่จะถึงนี้<br/>โดยภายในร้านทั้ง137 สาขาจะกระจายอยู่ตามภูมิภาคต่างๆทั่วประเทศ ทั้งนี้ตามข้อมูลของกระทรวงทรัพยากรธรรมชาติและสิ่งแวดล้อม ได้ระบุสินค้าผ่อนผันที่ยังสามารถใช้ถุงพลาสติกได้ อาทิ ของร้อน อาหารเปียก เนื้อสัตว์ และผลไม้<br/>สำหรับร้านเซเว่น อีเลฟเว่น 137 สาขาที่ทดลอง จะมีสื่อประชาสัมพันธ์แจ้งให้ลูกค้าทราบพร้อมเชิญชวนลูกค้าพกถุงผ้าแทนถุงพลาสติก และหากท่านใดที่ไม่ได้นำถุงผ้ามาใส่สินค้า เซเว่น อีเลฟเว่น ก็ได้จัดเตรียมถุงผ้าคุณภาพดีจำหน่ายในราคาย่อมเยา และสำหรับร้านเซเว่น อีเลฟเว่น ที่ตั้งอยู่ตามเกาะที่เป็นแหล่งท่องเที่ยวทางธรรมชาติ ก็มีจำหน่ายถุงกระดาษ เพื่อส่งเสริมให้นักท่องเที่ยวและประชาชนในพื้นที่มีส่วนร่วมและช่วยกันขับเคลื่อนการลดและเลิกใช้ถุงพลาสติกนำไปสู่การสร้างพฤติกรรมใหม่ให้เกิดแนวคิดท่องเที่ยวเชิงอนุรักษ์อย่างยั่งยืน สำหรับโครงการ “รวมพลังคนไทย เลิกใช้ถุงพลาสติก” ซีพี ออลล์ ยังคงนำเงินที่ได้จากการลดใช้ถุงพลาสติก ไปสมทบทุนซื้ออุปกรณ์ทางการแพทย์ให้กับโรงพยาบาลทั่วประเทศอย่างต่อเนื่อง<br/>“ซีพี ออลล์ ขอเชิญชวนพี่น้องชาวไทย รวมพลังร่วมกันลดการใช้ถุงพลาสติกตามนโยบายภาครัฐ ซึ่งถุงพลาสติกแบบใช้ครั้งเดียวก่อให้เกิดผลกระทบต่อสิ่งแวดล้อมทั้งบนบกและในทะเล เป็นสาเหตุหนึ่งของภาวะโลกร้อน เพื่อให้สังคมได้ตื่นตัวและตระหนักถึงการมีส่วนร่วมในการรักษาสิ่งแวดล้อมมากขึ้น โดยซีพี ออลล์ มุ่งมั่นที่จะดำเนินโครงการเพื่ออนุรักษ์สิ่งแวดล้อมภายใต้โครงการ “7 Go Green” เพื่อพัฒนาชุมชนและสังคมควบคู่ไปกับการอนุรักษ์สิ่งแวดล้อมอย่างยั่งยืน” สุวิทย์ กล่าวทิ้งท้าย</p>
      <figure>
        <img src="https://mpics.mgronline.com/pics/Images/562000011598905.JPEG"/>
        <figcaption>ถ้าใช้ถุงกันต่อ จะมีปริมาณขนาดไหน? เมื่อร้านเซเว่น อีเลฟเว่นในประเทศไทย มีทั้งหมดกว่า 10988 สาขา รั้งตำแหน่งอันดับ 2 ของโลก จะเป็นรองก็แค่ 7-ELEVEN ในญี่ปุ่นประเทศเดียวที่มีมากกว่า 20000 สาขา</figcaption>
      </figure>
      <related>
        <h4>แกลเลอรี</h4>
        <a href="https://mgronline.com/greeninnovation/photo-gallery/9620000112114"/>
      </related>
    </article>
  </body>
</html>