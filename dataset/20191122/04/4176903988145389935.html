<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/kuvar/glavna-jela/jela-s-mesom/piletina-s-povrcem-u-aspiku/"/>
    <meta property="og:site_name" content="Krstarica"/>
    <meta property="article:published_time" content="2019-11-22T04:39:46+00:00"/>
    <meta property="og:title" content="Piletina s povrćem u aspiku"/>
    <meta property="og:description" content="Pre serviranja kalup izručite na tacnu za posluživanje, skinite PVC foliju i secite parčiće debljine 1,5 do 2 cm."/>
  </head>
  <body>
    <article>
      <h1>Piletina s povrćem u aspiku</h1>
      <address><time datetime="2019-11-22T04:39:46+00:00">22 Nov 2019, 04:39</time> by <a rel="author" href="https://www.krstarica.com/author/marko/" target="_blank">M. K.</a></address>
      <figure>
        <img src="https://www.krstarica.com/wp-content/uploads/2014/01/pihtije.jpg"/>
        <figcaption>Foto: Gazrock/Pixabay.com</figcaption>
      </figure>
      <h3>Sastojci</h3>
      <ul>
        <li>1 veće pileće belo meso</li>
        <li>300 g rendane šargarepe</li>
        <li>200 g rendane mlade zelene tikvice</li>
        <li>2 struka mladog belog luka</li>
        <li>1 veza peršuna</li>
        <li>1 kocka za supu</li>
        <li>1 l vode</li>
        <li>8 kašika belog vina</li>
        <li>2 kesice želatina</li>
        <li>biber, so</li>
      </ul>
      <h3>Način pripreme</h3>
      <p>Belo meso operite, stavite u posudu, dolijte litar hladne vode, dodajte kocku za supu i skuvajte. Meso izvadite, ostavite da se ohladi, pa isecite na tanke štapiće, a supu ostavite da se ohladi.</p>
      <p>Šargarepe očistite, operite, izrendajte po dužini i stavite u činiju. Mlade zelene tikvice operite, odstranite im vrhove, pa i njih, zajedno sa zelenom koricom, izrendajte po dužini i stavite u zasebnu posudu. Beli luk i peršun iseckajte što sitnije i ostavite zajedno. Sve povrće malo posolite i pobiberite.</p>
      <related>
        <h4>Slični tekstovi</h4>
        <a href="https://www.krstarica.com/kuvar/glavna-jela/jela-s-mesom/neodoljivi-pileci-cakindzuli-video/"/>
        <a href="https://www.krstarica.com/kuvar/saveti/ovo-je-jedini-siguran-nacin-pripreme-piletine/"/>
        <a href="https://www.krstarica.com/kuvar/glavna-jela/jela-s-mesom/pile-u-foliji/"/>
        <a href="https://www.krstarica.com/kuvar/glavna-jela/jela-s-mesom/jedno-pile-dva-jela/"/>
      </related>
      <p>Želatin rastvorite u belom vinu umesto u vodi, prema uputstvu proizvođača pa kad nabubri, sastavite ga sa ohlađenom supom u kojoj se kuvalo belo meso i dalje postupajte po uputstvu proizvođača.</p>
      <p>Dublji uzani kalup ili pleh obložite PVC folijom ali tako da visi preko ivica kalupa. Na dno sipajte 1-2 cm pripremljenog malo prohlađenog želatina. Ostavite da se još malo prohladi, a zatim ređajte naizmenično sloj po sloj – rendanu šargarepu, seckanu piletinu, opet šargarepu, pa rendanu tikvicu… Svaki red pospite mešavinom sitno seckanog belog luka i peršuna.</p>
      <p>Malo pritisnite sastojke, pažljivo, da se ne rasture, prelijte preostalim želatinom i ostavite da se u frižideru hladi najmanje šest sati.</p>
      <p>Pre serviranja kalup izručite na tacnu za posluživanje, skinite PVC foliju i secite parčiće debljine 1,5 do 2 cm.</p>
      <p>Vreme pripreme: pripremanje 30 minuta, hlađenje 6 sati.</p>
    </article>
  </body>
</html>