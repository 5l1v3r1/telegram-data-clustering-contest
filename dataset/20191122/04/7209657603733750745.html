<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/modena/cronaca/buono-postale-liquidazione-1.4899375"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-22T04:20:59+00:00"/>
    <meta property="og:title" content="Buono postale, liquidazione errata. Fa ricorso e incassa 4mila euro"/>
    <meta property="og:description" content="Non gli sono stati riconosciuti i rendimenti indicati. Disputa a lieto fine grazie ad Adiconsum"/>
  </head>
  <body>
    <article>
      <h1>Buono postale, liquidazione errata. Fa ricorso e incassa 4mila euro</h1>
      <h2>Non gli sono stati riconosciuti i rendimenti indicati. Disputa a lieto fine grazie ad Adiconsum</h2>
      <address><time datetime="2019-11-22T04:20:59+00:00">22 Nov 2019, 04:20</time> by <a rel="author">il Resto del Carlino</a></address>
      <p>Modena, 22 novembre 2019 - <b>Un cittadino modenese</b> vince un ricorso contro Poste Italiane e incassa 4.000 euro, in più, a causa di un’errata liquidazione degli<b> interessi </b>su un buono postale del 1987. L’ufficio postale non gli riconosceva pienamente i <b>rendimenti indicati </b>sul retro dei buoni, in particolare con riferimento agli ultimi 10 anni, e così l’uomo si è rivolto ad Adiconsum, l’associazione dei consumatori della Cisl, per presentare ricorso all’arbitro bancario e finanziario, ottenendo il riconoscimento del valore integrale di quanto scritto sul buono.</p>
      <p>«Con il decreto ministeriale 13 giugno 1986 – ricostruisce<b> Patrizia Barletta di Adiconsum</b> – i rendimenti dei buoni fruttiferi sono stati significativamente ridotti, ma nel periodo compreso tra l’1 gennaio 1987 e il 23 giugno 1997 Poste ha emesso buoni della serie Q usando moduli di serie precedenti, in questo caso la P, che riportano sul retro tassi di interesse piu’ alti».</p>
      <p>Per ovviare al problema, <b>Poste Italiane</b> ha dunque apposto un timbro sul buono per modificare i rendimenti in conformità con il decreto: «Peccato però che i tassi di interesse del timbro si fermino al 20esimo anno e nulla dicano circa il periodo che va dal 21esimo al 30esimo anno di possesso», aggiunge l’operatrice.</p>
      <p>Interpellato su quali fossero i tassi da applicare dal 20esimo anno, l’arbitro bancario e finanziario ha rilevato un legittimo affidamento del cliente sulla validità dei tassi d’interesse riportati sui buoni e, dunque, ha dichiarato che Poste è tenuta al pagamento.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>