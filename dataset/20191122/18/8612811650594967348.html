<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dainiksaveratimes.com/international/news/un-and-international-organizations-should-consider-issue-of-dalais-successor-263024"/>
    <meta property="og:site_name" content="Dainik Savera Times"/>
    <meta property="article:published_time" content="2019-11-22T18:08:21+00:00"/>
    <meta property="og:title" content="UN और अंतरराष्ट्रीय संस्थाओं को दलाई के उत्तराधिकारी के मुद्दे पर करना चाहिए विचार"/>
    <meta property="og:description" content="वाशिंगटनः दलाई लामा के उत्तराधिकारी पर फैसला करने के चीन के दावे को खारिज करते हुए अमेरिका ने कहा कि यह मुद्दा संयुक्त राष्ट्र सहित अन्य अंतरराष्ट्रीय संस्थाओं में उठाया जाना चाहिए। दरअसल, चीन इस बात पर जोर देता रहा है कि दलाई लामा (84) के उत्तराधिकारी के मामले में उसकी सहमति जरूरी है। अंतरराष्ट्रीय धार्मिक स्वतंत्रता पर अमेरिकी राजदूत सैमुअल ब्राउनबैक ने कहा कि कई लोग ऐसे हैं जो चीन में नहीं रहते लेकिन दलाई लामा का अनुसरण करते हैं। वह (दलाई) विश्वभर के एक जानेमाने आध्यात्मिक नेता हैं, वह सम्मान के हकदार हैं और उनके उत्तराधिकारी को चुनने की प्रक्रिया उन पर विश्वास रखने वाले समुदाय के हाथों में होनी चाहिए। ब्राउनबैक ने दलाई लामा के उत्तराधिकारी पर चीन के दावे को अस्वीकार करते हुए कहा कि इस मुद्दे को अंतरराष्ट्रीय संस्थाओं में उठाया जाना चाहिए। उन्होंने कहा कि इसके लिए अमेरिका दबाव बनाएगा। ब्राउनबैक बीते दिनों धर्मशाला में थे, जहां उन्होंने तिब्बती समुदाय को संबोधित किया। तिब्बत की स्वतंत्रता के लिए काम कर रहे दलाई लामा को चीन ‘अलगाववादी’ करार देता है। 14वें दलाई लामा तिब्बत में चीन के दमन के चलते 1959 की शुरुआत…"/>
  </head>
  <body>
    <article>
      <h1>UN और अंतरराष्ट्रीय संस्थाओं को दलाई के उत्तराधिकारी के मुद्दे पर करना चाहिए विचार</h1>
      <address><time datetime="2019-11-22T18:08:21+00:00">22 Nov 2019, 18:08</time> by <a rel="author">Priyanka</a></address>
      <p>वाशिंगटनः दलाई लामा के उत्तराधिकारी पर फैसला करने के चीन के दावे को खारिज करते हुए अमेरिका ने कहा कि यह मुद्दा संयुक्त राष्ट्र सहित अन्य अंतरराष्ट्रीय संस्थाओं में उठाया जाना चाहिए। दरअसल, चीन इस बात पर जोर देता रहा है कि दलाई लामा (84) के उत्तराधिकारी के मामले में उसकी सहमति जरूरी है। अंतरराष्ट्रीय धार्मिक स्वतंत्रता पर अमेरिकी राजदूत सैमुअल ब्राउनबैक ने कहा कि कई लोग ऐसे हैं जो चीन में नहीं रहते लेकिन दलाई लामा का अनुसरण करते हैं। वह (दलाई) विश्वभर के एक जानेमाने आध्यात्मिक नेता हैं, वह सम्मान के हकदार हैं और उनके उत्तराधिकारी को चुनने की प्रक्रिया उन पर विश्वास रखने वाले समुदाय के हाथों में होनी चाहिए। ब्राउनबैक ने दलाई लामा के उत्तराधिकारी पर चीन के दावे को अस्वीकार करते हुए कहा कि इस मुद्दे को अंतरराष्ट्रीय संस्थाओं में उठाया जाना चाहिए। उन्होंने कहा कि इसके लिए अमेरिका दबाव बनाएगा। ब्राउनबैक बीते दिनों धर्मशाला में थे, जहां उन्होंने तिब्बती समुदाय को संबोधित किया। तिब्बत की स्वतंत्रता के लिए काम कर रहे दलाई लामा को चीन ‘अलगाववादी’ करार देता है। 14वें दलाई लामा तिब्बत में चीन के दमन के चलते 1959 की शुरुआत में भारत आ गए थे और तब से धर्मशाला में निर्वासन में रह रहे हैं। ब्राउनबैक ने कहा कि वह बहुत सारी यात्राएं करते थे, अच्छे वक्ता हैं, जब वह अमेरिका आते थे तब मैंने उनसे कई बार मुलाकात की। बहुत ही ऊर्जावान, जिंदादिल और स्पष्ट बोलने वाले व्यक्ति हैं। लेकिन अब वह उतनी यात्राएं नहीं कर पाते इसलिए वास्तव में वह उस उद्देश्य को आगे नहीं बढ़ा सकते, जिसे वह कभी अकेले अपने दम पर संभाल लिया करते थे। उन्होंने कहा कि अब अंतरराष्ट्रीय समुदाय को आगे आकर उस उद्देश्य को संभालने में उनकी मदद करना चाहिए। उन्होंने एक सवाल के जवाब में कहा कि संयुक्त राष्ट्र को उनके उत्तराधिकारी के मुद्दे पर विचार करना चाहिए। उन्होंने कहा कि मेरा मानना है कि संयुक्त राष्ट्र को इस पर विचार करना चाहिए। अन्य अंतरराष्ट्रीय संस्थाओं को भी इस बारे में सोचना चाहिए। यूरोपीय देशों की सरकारों को भी इस पर सोचना चाहिए। ब्राउनबैक ने कहा कि हम जानते हैं कि चीन क्या कर सकता है और क्या करना चाहता है, क्योंकि हमने देखा है कि उन्होंने पंचेन लामा के साथ क्या किया। वह क्या कदम उठाना चाहते हैं इस बारे में हमें हैरानी नहीं होनी चाहिए। जरूरत है कि हम पहले ही इस मामले को देख लें। उन्होंने कहा कि दलाई लामा के उत्तराधिकारी को चुनने का अधिकार तिब्बत के बौद्ध भिक्षुओं के पास है, चाइनीज कम्युनिस्ट पार्टी या किसी सरकार के पास नहीं।  </p>
      <blockquote>DainikSavera APP डाउनलोड करें। <a href="https://play.google.com/store/apps/details?id=com.readwhere.whitelabel.dainiksavera">ANDROID</a> लिंक और <a href="https://itunes.apple.com/in/app/dainik-savera-times/id954789238?mt=8">iOS</a></blockquote>
      <p><b>Web Title:</b> UN And International Organizations Should Consider Issue Of Dalai's Successor</p>
    </article>
  </body>
</html>