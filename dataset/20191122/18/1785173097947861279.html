<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/perchezitii-ale-politistilor-si-procurorilor-diicot-impreuna-cu-omologii-lor-francezi-pentru-destructurarea-unei-grupari-de-contrabanda-cu-tigari-1922402022552019111819177800"/>
    <meta property="og:site_name" content="News.ro"/>
    <meta property="article:published_time" content="2019-11-22T18:20:55+00:00"/>
    <meta property="og:title" content="Percheziţii ale poliţiştilor şi procurorilor DIICOT, împreună cu omologii lor francezi, pentru destructurarea unei grupări de contrabandă cu ţigări"/>
    <meta property="og:description" content="Poliţiştii români, procurorii DIICOT şi omologii lor francezi au făcut 20 de percheziţii în judeţul Suceava pentru a destructura o grupare care se ocupa de contrabandă cu ţigări, acestea fiind procurate din Ucraina şi Republica Moldova şi vândute în Franţa. La percheziţii au fost găsite cinci autovehicule care aveau spaţii create special pentru a transporta ţigările fără ca ele să fie găsite la frontieră."/>
  </head>
  <body>
    <article>
      <h1>Percheziţii ale poliţiştilor şi procurorilor DIICOT, împreună cu omologii lor francezi, pentru destructurarea unei grupări de contrabandă cu ţigări</h1>
      <address><time datetime="2019-11-22T18:20:55+00:00">22 Nov 2019, 18:20</time> by <a rel="author">News.ro</a></address>
      <p>
        <b>Poliţiştii români, procurorii DIICOT şi omologii lor francezi au făcut 20 de percheziţii în judeţul Suceava pentru a destructura o grupare care se ocupa de contrabandă cu ţigări, acestea fiind procurate din Ucraina şi Republica Moldova şi vândute în Franţa. La percheziţii au fost găsite cinci autovehicule care aveau spaţii create special pentru a transporta ţigările fără ca ele să fie găsite la frontieră.</b>
      </p>
      <p>Procurorii Direcţiei de Investigare a Infracţiunilor de Criminalitate Organizată şi Terorism - Structura Centrală, împreună cu ofiţerii de poliţie judiciară din cadrul Direcţiei de Investigare a Criminalităţii Economice şi Serviciului de Investigare a Criminalităţii Economice Suceava, au făcut, marţi, simultan cu omologii francezi, 20 de percheziţii domiciliare în localitatea Dorneşti şi municipiul Rădăuţi, judeţul Suceava, într-o cauză vizând destructurarea unui grup infracţional organizat, constituit în scopul săvârşirii infracţiunilor de contrabandă şi spălare de bani.</p>
      <p>"Activităţile au fost integrate unei acţiuni comune, ce are la bază un Ordin European de Anchetă emis de către autorităţile franceze, în baza căruia au fost executate de către autorităţile judiciare române (DIICOT- Structura Centrală, Direcţia de Investigare a Criminalităţii Economice si Serviciul de Investigare a Criminalităţii Economice Suceava) diferite activităţi pe teritoriul României prevăzute de Codul de procedură penală român", se arată într-un comunicat al DIICOT.</p>
      <p>În cauză există suspiciuni că, pe ruta Ucraina-România-Moldova, a fost constituit un grup infracţional organizat, din cetăţeni români, moldoveni şi armeni, care au acţionat în mod coordonat privind achiziţionarea din Republica Moldova şi Ucraina a unor cantităţi importante de ţigarete provenind din contrabandă, pe care le-au depozitat în judeţul Suceava, fiind ulterior transportate şi comercializate pe teritoriul Franţei.</p>
      <p>În urma cercetărilor, au fost identificate mai multe locuri de depozitare/încărcare a ţigaretelor, situate în judeţul Suceava, locuri din care ţigaretele erau încărcate şi transportate în Franţa, cu autovehicule dotate cu spaţii special prevăzute pentru transportul ţigaretelor de contrabandă în mod disimulat.</p>
      <p>La percheziţii au fost identificate 5 autovehicule ce erau utilizate pentru transportul ţigaretelor de contrabandă în spaţii disimulate, special create pentru a nu putea fi descoperite de către autorităţi în momentul tranzitului european către ţara de destinaţie.</p>
      <p>Suportul financiar şi logistic a fost asigurat de către Eurojust.</p>
      <p>La acţiune au participat şi ofiţeri de poliţie din Franţa.</p>
      <p>Ulterior, activităţi similare au fost derulate de autorităţile franceze şi în Republica Moldova.</p>
      <p>Suportul de specialitate a fost asigurat de către Direcţia Operaţiuni Speciale.</p>
      <p>Acţiunea din România a fost efectuată cu sprijinul specialiştilor criminalişti din Suceava, jandarmilor din cadrul IJJ Suceava şi Iaşi, precum şi funcţionarilor vamali din cadrul Direcţiei Generale a Vămilor şi a Regionalei Bucureşti.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>