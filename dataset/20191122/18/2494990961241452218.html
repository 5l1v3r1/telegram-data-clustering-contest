<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/cultura-spettacoli/2019/11/22/news/u2-bono-vox-nuovo-singolo-ahimsa-india-prima-volta-compositore-rahman-1244721/"/>
    <meta property="og:site_name" content="Il Tempo"/>
    <meta property="article:published_time" content="2019-11-22T18:50:33+00:00"/>
    <meta property="og:title" content="Gli U2 vanno in India. E arriva &quot;Ahimsà&quot;"/>
    <meta property="og:description" content="Gli U2 di Bono &amp; Co. vanno in India per la prima volta e festeggiano con la pubblicazione della nuova &quot;Ahimsà&quot;, singolo scritto in collaborazione col compositore indiano Rahman. La canzone è disponibile su tutte le piattaforme digitali. Ahimsa - la parola in sanscrito per..."/>
  </head>
  <body>
    <article>
      <h6 class="kicker">NUOVO SINGOLO</h6>
      <h1>Gli U2 vanno in India. E arriva "Ahimsà"</h1>
      <address>
        <time datetime="2019-11-22T18:50:33+00:00">22 Nov 2019, 18:50</time>
      </address>
      <p>Gli U2 di Bono &amp; Co. vanno in India per la prima volta e festeggiano con la pubblicazione della nuova "Ahimsà", singolo scritto in collaborazione col compositore indiano Rahman. La canzone è disponibile su tutte le piattaforme digitali. Ahimsa - la parola in sanscrito per non violenza - celebra la diversità spirituale dell’India.</p>
      <p>La collaborazione arriva a meno di un mese dal primo concerto del gruppo di Dublino in India: Bono e soci porteranno, il 15 dicembre, per la prima volta a Mumbai, il "Joshua Tree Tour", nella tappa finale della serie di concerti in Oceania e Asia. «Ahimsa richiede coraggio e forza.» spiega A.R. Rahaman «Una qualità impermeabile alle armi o al potere. È una missione per guarire il mondo in cui viviamo e la collaborazione con gli U2, grazie alla loro storia, arriva in un momento perfetto per far rivivere questo movimento». «È stata una gioia assoluta lavorare con A.R. Rahman, una superstar e un talento imponente e generoso.» afferma il chitarrista degli U2 The Edge «Siamo tutti particolarmente entusiasti di visitare la sua terra natale tra poche settimane. L’India è stata nella nostra lista dei desideri per molto tempo. I principi dell’ahimsa o della non violenza, che da sempre ci rappresentano, sono stati un pilastro importante da quando ci siamo incontrati per suonare insieme. Non vediamo l’ora di vivere in prima persona la cultura dell’India, un luogo che unisce tutt’insieme il moderno e l’antico».</p>
      <p>«La lotta contro l’ingiustizia è sempre stata molto importante per noi. Siamo stati in qualche modo formati dalle parole di Martin Luther King che era uno studente del Mahatma Gandhi», dice il leader della band Bono, che prosegue: «Martin Luther King disse: L’arco morale dell’universo è lungo ma si piega verso la giustizia... Non lo credo più... Non si piega verso la giustizia, deve essere piegato verso la giustizia...». «Dobbiamo essere attivamente coinvolti nella nostra democrazia per preservarla e mostrare alla gente come ci sentiamo e cosa ci sta a cuore... - aggiunge il frontman degli U2 - Veniamo come studenti alla fonte di ispirazione... Questo è ahimsa... la non violenza... L’India ci ha fatto questo... il più grande dono al mondo... È più potente dell’energia nucleare, degli eserciti, delle marine, dell’Impero britannico. È il potere stesso. E non è mai stato così importante». Nel 2019 saranno pubblicate anche quattro canzoni scelte dal catalogo della produzione degli U2, remixate da artisti indiani locali e in arrivo su tutte le piattaforme di streaming.</p>
      <related>
        <h4>Articoli Correlati</h4>
        <a href="https://www.iltempo.it/dragonera/2018/10/11/news/bono-a-nulla-1091991/"/>
        <a href="https://tv.iltempo.it/home-tv/2018/09/02/video/u2-bono-vox-senza-voce-sospende-concerto-berlino-video-1082535/"/>
      </related>
    </article>
  </body>
</html>