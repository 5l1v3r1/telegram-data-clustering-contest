<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-trump-dzhuliani-ukrayina/30287244.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-22T18:46:22+00:00"/>
    <meta property="og:title" content="Трамп заявив, що доручив Джуліані «українське питання» через його репутацію у подоланні корупції"/>
    <meta property="og:description" content="Президент США Дональд Трамп заявив, що доручив своєму адвокатові Руді Джуліані вести «українське питання» через добру репутацію останнього у справах, що стосуються подолання корупції. Про це, як пишут"/>
  </head>
  <body>
    <article>
      <h1>Трамп заявив, що доручив Джуліані «українське питання» через його репутацію у подоланні корупції</h1>
      <address>
        <time datetime="2019-11-22T18:46:22+00:00">22 Nov 2019, 18:46</time>
      </address>
      <p>Президент США Дональд Трамп заявив, що доручив своєму адвокатові Руді Джуліані вести «українське питання» через добру репутацію останнього у справах, що стосуються подолання корупції. Про це, як пишуть у п’ятницю західні ЗМІ, президент США сказав в інтерв’ю телеканалу Fox News.</p>
      <p>«Він також мій друг. Він чудова людина... Коли ви маєте справу з корумпованою країною, якщо Руді Джуліані отримав довіру, то через свою репутацію…Коли Руді Джуліані їде туди, і ви чуєте, що це корумпована країна, це дуже багато значить», – сказав Трамп.</p>
      <p>Він назвав Джуліані «знаковою постаттю» через його роботу на посаді мера Нью-Йорка, вказавши, що він був «найбільшим борцем зі злочинами, напевно, за останні 50 років», маючи на увазі його роботу як федерального прокурора.</p>
      <p>Ці заяви Дональда Трампа пролунали наступного дня після завершення публічних слухань в Палаті представників США в рамках імпічменту президента. Під час слухань співробітник посольства США в Києві <a href="https://www.radiosvoboda.org/a/news-slukhannia-impichment-trampa/30284965.html">Девід Голмс</a> зазначив, що в березні 2019 року на політику США щодо України значний вплив почав мати юрист президента Трампа Руді Джуліані та особи, які йому допомагали.</p>
      <p>Ще один свідок, посол США в Європейському союзі <a href="https://www.radiosvoboda.org/a/news-trump-sondlend-ukrayina-svidchennia/30283232.html">Ґордон Сондланд</a> заявив, що діяв за вказівкою президента США Дональда Трампа, коли спілкувався з особистим юристом президента Руді Джуліані з питань політики щодо України.</p>
      <p>Перед цим тимчасовий повірений у справах США в Україні <a href="https://www.radiosvoboda.org/a/news-trump-zelensky/30256855.html">Вільям Тейлор </a>розповів американським законодавцям, персональний адвокат Трампа Руді Джуліані просував вимогу американського президента до українського – публічно оголосити про розслідування стосовно демократів та української газової компанії Burisma, де працював син ексвіцепрезидента США Джо Байдена, в обмін на візит українського президента до Білого дому й перед рішенням Вашингтона розморозити військову допомогу.</p>
      <p>Демократи в Палаті представників, які <a href="https://www.radiosvoboda.org/a/news-trump-impeachment/30181909.html">ініціювали розслідування</a>, намагаються довести, що Трамп – в обхід звичайної процедури – через довірених осіб <a href="https://www.radiosvoboda.org/a/news-zelenskyi-trump-tysk/30234212.html">тиснув на Україну</a>, щоб завдати шкоди своєму політичному опонентові Джо Байдену. Сам Трамп і республіканці заперечують порушення закону з боку президента.</p>
    </article>
  </body>
</html>