<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/srbija/udruzenje-obolelih-od-melanoma-trazi-uvodjenje-kombinovane-terapije-i-u-srbiji-video/"/>
    <meta property="og:site_name" content="Krstarica"/>
    <meta property="article:published_time" content="2019-11-22T18:45:03+00:00"/>
    <meta property="og:title" content="Udruženje obolelih od melanoma traži uvodjenje kombinovane terapije i u Srbiji (VIDEO)"/>
    <meta property="og:description" content="Kombinovana terapija pacijenata obolelih od melanoma, koja se sastoji od dva inhibitora i koja bi značajno olakšala lečenje, još nije dostupna u Srbiji,"/>
  </head>
  <body>
    <article>
      <h1>Udruženje obolelih od melanoma traži uvodjenje kombinovane terapije i u Srbiji (VIDEO)</h1>
      <address><time datetime="2019-11-22T18:45:03+00:00">22 Nov 2019, 18:45</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/Beta-5wv6rabv6r.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Kombinovana terapija pacijenata obolelih od melanoma, koja se sastoji od dva inhibitora i koja bi značajno olakšala lečenje, još nije dostupna u Srbiji, saopštio je danas predsednik Udruženja pacijenata obolelih od melanoma, Savo Pilipović.</p>
      <p>Povodom regionalnog kongresa o melanomu, Pilipović je objasnio da „lečenje jednim inhibitorom ili monoterapijom, koja mnogo brže daje daje rezultate, uz mnogo veće nuspojave, nije dovoljna pacijentima obolelim od ove bolesti“.</p>
      <p>„Kombinovana terapija je evropski standard, jer kada imate dva inhibitora u terapiji dobijate dva leka gde je proces lečenja mnogo duži, ali nuspojave su mnogo manje“, kazao je Pilipović.</p>
      <p>On je naveo da se nada da će ova terapija biti uskoro u Srbiji uvedena u sistem lečenja i da o tome pregovaraju Republički fond za zdravstveno osiguranje i proizvodjači lekova.</p>
      <p>Kongres koji okuplja lekare i pacijente iz regiona, održava se četvrti put, što je, rekao je Pilipović, „sjajna prilika da se razgovara o lečenju melanoma“.</p>
      <p>„Naše udruženje se bori za uvodjenje inovativnih terapija i do sada smo u tome imali uspeha, a imamo i psihološku podršku, veoma bitnu za pacijente“, rekao je Pilipović.</p>
      <p>Načelnica Klinike Vojnomedicinske akademije za dermatologiju, Lidija Kandolf Sekulović, navela je da se „godišnje registruje 650 do 700 novoobolelih od melanoma i taj broj je sve veći i veći“.</p>
      <p>„Poslednjih godina se povećava broj ranije otkrivenih melanoma. U Nemačkoj se preko 90 odsto slučajeva otkrije u ranoj fazi, dok se u Srbiji 30 odsto ljudi javi kasno“, rekla je Kandorf Sekulović.</p>
      <p>(Beta)</p>
    </article>
  </body>
</html>