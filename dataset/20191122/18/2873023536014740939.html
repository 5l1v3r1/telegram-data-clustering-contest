<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/athlitismos/mpasket/220059_sto-monaho-perimenontas-ton-pitino"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T18:15:00+00:00"/>
    <meta property="og:title" content="Στο Μόναχο... περιμένοντας τον Πιτίνο"/>
    <meta property="og:description" content="Με το ηθικό ανεβασμένο στα ύψη μετά τη μεγάλη νίκη στο Κάουνας και την επικείμενη επιστροφή του Ρικ Πιτίνο, ο Παναθηναϊκός θα επιχειρήσει απόψε στο Μόναχο να πάρει το τρίτο φετινό «διπλό», ώστε να επιβεβαιώσει ότι μπήκε για τα καλά στον ίσιο δρόμο."/>
  </head>
  <body>
    <article>
      <h1>Στο Μόναχο... περιμένοντας τον Πιτίνο</h1>
      <address><time datetime="2019-11-22T18:15:00+00:00">22 Nov 2019, 18:15</time> by <a rel="author">Γιάννης Ντεντόπουλος</a></address>
      <p>Με το ηθικό ανεβασμένο στα ύψη μετά τη μεγάλη νίκη στο Κάουνας, που τον (ξανα)έβαλε κανονικά σε τροχιά οκτάδας, και την επικείμενη επιστροφή του Ρικ Πιτίνο, ο οποίος θα παρακολουθήσει το παιχνίδι με την Μπάγερν (4-5) από τις ΗΠΑ και θα κοουτσάρει το επόμενο ματς με την Μπασκόνια στο ΟΑΚΑ, ο Παναθηναϊκός (5-4) θα επιχειρήσει απόψε (21.30, NS) στο Μόναχο να πάρει το τρίτο φετινό «διπλό», ώστε να επιβεβαιώσει ότι μπήκε για τα καλά στον ίσιο δρόμο.</p>
      <p>Με τον Γιώργο Βόβορα ξανά στον πάγκο, ο οποίος επιθυμεί να παραδώσει τη σκυτάλη στον Αμερικανό «Hall of Famer» με... άπταιστη διαδρομή και μάλιστα σε δύσκολες έδρες, θέλει απλά να μην κάνει τα λάθη που έκανε πριν από τρεις μέρες ο Ολυμπιακός, ο οποίος έχασε δικό του παιχνίδι.</p>
      <p>«Καλούμαστε να αντιμετωπίσουμε μια ομάδα, που ιδιαίτερα στο γήπεδό της έχει δείξει μεγάλη δυναμική, έχει κάνει πολύ μεγάλες νίκες, με Ρεάλ Μαδρίτης, Αρμάνι Μιλάνο και Ολυμπιακό. Εχει διαφορετικό στιλ από τη Ζαλγκίρις, αφού διαθέτει μεγάλη δύναμη στο ποστ και εκεί θα κριθεί το παιχνίδι. Ο Μάοντο Λο είναι ο βασικός εκτελεστής της ομάδας, πρώτος στις ασίστ κι αν θέλουμε να έχουμε ελπίδες να φύγουμε με τη νίκη από εκεί, πρέπει να έχουμε εξαιρετικές άμυνες στο ποστ και με τον Μπάντερ και τον Μονρό» υπογράμμισε ο 44χρονος τεχνικός, δίνοντας το «πράσινο» στίγμα. Και όπως ήταν φυσικό ρωτήθηκε για την επιστροφή Πιτίνο, με τον οποίο συνεργάστηκε και πέρυσι.</p>
      <p>«Και για εμάς, που δουλέψαμε πέρυσι μαζί του, για τον κόσμο και για όλο τον οργανισμό, ο Ρικ Πιτίνο άφησε ένα τεράστιο έργο πέρυσι και νομίζω πως εκείνος έρχεται και επιθυμεί να κάνει το βήμα παραπάνω που δεν έγινε πέρυσι».</p>
      <p>Τον ενθουσιασμό του για την επιστροφή του Πιτίνο εξέφρασε και ο Γιώργος Παπαγιάννης, ο οποίος στο Κάουνας επέστρεψε στις καλές εμφανίσεις: «Με το καλό να γυρίσει πίσω ο κόουτς. Σίγουρα ξέρουμε όλοι ότι θα είναι πολύ μεγάλη βοήθεια για την ομάδα και με το καλό να έρθει».</p>
      <p>Η Μπάγερν, με τραυματία τον Τζέντοβιτς, πήρε βαθιά ανάσα με τη νίκη επί του Ολυμπιακού, αφού προερχόταν από τρεις σερί ήττες. Και θέλει να αξιοποιήσει τη δύναμη της έδρας, ώστε να μπει στο κόλπο των πλέι οφ.</p>
      <related>
        <h4>Σχετικά Άρθρα</h4>
        <a href="https://www.efsyn.gr/athlitismos/mpasket/174003_black-friday-gia-elliniko-mpasket"/>
        <a href="https://www.efsyn.gr/athlitismos/mpasket/87904_i-megali-apodrasi"/>
        <a href="https://www.efsyn.gr/athlitismos/mpasket/219767_kalathis-boboras-ektelesan-ton-saras"/>
        <a href="https://www.efsyn.gr/athlitismos/mpasket/219586_niki-ison-ithiko-sti-diabolobdomada-exoterikoy"/>
        <a href="https://www.efsyn.gr/athlitismos/mpasket/219124_prasino-synonthyleyma"/>
        <a href="https://www.efsyn.gr/node/217595"/>
      </related>
    </article>
  </body>
</html>