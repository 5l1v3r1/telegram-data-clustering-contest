<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/plus/article/1417566/sasa-mparon-koen-facebook-tha-afine-ton-hitler-na-valei-diafimiseis-gia-tin-teliki-lysi-vid"/>
    <meta property="og:site_name" content="+PLUS.gr"/>
    <meta property="article:published_time" content="2019-11-22T18:53:00+00:00"/>
    <meta property="og:title" content="Σάσα Μπάρον Κοέν: «Το Facebook θα άφηνε τον Χίτλερ να βάλει διαφημίσεις για την Τελική Λύση» (vid)"/>
    <meta property="og:description" content="Απίστευτο ξέσπασμα -και τροφή για σκέψη- από τον Σάσα Μπάρον Κόεν κατά του Facebook και γενικότερα των social media, με τον 48χρονο ηθοποιό να κάνει λόγο για τη μεγαλύτερη μηχανή προπαγάνδας στην ιστορία!"/>
  </head>
  <body>
    <article>
      <h1>Σάσα Μπάρον Κοέν: «Το Facebook θα άφηνε τον Χίτλερ να βάλει διαφημίσεις για την Τελική Λύση» (vid)</h1>
      <h2>Απίστευτο ξέσπασμα -και τροφή για σκέψη- από τον Σάσα Μπάρον Κόεν κατά του Facebook και γενικότερα των social media, με τον 48χρονο ηθοποιό να κάνει λόγο για τη μεγαλύτερη μηχανή προπαγάνδας στην ιστορία!</h2>
      <address><time datetime="2019-11-22T18:53:00+00:00">22 Nov 2019, 18:53</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Σε ομιλία του, ο Βρετανός κωμικός ξεσπάθωσε εναντίον των μέσων κοινωνικής δικτύωσης, λέγοντας ότι δεν κάνουν τίποτα, προκειμένου να αποτρέψουν τη διάδοση της ρητορικής του μίσους, αλλά και των ψευδών ειδήσεων.</p>
      <p>«Σε ολόκληρο τον κόσμο, δημαγωγοί απευθύνονται στα χειρότερα ένστικτά μας. Θεωρίες συνωμοσίας, που κάποτε ήταν στο περιθώριο, τώρα γίνονται κυρίαρχη τάση. Η δημοκρατία, που βασίζεται στις αλήθειες, υποχωρεί και η απολυταρχία, που εξαρτάται από τα διαδεδομένα ψέματα, προελαύνει. Τα εγκλήματα μίσους εκτινάχθηκαν, όπως οι δολοφονικές επιθέσεις σε θρησκευτικές και εθνικές μειονότητες», είπε, αρχικά, ο Κόεν.</p>
      <p>Και συνέχισε: «Ποιο είναι το κοινό όλων αυτών των επικίνδυνων τάσεων; Δεν είμαι ακαδημαϊκός, παρά μόνο ένας ηθοποιός, αλλά ένα πράγμα είναι ξεκάθαρο για εμένα: Όλο αυτό το μίσος και η βία διευκολύνονται από μια χούφτα διαδικτυακές εταιρείες, που είναι η μεγαλύτερη μηχανή προπαγάνδας στην ιστορία»!</p>
      <ul>
        <li>
          <b>
            <a href="https://www.facebook.com/GazzettaPlus/">Κάνε like στην σελίδα του Gazzetta.gr/plus στο Facebook για να είσαι ενημερωμένος για ΟΛΑ!​</a>
          </b>
        </li>
      </ul>
      <p>Με αφορμή, δε, τις εκλογές στη Βρετανία και κάνοντας αναφορά και στις αμερικανικές εκλογές, σχολίασε: «Πιστεύω ότι οι πλουραλιστικές δημοκρατίες μας είναι στο χείλος του γκρεμού. Τους επόμενους 12 μήνες ο ρόλος των social media θα είναι καθοριστικός.</p>
      <p>Όταν, χάρη στα social media, οι συνωμοσίες κυριαρχούν, είναι πιο εύκολο να συγκροτηθούν ομάδες μίσους, να παρέμβουν ξένες υπηρεσίες πληροφοριών στις εκλογές μας, να διαπράξουν χώρες, όπως η Μιανμάρ, γενοκτονίες. Είναι σοκαριστικό το πόσο εύκολα ο συνωμοσιολογικός τρόπος σκέψης μετατρέπεται σε βία».</p>
      <figure>
        <iframe src="https://www.youtube.com/embed/ymaWq5yZIYM" width="640" height="360" data-service="Youtube" scrolling="no"/>
      </figure>
      <p>Πρόσθεσε κάτι, δε, που αποτελεί τροφή για σκέψη... </p>
      <p>«Αν πληρώσεις, το Facebook θα ''τρέξει'' κάθε πολιτική διαφήμιση, ακόμη και αν είναι ένα ψέμα. Και θα σε βοηθήσει, μάλιστα, να βρεις πού να στοχεύσεις, για να γίνει πιστευτό το ψέμα. Αν το Facebook υπήρχε τη δεκαετία του 1930, θα επέτρεπε στον Χίτλερ να βάζει διαφημίσεις 30 δευτερολέπτων, στην προσπάθειά του να βρει λύση στον πρόβλημα των Εβραίων...</p>
      <p>Όταν μηχανές εκρήγνυνται ή ζώνες ασφαλείας δεν λειτουργούν, οι αυτοκινητοβιομηχανίες ανακαλούν χιλιάδες οχήματα, με κόστος δισεκατομμυρίων δολαρίων. Το δίκαιο είναι να πούμε στο Facebook, στο YouTube και στο Τwitter: Το προϊόν σας είναι ελαττωματικό, είστε υποχρεωμένοι να το φτιάξετε, ανεξάρτητα από το πόσο θα κοστίσει αυτό και πόσους θα πρέπει να προσλάβετε για να το φτιάξετε».</p>
      <p>«Ο απώτερος στόχος της κοινωνίας θα έπρεπε να είναι να μην μπαίνουν στο στόχαστρο άνθρωποι για αυτό που είναι, την καταγωγή τους, το ποιον αγαπούν ή το πώς προσεύχονται. Αν αυτό γίνει ο στόχος μας, αν βάλουμε τις αλήθειες πάνω από το ψέμα, την ανοχή πάνω από την προκατάληψη, τότε ίσως μπορέσουμε να σταματήσουμε τη μεγαλύτερη μηχανή προπαγάνδας στην ιστορία», κατέληξε ο Σάσα Μπάρον Κόεν.</p>
    </article>
  </body>
</html>