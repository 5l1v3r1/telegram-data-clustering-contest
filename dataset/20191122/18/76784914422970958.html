<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/alapvonal/2019/11/22/becsaptuk_a_vilagot_konyv_csengeri_szanyi/"/>
    <meta property="og:site_name" content="Index.hu"/>
    <meta property="article:published_time" content="2019-11-22T18:32:00+00:00"/>
    <meta property="og:title" content="30 éve volt a magyar sport legnagyobb leleplezése"/>
    <meta property="og:description" content="Csodaszernek hitte a magyar sportvezetés a szöuli olimpián a sztanozololt, amivel Ben Johnson is lebukott. Nem volt elég a kamuvizelet, és rosszul mérték be a kiürülési időt, ezért a hazai súlyemelők lebuktak. Csengeri Kálmán könyvben írta meg, mi történt."/>
  </head>
  <body>
    <article>
      <h1>30 éve volt a magyar sport legnagyobb leleplezése</h1>
      <address><time datetime="2019-11-22T18:32:00+00:00">22 Nov 2019, 18:32</time> by <a rel="author" href="https://index.hu/szerzo/aghassi_attila" target="_blank">Ághassi Attila</a></address>
      <p>
        <b>A szöuli olimpiáig nem értek magyar sportolót doppingvétségen, akkor két napon belül két súlyemelőt is. Árnyék vetült a nagyszerű szereplésre, majd 1989-ben megjelent Csengeri Kálmán könyve, ami feltárta, hogyan működött a sportág.</b>
      </p>
      <p>A szöuli olimpiai szereplés a magyar sport egyik legnagyobb sikere volt. 11 aranyérem mellett, egyaránt 6 ezüst- és bronzérem született. A nemzetek versenyében úgy is hatodik lett Magyarország, hogy egy ezüstérmet dopping miatt elvettek.</p>
      <p>A világbajnok súlyemelő, Szanyi Andort zárták ki. A negyedik helyezett Csengeri Kálmán eredményét is érvénytelenítették, szintén dopping miatt. Ugyanazt a tiltott szert, a sztanozololt mutatták ki náluk, mint a kanadai sprinter Ben Johnsonnál, akit szintén megfosztottak aranyérmétől, és a 100 méteren elért 9,73 másodperces világrekordjától.</p>
      <p>Csengeri az eset után egy évvel megjelentetett egy könyvet, amelyikben leírta, hogyan is működött a szocialista sport egy szelete.</p>
      <p>„Mi, magyar súlyemelők — és nemcsak súlyemelők — nem azért csaptuk be a világot, mert eredendően rosszak vagyunk. Hanem azért, mert a világ is becsap minket. Ugyanakkor meggyőződésünk: azért buktunk meg, mert sokszor nemcsak a világot — egymást is becsaptuk" - írta a nem ilyen hírnévre vágyó Csengeri. </p>
      <p>Sok véletlen összejátszása kellett ahhoz, hogy ez a leleplező könyv egyáltalán megjelenhessen. Nem azért, mert működött a cenzúra. </p>
      <ul>
        <li>Ha ötödik helyen végez, nem kell doppingvizsgálatra mennie.</li>
        <li>Ha gondosan töltik meg a pisilőgépet, boldog negyedik lehetett volna.</li>
      </ul>
      <p>A Becsaptuk a világot az egyik legnagyobb hatású könyv volt, mert nyíltan és addig nem jellemző bátorsággal feltárta a sportág viszonyait. A többi keleti nemzet sem volt ártatlan persze, ebben a sportágban különösen nem, és atlétikában is vannak mindmáig megközelíthetetlen szovjetek, csehszlovákok által tartott csúcsok. Döbbenetes adat: Szöulban a keletnémet sportolók 37 aranyérmet nyertek, a nyugatnémetek tizenegyet, és összesen 40 érmet vihettek haza.</p>
      <blockquote>Hogy valójában mi történt, senki se fedte fel. Nem bosszúból írom ezt a könyvet, nem az ellenségeimnek akarok visszavágni. Azt szeretném, ha szembenéznék a valósággal</blockquote>
      <p>- állította még Csengeri az előszóban.</p>
      <p>A súlyemelőnek nem fizették ki a negyedik hely után járó 60 ezer forintot, noha ő csak azt tette, amit mindenkor máskor, edzett, emelt, tonnákat mozgatott meg, versenyzett, miközben az orvosoktól szereket kapott, amiket be kellett vennie, nem tagadhatta meg a központi utasítást. Riportermagnóval kereste fel a versenyzőtársait, akik hozzá hasonló alapossággal és részletességgel mesélték el, melyik szerből mikor és mennyit kaptak.</p>
      <figure>
        <img src="https://kep.cdn.indexvas.hu/1/0/3037/30378/303783/30378347_e838052a4facb06217a39d629e82fb4f_wm.jpg"/>
        <figcaption>Csengeri Kálmán súlyemelő a XXIV. Nyári Olimpiai Játékokra készülő magyar csapat tagjaként 1988. augusztus 25-én<cite>Fotó: Németh Ferenc</cite></figcaption>
      </figure>
      <p>Csengeri Ózdról került Csepelre, 250 ezer forintos átigazolási díjat fizettek ki érte, ami akkoriban magasnak számított. Azért is, mert érmet nem szerzett Európa- vagy világbajnokságon.</p>
      <p>Csengeri kíméletlen őszinteséggel írta le, hogyan működött az öntőgép, a magyarok találmánya. Egy lufiba garantáltan tiszta vizeletet raktak – az orvos vagy a gyúró kölcsönözte -, amit az alsónadrágba raktak, onnan préselték bele a mintavételi pohárba, amit aztán ellenőrizhettek az orvosok.</p>
      <p>Részlet a könyvből: „Már negyedórája állunk. A doki megvakarja a fejét. Szerintem ő is izzad, akárcsak én. Én az idegességtől, ő a koncentrálástól. Sóhajtok egyet, mintha nem menne. Közben két ujjammal próbálom előpiszkálni a cső végét.</p>
      <blockquote>A doki inkább az arcomat nézi, mintha arról akarná leolvasni, csalok-e vagy sem. Az arcomat csak nézd! Már a helyén a cső, most megnyomom a léggömböt. Már csurog is, aminek csurognia kell. Nyertem.</blockquote>
      <p>A versenyző azonban nem hagyhatta el a termet, mert utánarohantak, hogy menjen vissza, mert nem elég a kamuvizelet, amit leadott. Ezt a vizeletet – általában 75 milliliternyit -, ahogy mindig, a válogatott edzője és gyúrója készítette ki. Minimálisan, de valamiért kevesebbet raktak a gépbe, vagy néhány csepp félrement.</p>
      <p>Csengeri megpróbált vizet csempészni hozzá, de ezt kiszúrták az orvosok. A kapitány kiöntötte a becsempészett mintát, és azt mondta Csengerinek, pisiljen nyugodtan, mert tiszta, már kiürült a szervezetéből a dopping.</p>
      <p>Két nap múlva kiderült, nagy tévedés volt. A versenyző akkor hallotta először a sztanozolol szót, amit a szervezetében találtak. Nem tudta, hogy azt írták fel neki. Kiderült azonban, rosszul mérték be ennek a csodaszernek a kiürülési idejét, ezért akadt fenn a vizsgálaton.</p>
      <p>A sportvezetés úgy gondolta, az a legegyszerűbb, ha Csengeri elviszi a balhét, mintha nem központi doppingolás lett volna, hanem ő vett be olyan szert, ami tiltólistás volt. A versenyző azt mondta, ő mindent pontosan úgy csinált, ahogy kérték tőle, nem tud kitalálni semmit, tegyék meg ezt helyette. Megtették.</p>
      <aside>A BODY BUILDINGES BARÁTJÁTÓL KAPOTT EGY SZERT, EZ LETT A FEDŐSZTORIJA.</aside>
      <p>Csengeri a szöuli olimpiai faluban napokig a szobájában feküdt nem volt kedve kimenni a városba vásárolni, itthon úgy adták elő az esetét, hogy bujdokolt.</p>
      <figure>
        <img src="https://kep.cdn.indexvas.hu/1/0/3037/30378/303783/30378351_04da788f93b37f8162624322f7fb5712_wm.jpg"/>
        <figcaption>Népsport, 1988. december 9-i számának címlapján a doppingügy<cite>Fotó: Arcanum Digitális Tudománytár</cite></figcaption>
      </figure>
      <p>A sztanozololt a sportvezetésben csodaszernek gondolták, mert a korábban szedett Nerobol felett már eljárt az idő, és ki tudták mutatni az ellenőrök. A Nerobol kiürülési ideje három hét volt, míg a Sportkórház mérése szerint a sztanozololé hat nap. Az Állami és Ifjúsági Sporthivatal (ÁISH) azt mondta, a szer beszerzése nem lehet probléma, meg is tette a szükséges lépéseket. Az olimpia után ismét bemérték a sportkórházban a sztanozololt, és akkor már nyolc napos volt a kiürülési periódus.</p>
      <p>Ez lett Csengeri veszte, két nappal később megbukott Szanyi is. 407,5 kilót emelt, nem volt kirobbanó formában, de az ezüstöt simán megszerezte volna.</p>
      <p>A sportág megtisztulása nem volt a legmintaszerűbb, mert 30 éve novemberben újra elkaptak egy súlyemelőt az országos bajnokságon, akit már nem neveztek meg. 1992 decemberben nagy hatású műsort közölt a ZDF, amikor a német riporter nagy mennyiségben Nerobolt szeretett volna vásárolni, és nagy mennyiségben kapott is az MTK szakosztályának akkori vezetőjétől.</p>
      <p>Csengeri hamarosan abbahagyta a sportot, nemrég talált vissza a sportághoz, jelenleg a Honvéd edzője. Az 1990-es világbajnokságra Szanyi eltiltása után tisztességesen felkészült, és lett hatodik, kijutott a következő olimpiára is, de már nem volt esélye az éremszerzésre. Szanyi keveset tartózkodik az országban, Németországban dolgozik.</p>
      <p>
        <i>(Borítókép: Aradi László / Index)</i>
      </p>
    </article>
  </body>
</html>