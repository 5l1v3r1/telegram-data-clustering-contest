<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aajtak.intoday.in/story/shabana-azmi-mother-and-theatre-actor-shaukat-kaifi-dies-at-the-age-of-ninety-three-tmov-1-1139732.html"/>
    <meta property="og:site_name" content="aajtak.intoday.in"/>
    <meta property="article:published_time" content="2019-11-22T18:00:27+00:00"/>
    <meta property="og:title" content="शबाना आजमी की मां और अभिनेत्री शौकत कैफी का 93 की उम्र में निधन"/>
    <meta property="og:description" content="मशहूर थियेटर आर्टिस्ट, वरिष्ठ अभिनेत्री और वेटरन एक्ट्रेस शबाना आजमी की मां शौकत कैफी का 93 साल की उम्र में इंतकाल हो गया है. उन्होंने जुहू में अपने घर में आखिरी सांसें लीं. कैफी के दामाद और लेखक-गीतकार जावेद अख्तर ने इस बात को कंफर्म किया है."/>
  </head>
  <body>
    <article>
      <h1>शबाना आजमी की मां और अभिनेत्री शौकत कैफी का 93 की उम्र में निधन</h1>
      <h2>मशहूर थियेटर आर्टिस्ट, वरिष्ठ अभिनेत्री और वेटरन एक्ट्रेस शबाना आजमी की मां शौकत कैफी का 93 साल की उम्र में इंतकाल हो गया है. उन्होंने जुहू में अपने घर में आखिरी सांसें लीं. कैफी के दामाद और लेखक-गीतकार जावेद अख्तर ने इस बात को कंफर्म किया है.</h2>
      <address>
        <time datetime="2019-11-22T18:00:27+00:00">22 Nov 2019, 18:00</time>
      </address>
      <p>मशहूर थियेटर आर्टिस्ट, वरिष्ठ अभिनेत्री और वेटरन एक्ट्रेस शबाना आजमी की मां शौकत कैफी का 93 साल की उम्र में इंतकाल हो गया है. उन्होंने जुहू में अपने घर में आखिरी सांसें लीं. कैफी के दामाद और लेखक-गीतकार जावेद अख्तर ने इस बात को कंफर्म किया है. वे अमेरिका में मौजूद हैं और उन्होंने पीटीआई के साथ बातचीत में कहा, 'वे 93 साल की थीं और वे लगातार किसी ना किसी समस्या से जूझ रही थीं. उन्हें कोकिला बेन धीरुभाई अंबानी अस्पताल में भर्ती कराया गया था. कुछ दिनों के लिए वे आईसीयू में होती थीं और फिर उन्हें बाहर भेज दिया जाता था. उनकी परेशानियां बढ़ती उम्र के कारण बढ़ ही रही थीं. आखिरकार वे उन्हें घर ले आए थे. वे घर आकर अपने कमरे में आना चाहती थीं जहां उन्होंने एक या दो दिन बिताए और उसके बाद वे चल बसीं. शबाना फिलहाल मुंबई में हैं.'</p>
      <p>शौकत अपने पति और मशहूर उर्दू कवि कैफी आजमी के साथ मिलकर इंडियन पीपल थियेटर एसोसिएशन और प्रोग्रेसिव राइटर्स एसोसिएशन से लंबे समय तक जुड़ी रहीं. ये दोनों ही कम्युनिस्ट पार्टी ऑफ इंडिया के कल्चरल प्लेटफॉर्म्स थे.</p>
      <p>
        <b>कई बेहतरीन फिल्मों में किया था शौकत कैफी ने काम</b>
      </p>
      <p>बता दें कि कैफी का एक बेटा बाबा आजमी भी है. शौकत कैफी ने बाजार, उमराव जान, गरम हवा और <a href="https://aajtak.intoday.in/story/mira-nair-released-poster-of-queen-of-katwe-1-883035.html">मीरा नायर</a> की फिल्म सलाम बॉम्बे में भी काम किया है. उनकी आखिरी फिल्म शाद अली द्वारा निर्देशित फिल्म साथिया थी. इस फिल्म में वे बुआ के रोल में नजर आई थीं. साल 2002 में पति कैफी आजमी के गुजरने के बाद उन्होंने एक ऑटोबायोग्राफी लिखी थी और इस ऑटोबायोग्राफी को एक प्ले में भी बदला गया था जिसका नाम 'कैफी और मैं' था. कैफी आजमी की चौथी डेथ एनिवर्सिरी पर इस प्ले का प्रीमियर हुआ था. साल 2006 में मुंबई में हुए इस प्ले में <a href="https://aajtak.intoday.in/story/ayodhaya-ram-mandir-verdict-javed-akhtar-reaction-should-built-hospital-tmov-1-1136183.html">जावेद अख्तर </a>और <a href="https://aajtak.intoday.in/story/shabana-azmi-new-leader-of-tukde-tukde-gang-tweet-giriraj-singh-tmov-1-1099658.html">शबाना आजमी </a>ने परफॉर्म किया था. रिपोर्ट के अनुसार, शनिवार दोपहर को उनका अंतिम संस्कार किया जाएगा.</p>
      <figure>
        <video src="https://aajtak-pdelivery.akamaized.net/aajtak/video/2019_11/16_nov_19_shadi_ki_salgirah_manakar_laute_deepika_ranveer_1024_512.mp4"/>
      </figure>
      <related>
        <h4>संबंधि‍त ख़बरें</h4>
        <a href="https://aajtak.intoday.in/story/ananya-panday-became-makeup-artist-for-farah-khan-daughter-tmov-1-1139724.html"/>
        <a href="https://aajtak.intoday.in/story/neha-dhupia-actress-pregnancy-body-shaming-angad-bedi-mehr-tmov-1-1139718.html"/>
        <a href="https://aajtak.intoday.in/story/anu-malik-is-going-to-be-permanently-out-of-indian-idol-due-to-this-decision-by-sony-tmov-1-1139715.html"/>
        <a href="https://aajtak.intoday.in/story/vikrant-massey-sheetal-thakur-engaged-engagement-tmov-1-1139650.html"/>
      </related>
    </article>
  </body>
</html>