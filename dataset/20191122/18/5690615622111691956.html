<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837303-sbu-vikrila-ugrupovannya-vimagachiv-yaki-terorizuvali-5-regioniv-ukrayini"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T18:41:00+00:00"/>
    <meta property="og:title" content="СБУ викрила угруповання вимагачів, які тероризували 5 регіонів України"/>
    <meta property="og:description" content="КИЇВ. 22 листопада. УНН. Служба безпеки України викрила угрупування вимагачів, які тероризували п’ять регіонів України через вимагання матеріальних …"/>
  </head>
  <body>
    <article>
      <h1>СБУ викрила угруповання вимагачів, які тероризували 5 регіонів України</h1>
      <address><time datetime="2019-11-22T18:41:00+00:00">22 Nov 2019, 18:41</time> by <a rel="author">Валерія Гуржий</a></address>
      <slideshow>
        <figure>
          <img src="https://www.unn.com.ua/uploads/media/photo/2019/11/22/b5b4ac0e4bb3e7e71cbc80c5a4363857c60f4f46.jpg"/>
        </figure>
        <figure>
          <img src="https://www.unn.com.ua/uploads/media/photo/2019/11/22/919497f118cc4d3fdec733088442cbd7f55fc198.jpg"/>
        </figure>
        <figure>
          <img src="https://www.unn.com.ua/uploads/media/photo/2019/11/22/142f01cf019e2659da9430261b67bc6b0c09799b.jpg"/>
        </figure>
        <figure>
          <img src="https://www.unn.com.ua/uploads/media/photo/2019/11/22/9e863b606da63345439cd82d4c15bf01a13e6da6.jpg"/>
        </figure>
      </slideshow>
      <p><b>КИЇВ. 22 листопада. УНН.</b> Служба безпеки України викрила угрупування вимагачів, які тероризували п’ять регіонів України через вимагання матеріальних коштів. Про це повідомляє <b>УНН</b> з посиланням на пресцентр СБУ.</p>
      <p>“У межах захисту легального бізнесу та протидії оргзлочинності Служба безпеки України блокувала діяльність кримінальних груп, які тероризували комерсантів та представників органів державної влади у п’яти регіонах країни”, — сказано у повідомленні.</p>
      <p>Так, у Одесі співробітники спецслужби припинили діяльність організованого угруповання, учасники якого шантажували голову однієї з місцевих селищних рад. Зловмисники погрожували посадовцю кримінальним переслідуванням. За владнання проблеми вони вимагали у чоловіка сплати 100 тисяч доларів готівкою та виділення підконтрольним їм комерційним структурам землю на узбережжі Чорного моря орієнтовною вартістю 400 тисяч доларів.</p>
      <p>Наразі організатору та одному з активних учасників угруповання здійснено повідомлення про підозру у вимаганні.</p>
      <p>“У цьому ж регіоні правоохоронці викрили ще одну кримінальну групу. Мішенями зловмисників були підприємці з Одеської та Миколаївської областей”, — повідомили у СБУ.</p>
      <p>Організоване угруповання вимагачів діяло також на Закарпатті. Провокуючи штучні конфліктні ситуації, зловмисники вибивали у комерсантів неіснуючі борги.</p>
      <p>У Кременчуці Полтавської області група вимагачів маскувалась під охоронну фірму. Через залякування та розбій вони змушували представників місцевих комерційних структур платити їм “данину”.</p>
      <p>Ще два кримінальні угруповання, учасники яких причетні до викрадення та катування людей, СБУ викрила на Миколаївщині та Дніпропетровщині.</p>
      <p>За вказаними фактами відкрито кримінальні провадження. Тривають слідчі дії для встановлення всіх учасників кримінальних угруповань та обставин їхньої протиправної діяльності.</p>
      <p>Всього, у цьому році співробітниками підрозділів по боротьбі з корупцією та оргзлочинністю розкрито: 6 замовних убивств; 39 фактів вимагання, поєднаних із застосуванням насильства та зброї; 4 розбійні напади; 3 факти незаконного позбавлення волі та викрадення людини; 2 факти грабежу.</p>
      <p>До різних термінів ув’янення засуджено 24 представників кримінального середовища. Заборонено в’їзд в Україну 34 іноземцям, у тому числі 24 “злодіям у законі”.</p>
      <p>Ще сімох кримінальників примусово видворено з країни.</p>
      <p>Нагадаємо, на Буковині Служба безпеки України попередила контрабанду цигарок <a href="https://www.unn.com.ua/uk/news/1836949-na-bukovini-sbu-poperedilo-kontrabandu-tsigarok-na-mayzhe-6-mln-grn">на майже 6 млн грн.</a></p>
    </article>
  </body>
</html>