<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/boridis-ereunoume-olous-tous-dunatous-tropous-apozimiosis-ton-elaiokalliergiton-tis-kritis.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-22T18:14:00+00:00"/>
    <meta property="og:title" content="Βορίδης: Ερευνούμε όλους τους δυνατούς τρόπους αποζημίωσης των ελαιοκαλλιεργητών της Κρήτης"/>
    <meta property="og:description" content="Ο Υπουργός Αγροτικής Ανάπτυξης και Τροφίμων, Μάκης Βορίδης σε σύσκεψη που είχε με τους αντιπεριφερειάρχες της Κρήτης εξέτασε όλες τις δυνατότητες αποζημίωσης των ελαιοκαλλιεργητών …"/>
  </head>
  <body>
    <article>
      <h1>Βορίδης: Ερευνούμε όλους τους δυνατούς τρόπους αποζημίωσης των ελαιοκαλλιεργητών της Κρήτης</h1>
      <address>
        <time datetime="2019-11-22T18:14:00+00:00">22 Nov 2019, 18:14</time>
      </address>
      <p>
        <b>Ο Υπουργός Αγροτικής Ανάπτυξης και Τροφίμων, Μάκης Βορίδης σε σύσκεψη που είχε με τους αντιπεριφερειάρχες της Κρήτης εξέτασε όλες τις δυνατότητες αποζημίωσης των ελαιοκαλλιεργητών του νησιού.</b>
      </p>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/22-11/boridis%20%281%29.jpg"/>
      </figure>
      <p>Στην πολύωρη συνάντηση τέθηκαν όλα τα ζητήματα που μπορούν να οδηγήσουν σε μια ουσιαστική αρωγή προς τους ελαιοκαλλιεργητές και ο κ. Βορίδης εξέφρασε την πρόθεσή του να πράξει ό,τι είναι δυνατόν ώστε να βρεθούν τρόποι αποζημίωσής τους τόσο από το ελληνικό κράτος όσο και από την Ευρωπαϊκή Ένωση.</p>
      <p> Παράλληλα, δεσμεύθηκε να συζητήσει και πάλι το θέμα κατά την επίσκεψή του στην Κρήτη στις 5 Δεκεμβρίου ώστε να έχουν προλάβει οι αρμόδιες υπηρεσίες του Υπουργείου αλλά και αυτές της Περιφέρειας Κρήτης να συγκεντρώσουν τα στοιχεία από τις ζημιές που υπέστησαν οι ελαιοκαλλιεργητές, απόρροια της κλιματικής αλλαγής.</p>
      <p> Υπενθυμίζεται ότι ο Υπουργός είχε θέσει το θέμα στο ανώτατο επίπεδο στην ΕΕ, εκτός ημερήσιας διάταξης, κατά τη διάρκεια σχετικής τοποθέτησής του στη Σύνοδο των Υπουργών Γεωργίας στις Βρυξέλλες την περασμένη Δευτέρα.</p>
      <p> Στη σύσκεψη συμμετείχαν ο ευρωβουλευτής, Μανώλης Κεφαλογιάννης καθώς και ο βουλευτής Ρεθύμνου της ΝΔ, Γιάννης Κεφαλογιάννης.</p>
    </article>
  </body>
</html>