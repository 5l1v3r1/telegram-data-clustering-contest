<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/kek-hirek/helyi-kek-hirek/latni-es-latszani-benzinkuton-kampanyoltak-a-rendorok-2138439/"/>
    <meta property="og:site_name" content="BAMA"/>
    <meta property="article:published_time" content="2019-11-22T18:00:00+00:00"/>
    <meta property="og:title" content="Látni és látszani – benzinkúton kampányoltak a rendőrök"/>
    <meta property="og:description" content="Benzinkúton hívják fel a baranyai rendőrök a gépjárművezetők figyelmét a megváltozott útviszonyokra."/>
  </head>
  <body>
    <article>
      <h6 class="kicker">BALESETMEGELŐZÉS</h6>
      <h1>Látni és látszani – benzinkúton kampányoltak a rendőrök</h1>
      <address><time datetime="2019-11-22T18:00:00+00:00">22 Nov 2019, 18:00</time> by <a rel="author">bama.hu</a></address>
      <h4>Benzinkúton hívják fel a baranyai rendőrök a gépjárművezetők figyelmét a megváltozott időjárási, látási és útviszonyokra, valamint annak fontosságára, hogy a téli időszakra felkészítve vegyenek részt a közúti forgalomban járműveikkel.</h4>
      <p>A Baranya Megyei Balesetmegelőzési Bizottság a Magyar Autóklub együttműködésével vett részt november 22-én, pénteken az ORFK – Országos Balesetmegelőzési Bizottság által szervezett Látni és látszani elnevezésű közlekedésbiztonsági kampányban. A program célkitűzése, hogy felhívja a közlekedésben résztvevők figyelmét a láthatóság fontosságára, valamint a korai sötétedés veszélyeire. Ennek keretében a járművezetőknek lehetősége adódik, hogy átvizsgáltassák gépkocsijuk világító és fényjelző berendezését, a gumiabroncsok állapotát, és ellenőrizzék a fagyálló és a téli szélvédőmosó folyadék értékét.</p>
      <p>A Baranya Megyei Rendőr-főkapitányság munkatársai heti két alkalommal Pécsett, a Zsolnay Vilmos úti OMV töltőállomáson tájékoztatják a gépjárművekkel közlekedőket az őszi-téli átállásról, segítséget nyújtanak az autósoknak a járművek világításának, valamint a gumiabroncsok profilmélységének ellenőrzésében.</p>
      <p>A téli időszakra jellemző nedves, nyálkás, esetenként falevelekkel borított, jeges, havas utak komoly odafigyelést igényelnek. Számítsunk rá, hogy nedves útfelületen jelentősen nő a fékút, a féktávolság, a hirtelen fékezéssel nagymértékben nő a megcsúszás, kifarolás, adott esetben a pályaelhagyás veszélye is. Ilyen útviszonyok között a megengedettnél is alacsonyabb sebességgel közlekedjünk, óvatos, finom fékhasználatra törekedjünk, és kerüljük a hirtelen kormánymozdulatokat. A Baranya Megyei Balesetmegelőzési Bizottság arra kéri a közlekedőket, hogy aki teheti, vegyen részt az akcióban, használja ki a biztonságát szolgáló díjmentes lehetőségeket! Vizsgáltassa át járművét, ellenőriztesse látását és fogadja meg a szakemberek tanácsát!</p>
      <p>További hasznos információk találhatók a <a href="http://www.latnieslatszani.hu/">www.latnieslatszani.hu</a>, a <a href="http://www.kreszvaltozas.hu/">www.kreszvaltozas.hu</a> weboldalalakon, illetve az esemény Facebook oldalán.</p>
      <p>A „Látni és látszani” kampány 2019. december 15-ig tart.</p>
    </article>
  </body>
</html>