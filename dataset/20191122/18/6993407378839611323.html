<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-us-iran-sanktsii/30287253.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-22T18:57:29+00:00"/>
    <meta property="og:title" content="США запровадили санкції проти іранського міністра за інтернет-цензуру"/>
    <meta property="og:description" content="Сполучені Штати Америки запровадили санкції проти міністра зв’язку Ірану за його роль у «широкомасштабній інтернет-цензурі» під час протестів у країні. Як повідомило 22 листопада Міністерство фінанс"/>
  </head>
  <body>
    <article>
      <h1>США запровадили санкції проти іранського міністра за інтернет-цензуру</h1>
      <address>
        <time datetime="2019-11-22T18:57:29+00:00">22 Nov 2019, 18:57</time>
      </address>
      <p>Сполучені Штати Америки запровадили санкції проти міністра зв’язку Ірану за його роль у «широкомасштабній інтернет-цензурі» під час протестів у країні.</p>
      <p>Як повідомило 22 листопада Міністерство фінансів США, будь-яку власність Мохаммада Джавада Азарі-Джахромі під юрисдикцією США буде заблоковано.</p>
      <p>За даними влади Ірану, на даний час інтернет-зв’язок у деяких провінціях повернули після практично повного блокування.</p>
      <p>За день до цього державний секретар США Майк Помпео закликав іранців присилати США відео, фото й іншу інформацію, «яка документує жорсткі дії з боку режиму» щодо протестувальників.</p>
      <p>«США покажуть ці зловживання і запровадять санкції», – написав Помпео у твітері 21 листопада.</p>
      <p>Президент Ірану Хассан Роугані 20 листопада <a href="https://www.radiosvoboda.org/a/news-iran-protesty/30282818.html">заявив про «перемогу над змовою ворогів»</a>. Так на засіданні уряду, яке транслювалося по телебаченню, він прокоментував придушення масових протестів у країні, які спалахнули у зв’язку з підвищенням цін на паливо.</p>
      <p>За словами Роугані, протести були частиною «змови» іноземних ворогів Ірану – Саудівської Аравії, Ізраїлю і США.</p>
      <p>Напередодні міжнародна правозахисна організація Amnesty International із посиланням на «достовірні дані» повідомила про загибель щонайменше 106 протестувальників у 21 місті Ірану під час <a href="https://www.radiosvoboda.org/a/news-iran-protest/30275673.html">протестів</a> проти підвищення цін на пальне.</p>
      <p>«Організація вважає, що справжнє число загиблих може бути значно вищим, за деякими даними – до 200», – йдеться в повідомленні.</p>
      <p>Водночас влада Ірану повідомила про 12 загиблих протестувальників і представників сил безпеки, а також про арешт понад 600 людей від 15 листопада, коли почалися масові акції.</p>
      <p>Тим часом, ООН закликала Тегеран обмежувати застосування сили проти мирних демонстрантів і <a href="https://www.radiosvoboda.org/a/news-iran-protesty-blokuvannia-internetu/30276322.html">відновити інтернет-зв’язок </a>у країні.</p>
      <p>Верховний лідер Ірану Алі Хаменеї 17 листопада підтримав рішення уряду <a href="https://www.radiosvoboda.org/a/news-iran-obmezhennya-na-kupivlyu-benzynu/30273154.html">підвищити ціни на бензин</a> і розкритикував протестувальників.</p>
      <p>Нинішні демонстрації спалахнули після того, як уряд заявив, що почне обмежувати продаж пального в одні руки і підвищувати ціни через те, що економіка країни <a href="https://www.radiosvoboda.org/a/news-pompeo-iran-nuclear-weapon/30258628.html">потерпає від санкцій США</a>.</p>
    </article>
  </body>
</html>