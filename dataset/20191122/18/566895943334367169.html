<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2582023/odruzivsa-odin-z-24-zvilnenih-z-rosijskogo-polonu-morakiv-volodimir-varimez-fotofakt"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-22T18:30:00+00:00"/>
    <meta property="og:title" content="Одружився один з 24 звільнених з російського полону моряків - Володимир Варімез (ФОТОФАКТ)"/>
    <meta property="og:description" content="27-річного старшого матроса кохана дочекалась з полону"/>
  </head>
  <body>
    <article>
      <h1>Одружився один з 24 звільнених з російського полону моряків - Володимир Варімез (ФОТОФАКТ)</h1>
      <address><time datetime="2019-11-22T18:30:00+00:00">22 Nov 2019, 18:30</time> by <a rel="author">Тетяна Питак</a></address>
      <p>
        <i>27-річного старшого матроса буксира «Яни Капу» кохана чекала з полону. Про це пише <a href="http://nova.te.ua/statti/odruzhyvsya-zvilnenyj-moryak/">Нова Тернопільська газета</a>.</i>
      </p>
      <p>На Одещині минулої неділі, 17 листопада, одружився звільнений з російського полону моряк Володимир Варімез – один із 24 українських військовополонених, захоплених РФ в листопаді 2018 року під час переходу кораблів з Одеси до Маріуполя.</p>
      <p>27-річного старшого матроса буксира «Яни Капу» його тепер уже дружина Інна чекала з полону. Урочиста церемонія відбулася в Болградському районному РАЦСі. Молоді люди нині навчаються у вишах: Варімез, який раніше закінчив Ізмаїльське вище профучилище Київської держакадемії водного транспорту, вступив до Національного університету  «Одеська морська академія» і продовжує службу в рядах Військово-морських сил ЗС України. На момент захоплення українських кораблів моряк був зв’язківцем на рейдовому буксирі «Яни Капу» і значився одним з найкращих радіотелеграфістів на українському флоті. До анексії РФ Криму він служив у Севастополі на катері «Сміла», екіпажу якого вдалося вивести його до Одеського порту. Виконуючи перехід до Маріуполя в листопаді 2018 року, моряк планував встигнути на сімейну урочистіть в місто Ізмаїл – на 50-річний ювілей батька, але опинився у російському полоні.</p>
      <p>Нагадаємо, три українських кораблі, що прямували з Одеси до Маріуполя, були затримані російськими прикордонниками 25 листопада 2018 року на підході до Керченської протоки. 17 листопада захоплені українські військові катери «Бердянськ» і «Нікополь», а також буксир «Яни Капу» в супроводі російської берегової охорони вивели з акваторії «Генмолу» в Керчі.</p>
      <figure>
        <img src="https://s.0352.ua/section/newsInText/upload/images/news/intext/000/051/474/bal_5dd803e869e0c.png"/>
      </figure>
    </article>
  </body>
</html>