<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/685980/dyo-katalipseis-apantoun-sto-yp-prostasias-tou-politi-dinoume-dio"/>
    <meta property="og:site_name" content="enikos.gr"/>
    <meta property="article:published_time" content="2019-11-22T18:43:00+00:00"/>
    <meta property="og:title" content="Δύο καταλήψεις απαντούν στο υπ. Προστασίας του Πολίτη: Δίνουμε διορία 15 ημερών να παραιτηθούν"/>
    <meta property="og:description" content="Δύο καταλήψεις, η “Νοταρά 26” στα Εξάρχεια και η “Rosa Nera” στα Χανιά..."/>
  </head>
  <body>
    <article>
      <h1>Δύο καταλήψεις απαντούν στο υπ. Προστασίας του Πολίτη: Δίνουμε διορία 15 ημερών να παραιτηθούν</h1>
      <address>
        <time datetime="2019-11-22T18:43:00+00:00">22 Nov 2019, 18:43</time>
      </address>
      <p>Δύο <a href="http://www.enikos.gr/society/684234/sto-ktirio-tou-polytechneiou-metanastes-apo-tin-katalipsi-boumpou">καταλήψεις</a>, η “Νοταρά 26” στα Εξάρχεια και η “Rosa Nera” στα Χανιά, απαντούν στην ανακοίνωση που εξέδωσε την Τετάρτη <a href="http://www.enikos.gr/society/685566/ypourgeio-prostasias-tou-politi-dioria-15-imeron-se-katalipsies-n">το υπουργείο Προστασίας του Πολίτη</a>, με την οποία καλεί όσους έχουν καταλάβει παράνομα κτίρια, είτε είναι δημόσια είτε ιδιωτικά, να τα εκκενώσουν εντός 15 ημερών.</p>
      <p>Σημειώνεται πως στη σχετική ανακοίνωση του υπουργείου αναφέρεται πως όσοι είναι μετανάστες ή πρόσφυγες θα μεταφερθούν σε ειδικές δομές, στην ενδοχώρα, ενώ σε ό,τι αφορά στα ιδιωτικά κτήρια, οι καταληψίες θα πρέπει να έρθουν σε επαφή με τους ιδιοκτήτες, προκειμένου να τα μισθώσουν.</p>
      <p>Με ανάρτηση σε γνωστή ιστοσελίδα του αντιεξουσιαστικού χώρου, η “Κατάληψη Στέγης Προσφύγων/Μεταναστών Νοταρά 26”, αναφέρει: “Από τα κατεχόμενα Εξάρχεια δίνουμε διορία 15 ημερών, να παραιτηθούν, σε όλους εκείνους που οραματίζονται την αναβίωση της χούντας με μηχανές προπαγάνδας, ξυλοδαρμούς, εικονικούς βιασμούς, εκγύμνωση γυναικών, άρνηση νομικών δικαιωμάτων, εκφοβισμούς και παρακολουθήσεις συντρόφων/ισσών, εργατών/τριών και φοιτητών/τριών. Αυτές είναι κάποιες από τις πρακτικές της αυξανόμενης καταστολής και επίθεσης στον κόσμο του αγώνα. Η αριστεία και η κανονικότητά τους είναι τα κλειστά σύνορα, τα κλειστά στρατόπεδα, τα κλειστά μυαλά και μετά, θα έρθουν τα φουγάρα”.</p>
      <p>Όπως αναφέρεται στην ανακοίνωση της “Νοταρά 26”, “μας έδωσαν 15 ημέρες προθεσμία. 15 ημέρες…Η Ν26 υπάρχει 1500 ημέρες. Έχουν βρει στέγη πάνω από 9000 άνθρωποι από 15 διαφορετικές χώρες προέλευσης. Εκατοντάδες αλληλέγγυοι/ες από όλα τα σημεία της γης πλαισίωσαν το εγχείρημα. Χιλιάδες διαφορετικές ιστορίες. Ένας κοινός συνεχής αγώνας αλληλεγγύης, αυτοδιαχείρισης της ζωής μας, αποδοχής του διαφορετικού και της μοναδικότητας. Ένας αγώνας στην κατάληψή μας, στη γειτονιά μας, στο δρόμο. Οι ιδέες δεν καταστέλλονται. Η Νοταρά 26 είναι εδώ &amp; θα παραμείνει ζωντανή! Ούτε τώρα, ούτε ποτέ, δε θα μπορέσετε να εκκενώσετε ένα κίνημα!".</p>
      <p>Στην ίδια ιστοσελίδα, εξάλλου, η κατάληψη “Rosa Nera” στα Χανιά αναφέρει πως: “Καλούνται όσοι εκμεταλλεύονται εργασία να αυξήσουν τους μισθούς κατά 200%, μειώνοντας αναλόγως τα ωράρια ή να προχωρήσουν στη συλλογική ιδιοκτησία των μέσων παραγωγής που κατέχουν κλέβοντας τον ανθρώπινο μόχθο. Καλούνται επίσης να παραιτηθούν άμεσα από κάθε πολιτική ιδιότητα όσοι παρανόμως παραβιάζουν τις διεθνείς συνθήκες προστασίας των προσφύγων δολοφονώντας τους, φυλακίζοντας και απαγάγοντας ακόμα και παιδιά για να τα κλείσουν σε απάνθρωπα κλειστά κέντρα κράτησης χωρίς πρόσβαση στην υγεία και την παιδεία. Καλούνται όσοι απελαύνουν πρόσφυγες να εγκαταλείψουν τη χώρα και να παραδώσουν τις αρμοδιότητες για την προστασία των προσφυγικών ζωών στα διεθνή κινήματα αλληλεγγύης”.</p>
      <p>Καταλήγοντας, η “Rosa Nera”, σημειώνει: “Η προθεσμία για την υλοποίηση των εντολών είναι 15 ημέρες από την δημοσίευση της παρούσης στον τύπο. Αλλιώς δεν θα τα πάμε καλά… γλυκά το λέμε. Ραντεβού στους δρόμους".</p>
      <related>
        <h4>σχετικά άρθρα</h4>
        <a href="http://www.enikos.gr/society/685566/ypourgeio-prostasias-tou-politi-dioria-15-imeron-se-katalipsies-n%0A%20%20%20%20%0A"/>
        <a href="http://www.enikos.gr/society/685421/synagermos-sta-chania-andras-epese-sto-enetiko-limani%0A%20%20%20%20%0A"/>
        <a href="http://www.enikos.gr/society/685216/katoikos-exarcheion-echasa-to-mati-mou-apo-molotof-pou-petaxan-st%0A%20%20%20%20%0A"/>
        <a href="http://www.enikos.gr/society/685109/video-apo-tin-entasi-stin-eyelpidon-prin-apo-tin-afixi-ton-syllif%0A%20%20%20%20%0A"/>
        <a href="http://www.enikos.gr/society/685089/ti-vrike-i-astynomia-se-diamerisma-sti-stournari-eiche-noikiastei%0A%20%20%20%20%0A"/>
        <a href="http://www.enikos.gr/society/685040/astynomiki-epicheirisi-sta-exarcheia-vrethikan-photovolides-petre%0A%20%20%20%20%0A"/>
        <a href="http://www.enikos.gr/society/685010/efodos-tis-astynomias-se-ktirio-sta-exarcheia-tora%0A%20%20%20%20%0A"/>
        <a href="http://www.enikos.gr/society/684991/epeisodia-sta-exarcheia-28-syllipseis-41-prosagoges-kai-dyo-astyn%0A%20%20%20%20%0A"/>
        <a href="http://www.enikos.gr/society/684980/eikosi-okto-syllipseis-kai-13-prosagoges-sta-exarcheia%0A%20%20%20%20%0A"/>
      </related>
    </article>
  </body>
</html>