<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191122_video_eredeti_iphone_11_pro_osszehasonlitasa_video"/>
    <meta property="og:site_name" content="HVG.hu"/>
    <meta property="article:published_time" content="2019-11-22T18:03:00+00:00"/>
    <meta property="og:title" content="Videó: ennyit változott 12 év alatt az eredeti iPhone, miközben iPhone 11 Pro lett belőle"/>
    <meta property="og:description" content="Ilyen volt, ilyen lett – akár ez is lehetne a mottója annak az összehasonlításnak, ami az eredeti iPhone-t vetette össze az Apple egyik idei csúcsmodelljével."/>
  </head>
  <body>
    <article>
      <h1>Videó: ennyit változott 12 év alatt az eredeti iPhone, miközben iPhone 11 Pro lett belőle</h1>
      <address><time datetime="2019-11-22T18:03:00+00:00">22 Nov 2019, 18:03</time> by <a rel="author">hvg.hu</a></address>
      <p>
        <b>Ilyen volt, ilyen lett – akár ez is lehetne a mottója annak az összehasonlításnak, ami az eredeti iPhone-t vetette össze az Apple egyik idei csúcsmodelljével.</b>
      </p>
      <p>Tizenkét esztendő hosszú idő, a kisgyerekből nagykamasz lesz, a fiatalból komoly felnőtt. A technológia világában pedig még sokkal többet számít ennyi év, és éppen ezt mutatja egy népszerű YouTuber új videója, amelyben a 2007-es „eredeti” iPhone-t hasonlítja össze az idén szeptemberben bemutatott iPhone 11 Próval.</p>
      <figure>
        <img src="https://img3.hvg.hu/image.aspx?id=2e7d0a1d-c953-4582-93d2-80f65dd676e4&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© YouTube/Marques Brownlee</cite>
        </figcaption>
      </figure>
      <p>A videó sok apró részletet összevet, nemcsak a dizájnnal, hanem például a kamerákkal, a funkciókkal kapcsolatban is. Az 5,8”-es iPhone 11 Pro mellett szinte eltörpül a 3,5”-es iPhone, bár – jegyzi meg a <a href="https://www.macrumors.com/2019/11/07/original-iphone-compared-to-iphone-11-pro/"><i>MacRumors</i></a> – biztos vannak olyan felhasználók, akiknek azért hiányzik a kisebb kijelző, a kompaktabb telefon, amelyet valóban egy kézzel lehetett kezelni.</p>
      <figure>
        <img src="https://img3.hvg.hu/image.aspx?id=f9f77947-0875-4c19-9477-609a2ba568dc&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© YouTube/Marques Brownlee</cite>
        </figcaption>
      </figure>
      <p>A talán leginkább szembetűnő fejlesztés a kamerát/kamerákat érinti. A 2007-es modell egylencsés 2 MP-es kamerája webkamera minőségű felvételeket készített, ezek össze sem vethetők azzal, amit a mai triplakamerás megoldású egységek készítenek, amelyeket számos, a DSLR kameráknál megszokott funkciókkal ruháztak fel.</p>
      <p>Az összehasonlítás már csak azért is érdekes, mert – véli a videó készítője – megmozgathatja a fantáziát azzal kapcsolatban, hova fejlődhetnek ezek az eszközök a következő 12 évben. Mindenesetre az összehajtható és az 5G-képes telefonok már itt vannak.</p>
      <figure>
        <iframe src="https://www.youtube.com/embed/zIjngBAxTr4" width="640" height="360" data-service="Youtube" scrolling="no"/>
      </figure>
      <p>
        <i>Ha ez érdekes volt, lájkolja <a href="https://www.facebook.com/hvg.tech">a HVG Tech rovatának Facebook-oldalát</a>.</i>
      </p>
      <related>
        <a href="https://hvg.hu/tudomany/20191106_apple_iphone_11_pro_kamera_vs_canon_profi_dslr_fenykepezogep_osszehasonlitas"/>
      </related>
    </article>
  </body>
</html>