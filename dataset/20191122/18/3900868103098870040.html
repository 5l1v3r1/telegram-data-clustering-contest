<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562873/ton-skotwse-ton-skotwse-49chronos-traymatise-me-machairi-ton-patera-toy-stin-ilioypoli"/>
    <meta property="og:site_name" content="NOOZ."/>
    <meta property="article:published_time" content="2019-11-22T18:54:00+00:00"/>
    <meta property="og:title" content="&quot;Τον σκότωσε, τον σκότωσε&quot;: 49χρονος τραυμάτισε με μαχαίρι τον πατέρα του στην Ηλιούπολη"/>
    <meta property="og:description" content="Παρ' ολίγο οικογενειακή τραγωδία στην Ηλιούπολη, όταν 49χρονος μαχαίρωσε και τραυμάτισε τον πατέρα του, μετά από άγριο καυγά."/>
  </head>
  <body>
    <article>
      <h1>"Τον σκότωσε, τον σκότωσε": 49χρονος τραυμάτισε με μαχαίρι τον πατέρα του στην Ηλιούπολη</h1>
      <address>
        <time datetime="2019-11-22T18:54:00+00:00">22 Nov 2019, 18:54</time>
      </address>
      <p>
        <b>Παρ' ολίγο οικογενειακή τραγωδία στην Ηλιούπολη, όταν 49χρονος μαχαίρωσε και τραυμάτισε τον πατέρα του, μετά από άγριο καυγά.</b>
      </p>
      <p>Ο δράστης συνελήφθη με την κατηγορία της <b>απόπειρας ανθρωποκτονίας</b>, ενώ μέχρι στιγμής δεν έχουν γίνει γνωστά τα αίτια που οδήγησαν στο αιματηρό επεισόδιο.</p>
      <p>Το περιστατικό συνέβη το απόγευμα της Πέμπτης (21.11.2091), με τη σύζυγο του θύματος να τηλεφωνεί έντρομη στην <b>Άμεση Δράση</b> και να φωνάζει: "Ελάτε γρήγορα, τον σκότωσε, τον σκότωσε". </p>
      <p>Στο σπίτι της οικογένειας έφτασε αμέσως περιπολικό του Αστυνομικού Τμήματος Ηλιούπολης, με τους αστυνομικούς να εντοπίζουν σε μία <b>λίμνη αίματος</b> τον πατέρα του 49χρονου, ενώ δίπλα του βρέθηκε και ένα <b>αυτοσχέδιο μαχαίρι</b> που φέρεται να χρησιμοποίησε ο δράστης.</p>
      <p>Ο αιμόφυρτος άνδρας αλλά και η σύζυγός του υπέδειξαν ως δράστη τον <b>49χρονο γιο τους</b>, που επιχείρησε να διαφύγει. Στη συνέχεια οι αστυνομικοί πραγματοποίησαν έρευνες στους γύρω δρόμους, όπου εντόπισαν τον 49χρονο και τον οδήγησαν με χειροπέδες στο Τμήμα Ασφαλείας Ηλιούπολης.</p>
      <p>Ο ηλικιωμένος άνδρας είχε τραύματα στο στήθος και στην κοιλιά, ενώ έγινε διακομιδή του σε νοσοκομείο με ασθενοφόρο του ΕΚΑΒ.</p>
      <p> </p>
    </article>
  </body>
</html>