<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/22/Ern%C3%A6ringsprofessor-Kaare-Norum-er-d%C3%B8d-20458987.ece"/>
    <meta property="og:site_name" content="adressa.no"/>
    <meta property="article:published_time" content="2019-11-22T18:19:23+00:00"/>
    <meta property="og:title" content="Ernæringsprofessor Kaare Norum er død"/>
    <meta property="og:description" content="Professor i ernæring og tidligere rektor ved Universitetet i Oslo, Kaare Norum, er død 86 år gammel."/>
  </head>
  <body>
    <article>
      <h1>Ernæringsprofessor Kaare Norum er død</h1>
      <address><time datetime="2019-11-22T18:19:23+00:00">22 Nov 2019, 18:19</time> by <a rel="author">NTB</a></address>
      <p>Professor i ernæring og tidligere rektor ved Universitetet i Oslo, Kaare Norum, er død 86 år gammel.</p>
      <aside><a href="https://www.adressa.no/nyheter/innenriks/2019/11/22/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/22/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/22/javascript:void(0);">Del denne artikkelen på e-post</a></aside>
      <p>Norum døde fredag ettermiddag etter kort tids sykeleie, opplyser hans sønn Lars Fredrik Norum til NTB.</p>
      <p>Professoren satte ernæringsforskning på dagsorden i Norge og har hatt stor påvirkning på det norske kostholdet.</p>
      <p>For mange nordmenn er Norum mest kjent for å ha vært Ingrid Espelid Hovigs makker i Fjernsynskjøkkenet, hvor han snakket om mat og ernæring.</p>
      <h3>Påvirket norsk kosthold</h3>
      <p>Han har hatt verv i både norske og internasjonale organisasjoner og ernæringsfora, blant annet har han vært ernæringskonsulent for Verdens helseorganisasjon (WHO) og nestleder og leder i Statens ernæringsråd i periode på over tjue år fra 1971 til 1998.</p>
      <p>Norum var en forkjemper for å få kunnskap om matvaner og helse inn i skolen og ropte tidlig varsku om at kampen mot sukkerindustrien ville bli like hard som kampen mot tobakk.</p>
      <p>Han har vært hovedredaktør for Medisinsk leksikon og skrevet lærebøker for den videregående skole, for studenter i medisin og ernæring.</p>
      <h3>Publiserte mer enn 300 forskningsartikler</h3>
      <p>Professoren fra Oslo har vært opptatt av forskning og har gjennom en lang karriere publisert mer enn 300 forskningsartikler.</p>
      <p>Forskningen hans har konsentrert seg om fettsyrer, kolesterol, vitamin A og ernæringspolitikk.</p>
      <p>Allerede i 1972 mottok han den høythengende Anders Jahres medisinske pris for fremragende yngre forskere, og i 1995 fikk han Universitetet i Oslos pris for forskningsformidling.</p>
      <h3>Ridder av St. Olavs Orden</h3>
      <p>I 1999 overtok han rektorjobben ved Universitetet i Oslo etter professor Lucy Smith. Han var rektor ved Norges største universitet til 2001.</p>
      <p>Han ble utnevnt til ridder av 1. klasse av St. Olavs Orden i 1992 og til kommandør i 1999. I 2002 ble han utnevnt til kommandør av den svenske Nordstjärneorden.</p>
      <figure>
        <img src="https://www.adressa.no/incoming/article20459008.ece/nuok45/BINARY/w980/rIbbNCJbNpA%20copy.JPG"/>
        <figcaption>1996: Ingrid Espelid Hovig i fjernsynskjøkkenet i NRK sammen med daværende statens eneringsråd Kaare Norum.   Foto: Erik Johansen</figcaption>
      </figure>
    </article>
  </body>
</html>