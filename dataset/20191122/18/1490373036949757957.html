<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/kultura/czech-press-photo-vitez-2019-demonstrace-letna-lukas-biba_1911221830_kro"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T18:30:00+00:00"/>
    <meta property="og:title" content="OBRAZEM. Symbol složité situace v zemi. Czech Press Photo vyhrála fotografie z demonstrací na Letné"/>
    <meta property="og:description" content="„Vítězný snímek obsahuje emoce i klade otázky, a to jednoduchým, působivým a do paměti na první pohled vrývajícím se způsobem,“ shrnuje hodnocení poroty Daniela Mrázková."/>
  </head>
  <body>
    <article>
      <h1>OBRAZEM. Symbol složité situace v zemi. Czech Press Photo vyhrála fotografie z demonstrací na Letné</h1>
      <address><time datetime="2019-11-22T18:30:00+00:00">22 Nov 2019, 18:30</time> by <a rel="author">Kristina Roháčková, ČTK</a></address>
      <p>
        <a href="https://www.irozhlas.cz/fotogalerie/8113435?fid=9133863">Viz kompletní galerie</a>
      </p>
      <p>
        <b>Porota Czech Press Photo vyhlásila v pátek v Brožíkově síni na pražské Staroměstské radnici autory nejlepších fotožurnalistických snímků roku. Titul Fotografie roku v rámci jubilejního 25. ročníku soutěže získal snímek vlající vlajky nad hlavami tisícového davu. Pořídil ho Lukáš Bíba z Economie během protivládní demonstrace proti premiéru Andreji Babišovi (ANO) na Letenské pláni. Fotograf loni bodoval se sportovním snímkem lezce Adama Ondry.</b>
      </p>
      <p>„Vítězná fotografie jedné z masových demonstrací proti českému premiérovi je symbolem složité politické i společenské situace v zemi. Třicet let po pádu komunismu je společnost opět rozdělena: na jedné straně dochází k vášnivým protivládním protestům a na straně druhé si vládní strana udržuje nejvyšší preference,“ shrnuje hodnocení poroty Daniela Mrázková.</p>
      <p>„Vítězný snímek obsahuje emoce i klade otázky, a to jednoduchým, působivým a do paměti na první pohled vrývajícím se způsobem.“</p>
      <p>
        <b>POROTA CZECH PRESS PHOTO 2019</b>
      </p>
      <ul>
        <li>fotograf Petr Josek (předseda)</li>
        <li>zakladatelka Czech Press Photo Daniela Mrázková</li>
        <li>ředitel programů World Press Photo David Campbell</li>
        <li>lektor a obrazový editor agentury VU Pascal Philippe</li>
        <li>ředitel agentury Panos Pictures Adrian Evans</li>
        <li>český fotograf Herbert Slavík</li>
        <li>kurátorka Lucia Benická</li>
        <li>fotografka Amak Mahmoodian</li>
        <li>fotoeditor Colin Jacobson</li>
      </ul>
      <p>Fotograf Bíba přiznává, že se stejně jako většina kolegů snažil zachytit protesty na Letné ze všech možných úhlů. „Nejprve jsem fotil dole u pódia a pak jsem využil přístupu nahoru <a href="https://www.irozhlas.cz/zpravy-domov/molochov-letna-demonstrace_1911160925_zit">na střechu Molochova</a>, odkud bylo možné získat fotku 250 tisíc lidí. Fotili jsme podobné scény – od protestujících pod námi přes ‚piknikující‘ na okraji střechy až po lidi mávající vlajkami na x způsobů,“ popisuje.</p>
      <p>Mezinárodní porota letos hodnotila téměř 4000 fotografií od 270 autorů z Česka a Slovenska, a to v osmi foto a třech videokategoriích.</p>
      <p>Spolu s vyhlášením výsledků začala také tradiční výstava nejlepších snímků z letošního ročníku. Potrvá až do 30. ledna 2020 v Křížové chodbě a v Rytířském sále Staroměstské radnice v Praze. </p>
      <h3>Kontroverze a bojkot</h3>
      <p>O soutěži se po <a href="https://www.irozhlas.cz/kultura/vytvarne-umeni/czech-press-photo-2018-orangutan-andrej-babis-fotka-fotografie-lukas-zeman_1811201859_gol">loňském vítězství snímku primáta</a> velmi debatovalo a někteří fotografové jej kritizovali. Podle jeho autora Lukáše Zemana, který není profesionálním fotoreportérem, snímek zachycuje samici orangutana s umírajícím potomkem na Borneu, kde tito primáti trpí ustupujícím pralesem.</p>
      <p>Podle kritiků nešlo o žurnalistický snímek a autor mohl jeho význam posunout formulací popisku. Porota za vítězstvím snímku stála, stejně jako ředitelka soutěže Veronika Souralová za podobou celé soutěže.</p>
      <p>Několik známých fotografů, jako třeba Jan Šibík, Tomki Němec či Milan Jaroš, se soutěže letos nezúčastní, podle nich ztratila svůj kredit.</p>
      <p>
        <b>Výsledky CZECH PRESS PHOTO 2019</b>
      </p>
      <p><b>FOTO ROKU<br/></b>Lukáš Bíba, Economia – Demonstrace proti premiérovi Andreji Babišovi</p>
      <p><b>AKTUALITA</b><br/>1. místo: Matej Kalina, News and Media Holding, a. s. – Do očí vraha</p>
      <p><b>REPORTÁŽ</b><br/>1. místo: Petr Vrabec, A2larm, – Ve dnech 27. 10. 2018 a 22. 6. 2019 tisíce aktivistek a aktivistů při nenásilné masové občanské neposlušnosti Ende Gelaende zablokovaly na několik dní infrastrukturu uhelných dolů v německém Porýní.</p>
      <p><b>LIDÉ, O KTERÝCH SE MLUVÍ<br/></b>1. místo: Roman Vondrouš, ČTK – Premiér v Bílém domě</p>
      <p><b>KAŽDODENNÍ ŽIVOT</b><br/>1. místo: Michal Růžička, Mafra, a. s. – Déšť v Praze na Andělu</p>
      <p><b>UMĚNÍ A KULTURA<br/></b>1. místo: Martin Divíšek, EPA – Labutí jezero v Národním divadle</p>
      <p><b>SPORT<br/></b>1. místo: Jan Kepič – Bruslař a freediver</p>
      <p><b>PORTRÉT</b><br/>1. místo: Kateřina Šulová, ČTK – Soňa Červená</p>
      <p><b>ČLOVĚK A ŽIVOTNÍ PROSTŘEDÍ</b><br/>1. místo: Petr Topič, Mafra, a. s. – Ptačí hlídka</p>
      <p> </p>
      <p>
        <i>
          <b>Partnerské ceny</b>
        </i>
      </p>
      <p><b>Canon Junior Award pro mladého autora</b><br/>Sebastian Vošvrda – kolektivní vystoupení založené na lidském hlasu<br/><br/><b>Cena Úřadu Vysokého komisaře OSN pro uprchlíky (UNHCR)</b><br/>Ján Husár – Uprchlíci ve stínu (soubor)</p>
      <p><b>Cena Výboru dobré vůle – Nadace Olgy Havlové</b><br/>Anna Šolcová – Energetická chudoba (série)</p>
      <p><b>Cena Asociace profesionálních fotografů udělením Ceny APF a ERA – Projekt 101</b><br/>Petr Topič – Valašští čerti a démoni</p>
      <p><b>Cena čtenářů časopisu Lidé a země</b><br/>Jan Kepič – Bruslař a freediver</p>
      <p> </p>
      <p>
        <i>
          <b>VIDEO SEKCE</b>
        </i>
      </p>
      <p><b>FEATURE<br/></b>1. místo: David Macháček, Česká televize – Hon na živnostníka</p>
      <p><b>INVESTIGATION</b><br/>1. místo: David Macháček, Jana Neumannová, Česká televize – Dvojí metr</p>
      <p><b>AKTUALITA A REPORTÁŽ<br/></b>1. místo: Andrej Štuk, Jarmila Štuková – Aleppo znovu otevřeno</p>
      <related>
        <h4>Související články</h4>
        <a href="https://www.irozhlas.cz/veda-technologie/priroda/fotograf-czech-press-photo-fotografie-priroda_1812080724_dok"/>
        <a href="https://www.irozhlas.cz/kultura/vytvarne-umeni/czech-press-photo-2018-orangutan-andrej-babis-fotka-fotografie-lukas-zeman_1811201859_gol"/>
        <a href="https://www.irozhlas.cz/fotogalerie/6369920"/>
      </related>
    </article>
  </body>
</html>