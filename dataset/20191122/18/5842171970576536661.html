<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/maja-un-darzs/359450-ko-darit-ja-gulta-loti-loti-salst-kajas"/>
    <meta property="og:site_name" content="Jauns.lv"/>
    <meta property="article:published_time" content="2019-11-22T18:55:00+00:00"/>
    <meta property="og:title" content="Ko darīt, ja gultā ļoti, ļoti salst kājas"/>
    <meta property="og:description" content="Atbild Veselības centra 4 asinsvadu ķirurgs, flebologs Žoržs Žabūrs."/>
  </head>
  <body>
    <article>
      <h1>Ko darīt, ja gultā ļoti, ļoti salst kājas</h1>
      <address><time datetime="2019-11-22T18:55:00+00:00">22 Nov 2019, 18:55</time> by <a rel="author">100 labi padomi | "100 Labi Padomi"</a></address>
      <p>
        <b>Atbild Veselības centra 4 asinsvadu ķirurgs, flebologs Žoržs Žabūrs.</b>
      </p>
      <p>Kāju salšanas sajūtai gultā ir vairāki iemesli, kas var būt nenozīmīgi, bet var būt arī ļoti nozīmīgi: stress, vitamīnu trūkums, mugurkaula deformācija, neiropatoloģijas, artēriju patoloģijas un citi iemesli.</p>
      <p>Bieži vien salšanas sajūta kājās ir saistīta ar mugurkaula jostas daļas deformāciju un/vai neiropatologiju (piemēram, cukura diabēta dēļ), vai ar asinsvadu patoloģiju (aterosklerozes izraisītu sašaurinājumu artērijās). Turklāt salšana var būt ļoti normāla parādība gan sievietēm, gan vīriešiem ar smalkām maģistrālajām artērijām kājās, kas uz stresa situācijām reaģē ar spazmām.</p>
      <p>Stress var būt emocionāls vai, piemēram, aukstu laika apstākļu radīts. Tādiem cilvēkiem īpaši jāvairās no vielām, kas var stimulēt artēriju spazmas (nikotīns, aukstums, ergotaminu saturošu zāļu lietošana pacientiem ar migrēnu!). Svarīgi atcerēties, ka katrs gadījums ir individuāls un katra pacienta sūdzības jāizvērtē atsevišķi.</p>
      <p>Piemēram, jaunam cilvēkam, kurš strādā fizisku darbu un cilā daudz smagumu, maz iespēju, ka iemesls būs artēriju patoloģija, bet, piemēram, kungam gados ar lielu smēķētāja stāžu un augstu asinsspiedienu gan tā varētu būt.  </p>
      <p><b>Ko darīt</b>? Parasti ģimenes ārsts nosūta pie neirologa un asinsvadu ķirurga. Diagnostikā ir ļoti liela nozīme dupleksultrasonogrāfijai, jo tā ātri un efektīvi var noteikt vai noliegt artēriju/vēnu patoloģiju, lai varētu nosūtīt pie atbilstīgā speciālista, kurš nozīmēs piemērotāko terapiju.</p>
    </article>
  </body>
</html>