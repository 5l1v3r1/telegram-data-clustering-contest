<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/22/caputova-v-diplomacii-pripomina-ludske-prava-pre-pellegriniho-je-dolezity-program-vlady/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-22T18:29:55+00:00"/>
    <meta property="og:title" content="Čaputová v diplomacii pripomína ľudské práva, pre Pellegriniho je dôležitý program vlády"/>
    <meta property="og:description" content="Prezidentka Zuzana Čaputová pri rokovaniach so zahraničnými partnermi pripomína aj tému dodržiavania ľudských práv. Premiér Peter Pellegrini (Smer-SD) sa drží programového vyhlásenia vlády. Na otázky agentúry SITA ohľadom zdôrazňovania ľudských práv v diplomacii to uviedli ich hovorcovia. Prezidentka i premiér sa tiež hlásia k vyhláseniu troch ústavných činiteľov o orientácii..."/>
  </head>
  <body>
    <article>
      <h1>Čaputová v diplomacii pripomína ľudské práva, pre Pellegriniho je dôležitý program vlády</h1>
      <address><time datetime="2019-11-22T18:29:55+00:00">22 Nov 2019, 18:29</time> by <a rel="author">SITA</a></address>
      <p>
        <b>Prezidentka Zuzana Čaputová pri rokovaniach so zahraničnými partnermi pripomína aj tému dodržiavania ľudských práv. Premiér Peter Pellegrini (Smer-SD) sa drží programového vyhlásenia vlády. Na otázky agentúry SITA ohľadom zdôrazňovania ľudských práv v diplomacii to uviedli ich hovorcovia. Prezidentka i premiér sa tiež hlásia k vyhláseniu troch ústavných činiteľov o orientácii Slovenska na EÚ a NATO. Šéf Národnej rady SR Andrej Danko (SNS), ktorý sa netají priateľským vzťahom k Rusku, na otázky neodpovedal.</b>
      </p>
      <p>Pellegrini sa pri svojich zahraničných cestách riadi programovým vyhlásením vlády, „ktoré zdôrazňuje jednoznačnú kontinuitu v proeurópskej a proatlantickej orientácii Slovenskej republiky, založenú na širokej politickej zhode,“ píše sa v stanovisku jeho hovorkyne Patrície Macíkovej. Prezidentka pri svojich vyhláseniach rešpektuje deklaráciu najvyšších ústavných činiteľov.</p>
      <p>Tá predpokladá, tak ako programové vyhlásenie vlády, „že najvyšší ústavní činitelia budú spoločne dbať o jasnú a zodpovednú komunikáciu proeurópskej a proatlantickej orientácie Slovenskej republiky a spoločne prijatých rozhodnutí v rámci Európskej únie (EÚ) a NATO,“ napísal hovorca hlavy štátu Martin Strižinec.</p>
      <p>Prezidentka zdôrazňuje aj tému ľudských práv a pri rokovaniach na medzinárodnej úrovni pravidelne pripomína dôležitosť ich dodržiavania. Urobila tak aj počas stretnutia s čínskym ministrom zahraničných vecí Wangom I.</p>
      <p>„Pani prezidentka vyjadrila, v súlade so spoločnou pozíciou EÚ, znepokojenie a obavy zo zhoršujúcej sa situácie v oblasti ochrany ľudských práv v Číne a zo zadržiavania právnikov a ľudskoprávnych aktivistov, ako aj z postavenia etnických a náboženských menšín. Zároveň vyjadrila očakávanie pokroku v ľudskoprávnom dialógu medzi Európskou úniou a Čínou,“ poznamenal jej hovorca.</p>
      <p>Pellegriniho hovorkyňa neuviedla príklad kritiky nedodržiavania ľudských práv zo strany premiéra. Podľa nej však postupuje v súlade s hodnotami EÚ. „V oblasti zahraničnej politiky, vrátane ľudskoprávnej agendy Slovensko zároveň úzko koordinuje svoje pozície v rámci EÚ. Dodržiavame všetky sankčné režimy, respektíve reštrikčné opatrenia, na ktorých sa zhodneme na úrovni EÚ alebo OSN,“ uviedla Macíková.</p>
      <p>Čaputová, Pellegrini a Danko sa 27. júna sa spoločne prihlásili k vyhláseniu o proeurópskej a proatlantickej orientácii Slovenska. Pôvodný dokument podpísali 23. októbra 2017 vtedajší prezident Andrej Kiska, predseda NR SR Danko a vtedajší predseda vlády Robert Fico. Danka však viackrát kritizovali, že spoločné vyhlásenie porušuje. Známe sú jeho selfie s predsedom ruskej Dumy Viačeslavom Volodinom, ktorý je na sankčnom zozname EÚ. V minulosti sa tiež pokúsil na Slovensko pozvať bieloruského prezidenta Alexandra Lukašenka.</p>
    </article>
  </body>
</html>