<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/voyli-oloklirothike-i-syzitisi-gia-tin-anatheorisi-toy-syntagmatos/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-22T18:50:43+00:00"/>
    <meta property="og:title" content="Βουλή: Ολοκληρώθηκε η συζήτηση για την αναθεώρηση του Συντάγματος"/>
    <meta property="og:description" content="Ολοκληρώθηκε λίγο πριν τις δέκα το βράδυ, ο πενθήμερος μαραθώνιος της συζήτησης στη Βουλή για την αναθεώρηση του Συντάγματος."/>
  </head>
  <body>
    <article>
      <h1>Βουλή: Ολοκληρώθηκε η συζήτηση για την αναθεώρηση του Συντάγματος</h1>
      <address>
        <time datetime="2019-11-22T18:50:43+00:00">22 Nov 2019, 18:50</time>
      </address>
      <p>Ολοκληρώθηκε λίγο πριν τις δέκα το βράδυ, ο πενθήμερος μαραθώνιος της συζήτησης στη <a href="https://neaselida.gr/tag/vouli/"><b>Βουλή</b></a> για την <a href="https://neaselida.gr/tag/anatheorisi-syntagmatos/"><b>αναθεώρηση του Συντάγματος</b></a>.</p>
      <p>Η διαδικασία κλείνει την προσεχή Δευτέρα με τη συζήτηση σε επίπεδο <b>πολιτικών αρχηγών</b> και την προβλεπόμενη <b>ψηφοφορία</b>.</p>
      <h3>168 ομιλητές, σε πάνω από 130 ώρες</h3>
      <p>«Ολοκληρώνεται η κορυφαία διαδικασία του Συντάγματος και παραδίδουμε στους πολιτικούς αρχηγούς και στο Σώμα της ολομέλειας τη δουλειά που προηγήθηκε», ανέφερε ο κοινοβουλευτικός εκπρόσωπος της <b>ΝΔ</b>, <b>Ευριπίδης Στυλιανίδης</b> και πρόσθεσε ότι οι συζητήσεις ξεπέρασαν τις 130 ώρες, στην επιτροπή για την αναθεώρηση του Συντάγματος παρενέβησαν <b>168 ομιλητές</b>, στην ολομέλεια πρέπει να ξεπέρασαν τους 200.</p>
      <p>Είπε επίσης, ότι οι <b>154 διαφωνίες</b> στην προτείνουσα Βουλή, μειώθηκαν σε 49 σημεία αιχμής στην αναθεωρητική επιτροπή και έγινε δυνατό τα κόμματα να συναντηθούν σε 9 σημεία.</p>
      <p>«Έτσι λοιπόν η 9η <b>αναθεωρητική Βουλή</b> συναντάται σε 9 σημεία και επιτυγχάνει 9 πολύ σημαντικές αλλαγές, χάρη στον υψηλού επιπέδου διάλογο που προηγήθηκε από όλα τα κόμματα, από όλους τους εισηγητές, από όλους τους κοινοβουλευτικούς εκπροσώπους, και φυσικά από όλους τους βουλευτές», είπε ο <b>Ευριπίδης Στυλιανίδης</b>. Ευχαρίστησε δε, τους βουλευτές όλων των κομμάτων, διότι «μολονότι ξεκινήσαμε από διαφορετικές ιδεολογικές αφετηρίες, καταφέραμε σε πολύ κρίσιμα σημεία να συναντηθούμε».</p>
      <p>Ο κ. Στυλιανίδης ευχαρίστησε και το <b>προεδρείο της Βουλής</b>, τη γραμματεία και τους εργαζόμενους της Βουλής που συνέβαλαν στην ολοκλήρωση αυτής της διαδικασίας. «Θέλω να ευχαριστήσω επίσης όλους τους βουλευτές, που με τις ποιοτικές παρεμβάσεις τους διαμόρφωσαν τις τελικές προτάσεις. <b>Η ψηφοφορία του Σώματος</b> νομίζω ότι θα σηματοδοτήσει μια καινούργια εποχή, διαμορφώνοντας έναν πολιτειακό χάρτη ο οποίος θα επιταχύνει το βήμα της Ελλάδας προς το μέλλον», είπε ο κοινοβουλευτικός εκπρόσωπος της ΝΔ.</p>
      <p>Τη φράση του καθηγητή <b>Αντώνη Μανιτάκη</b> «μια αναθεώρηση που ξεκίνησε ανόρεχτα και τελειώνει ξεθυμασμένη», χρησιμοποίησε ο κοινοβουλευτικός εκπρόσωπος του Κινήματος Αλλαγής Ανδρέας Λοβέρδος, για το περιεχόμενο των εργασιών που καταλήγει στις 9 προτάσεις για την αναθεώρηση του <b>Συντάγματος</b>.</p>
      <h3>Λοβέρδος: 8 διατάξεις χρειάζονται αναθεώρηση</h3>
      <figure>
        <img src="https://neaselida.gr/nsmedia/uploads/2019/11/img_16811574070999.jpg"/>
      </figure>
      <p>Ο κ. Λοβέρδος ευχαρίστησε τον κ. Στυλιανίδη και τους βουλευτές για το πνεύμα συνεργασίας και πρόσθεσε: <b>«Συγχαρητήρια που καταλήγουμε να αναθεωρήσουμε</b> 8 διατάξεις που χρειάζονταν αναθεώρηση, εξαιτίας της ξεροκεφαλιάς, της δυστροπίας και του μικροκομματισμού – γιατί το Σύνταγμα τα επέτρεπε αυτά να γίνουν – και για μια διάταξη την οποία αν δεν αναθεωρούσαμε, το άρθρο 86 παρ. 3 τελευταίο εδάφιο, θα παρέμενε η αποσβεστική προθεσμία που υπήρχε, η σύντομη, και την οποία όλοι οι Έλληνες και οι Ελληνίδες ήθελαν την αλλαγή της».</p>
      <h3>Κατρούγκαλος: Να υπάρξει ένας ευρύς διάλογος στην κοινωνία</h3>
      <figure>
        <img src="https://neaselida.gr/nsmedia/uploads/2019/11/img_16571574069164.jpg"/>
      </figure>
      <p>«Δεν συμφωνώ με την κριτική για την εξαρχής έλλειψη φιλοδοξίας της αναθεώρησης. Από το 2016, ο τότε πρωθυπουργός ξεκίνησε πολιτικό διάλογο. Θεωρούσαμε ότι προτού προχωρήσουμε στην κοινοβουλευτική συζήτηση, έπρεπε, για πρώτη φορά στην Ελλάδα, να υπάρξει ένας ευρύς διάλογος στην κοινωνία ο οποίος οργανώθηκε με πολλές εκδηλώσεις ανά την Ελλάδα, <b>από την επιτροπή με πρόεδρο τον κ. Σπουρδαλάκη</b>», ανέφερε ο κοινοβουλευτικός εκπρόσωπος του ΣΥΡΙΖΑ Γιώργος Κατρούγκαλος και σχολίασε πως ούτε τη ΝΔ χαρακτήριζε η έλλειψη φιλοδοξίας, στην προηγούμενη βουλευτική περίοδο, αφού κατατέθηκαν δεκάδες προτάσεις<b> και από τη ΝΔ και από τον ΣΥΡΙΖΑ</b>.</p>
      <p>«Ακριβώς όμως επειδή αυτές συμπύκνωναν διαφορετικές ιδεολογικές πολιτικές προτάσεις, και επειδή, με βάση το Σύνταγμα, <b>η διαδικασία της αναθεώρησης</b> ολοκληρώνεται με συναινέσεις, δεν ήταν δυνατό να καταλήξουμε σε θεσμικό αποτύπωμα σημαντικότερο από αυτό που καταλήξαμε δεδομένου ότι μετά τις εκλογές η παρούσα αναθεωρητική Βουλή έχει την ιδιομορφία ότι έχει διαφορετική πλειοψηφία από εκείνη που ξεκίνησε την αναθεώρηση», είπε ο <b>Γιώργος Κατρούγκαλος</b>.</p>
      <p>«Θεωρώ θετικό, μολονότι το εύρος και το βάθος της αναθεώρησης δεν θα είναι ιδιαίτερα εκτεταμένο, ότι καταλήξαμε σε συναινέσεις. <b>Θεωρώ σημαντικό το γεγονός</b> της κατ΄αρχήν συμφωνίας στο άρθρο 86, ως προς την αποσβεστική προθεσμία όλων των πτερύγων», είπε επίσης ο κ. Κατρούγκαλος και κάλεσε τα κόμματα που δεν έχουν συμφωνήσει στην ερμηνευτική δήλωση που πρότεινε ο ΣΥΡΙΖΑ, «να το ξανασκεφτούν ως τη Δευτέρα», γιατί είναι σημαντικό για την τιμή του πολιτικού κόσμου.</p>
      <related>
        <a href="https://neaselida.gr/politiki/voyli-live-i-syzitisi-gia-tin-anatheorisi-toy-syntagmatos/"/>
      </related>
    </article>
  </body>
</html>