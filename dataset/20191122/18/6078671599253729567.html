<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/orban-fides-yngariya-1618603.html"/>
    <meta property="og:site_name" content="Cross"/>
    <meta property="article:published_time" content="2019-11-22T18:58:00+00:00"/>
    <meta property="og:title" content="Виктор Орбан заплаши партията му да напусне ЕНП"/>
    <meta property="og:description" content="/КРОСС/ Унгарската управляваща партия ФИДЕС може да напусне Европейската народна партия, след като получи смесени сигнали за намеренията на ЕНП, заяви днес премиерът на Унгария Виктор Орбан, цитиран от Ройтерс."/>
  </head>
  <body>
    <article>
      <h1>Виктор Орбан заплаши партията му да напусне ЕНП</h1>
      <address>
        <time datetime="2019-11-22T18:58:00+00:00">22 Nov 2019, 18:58</time>
      </address>
      <p>/КРОСС/ Унгарската управляваща партия ФИДЕС може да напусне Европейската народна партия, след като получи смесени сигнали за намеренията на ЕНП, заяви днес премиерът на Унгария Виктор Орбан, цитиран от Ройтерс.</p>
      <p>ЕНП замрази през март членството на ФИДЕС заради опасения от популистките антимиграционни кампании на Орбан и влошаващата се ситуация с върховенството на закона, свободата на пресата и правата на малцинствата при неговото управление.</p>
      <p>ФИДЕС не бе поканена на конгреса на ЕНП в Загреб тази седмица.</p>
      <p>Дясноцентристкият паневропейски алианс обяви, че ще изпрати „мъдреци" да проучат условията в Унгария и да решат дали да оставят ФИДЕС в редиците си - процес, за който новият председател на ЕНП Доналд Туск заяви, че очаква да приключи в края на януари.</p>
      <p>Орбан реагира днес гневно на създалата се ситуация: „Нашето членство е замразено. Чакаме ЕНП да изясни плановете си и гледните си точки и след това ще вземем решение".</p>
      <p>„Въпросът е дали новият председател на ЕНП може да спре движението си в ляво. Ако може, значи имаме общо бъдеще. Ако не, ще трябва да изградим друга политическа общност", подчерта Орбан.</p>
      <p>В речта си в Загреб Туск не спомена поименно Орбан, но обяви, че основната консервативна партийна група няма да възприема крайнодесния популизъм.</p>
    </article>
  </body>
</html>