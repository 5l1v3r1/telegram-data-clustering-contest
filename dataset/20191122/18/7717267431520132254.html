<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/sto-nosokomio-o-mperlouskoni-epita-apo-ptosi-sto-sinedrio-tou-elk"/>
    <meta property="og:site_name" content="Voria.gr"/>
    <meta property="article:published_time" content="2019-11-22T18:57:00+00:00"/>
    <meta property="og:title" content="ΣΤΟ ΝΟΣΟΚΟΜΕΙΟ Ο ΜΠΕΡΛΟΥΣΚΟΝΙ ΕΠΕΙΤΑ ΑΠΟ ΠΤΩΣΗ ΣΤΟ ΣΥΝΕΔΡΙΟ ΤΟΥ ΕΛΚ"/>
    <meta property="og:description" content="Πηγές από το κόμμα του σημειώνουν ότι ο βετεράνος πολιτικός δεν υπέστη κάποιον σοβαρό τραυματισμό αλλά έχει έναν απλό μώλωπα"/>
  </head>
  <body>
    <article>
      <h1>ΣΤΟ ΝΟΣΟΚΟΜΕΙΟ Ο ΜΠΕΡΛΟΥΣΚΟΝΙ ΕΠΕΙΤΑ ΑΠΟ ΠΤΩΣΗ ΣΤΟ ΣΥΝΕΔΡΙΟ ΤΟΥ ΕΛΚ</h1>
      <h2>Πηγές από το κόμμα του σημειώνουν ότι ο βετεράνος πολιτικός δεν υπέστη κάποιον σοβαρό τραυματισμό αλλά έχει έναν απλό μώλωπα</h2>
      <address><time datetime="2019-11-22T18:57:00+00:00">22 Nov 2019, 18:57</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Ο πρώην πρωθυπουργός της Ιταλίας<b> Σίλβιο Μπερλουσκόνι</b> νοσηλεύεται, αφού είχε μια πτώση στο συνέδριο του Ευρωπαϊκού Λαϊκού Κόμματος στην Κροατία, μεταδίδουν ΜΜΕ.</p>
      <p>Το<b> ατύχημα</b> συνέβη χθες Πέμπτη, στη λήξη του συνεδρίου του ΕΛΚ στο Ζάγκρεμπ, έγραψαν η ιταλική εφημερίδα Corriere della Sera και άλλα ΜΜΕ.</p>
      <p>Ο 83χρονος αναμένεται να παραμείνει για τις επόμενες δύο ημέρες στην κλινική La Madonnina στο Μιλάνο, προκειμένου να υποβληθεί σε ιατρικές εξετάσεις, σύμφωνα με την Corriere della Sera.</p>
      <p>Άλλα ΜΜΕ, μεταξύ αυτών το πρακτορείο ειδήσεων Adnkronos, επικαλέστηκαν πηγές από το κόμμα του Μπερλουσκόνι Forza Italia, οι οποίες σημειώνουν ότι ο βετεράνος πολιτικός δεν υπέστη κάποιον σοβαρό τραυματισμό.</p>
      <p>«Δεν υπήρξαν κατάγματα στο ισχίο, στην κλείδα, στο οστό της κνήμης ούτε σε άλλα οστά» σημειώνουν οι πηγές.</p>
      <p>«Η αλήθεια είναι ότι πρόκειται για έναν πολύ απλό <b>μώλωπα</b>», συμπλήρωσαν οι πηγές, όπως μεταδίδει το ΑΠΕ-ΜΠΕ.</p>
    </article>
  </body>
</html>