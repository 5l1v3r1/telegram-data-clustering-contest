<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2823815-rasagejt-tramp-prognozue-najbilsij-skandal-v-istorii-ssa.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T18:53:00+00:00"/>
    <meta property="og:title" content="Рашагейт: Трамп прогнозує &quot;найбільший скандал&quot; в історії США"/>
    <meta property="og:description" content="Президент США Дональд Трамп вважає, що доповідь про розслідування щодо тих, хто ініціював слідство стосовно втручання Росії у вибори в США, буде &quot;історичною&quot; і &quot;скандальною&quot;."/>
  </head>
  <body>
    <article>
      <h1>Рашагейт: Трамп прогнозує "найбільший скандал" в історії США</h1>
      <h2>Президент США Дональд Трамп вважає, що доповідь про розслідування щодо тих, хто ініціював слідство стосовно втручання Росії у вибори в США, буде "історичною" і "скандальною".</h2>
      <address>
        <time datetime="2019-11-22T18:53:00+00:00">22 Nov 2019, 18:53</time>
      </address>
      <p>Про це він заявив під час інтерв'ю телеканалу <a href="https://www.foxnews.com/media/trump-fox-friends-democrats-fools-impeachment-fisa-report">Fox News</a>.</p>
      <p>"Отже, у вас скоро виходить звіт по FISA ("Закону про нагляд за іноземними розвідками" – ред.), що, як кажуть, є історичним. Це те, що я чув", - наголосив Трамп.</p>
      <p>Про публікацію цього звіту раніше повідомив колова Комітету з юридичних питань Сенату республіканець Ліндсі Грем, назвавши навіть дату – 9 грудня.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2823077-eksradnica-trampa-nazvala-vigadkou-rf-vtrucanna-ukraini-v-amerikanski-vibori.html">Ексрадниця Трампа назвала вигадкою РФ "втручання України в американські вибори"</a>
      </blockquote>
      <p>"Отже, те, що ви побачите, я прогнозую, стане мабуть найбільшим скандалом в історії нашої країни", - заявив Трамп.</p>
      <p>Він також повідомив, що доручив генпрокурору Вільяму Барру бути куратором цього процесу.</p>
      <p>У цьому контексті Трамп наголосив, що адміністрація Обами "мала дуже багато поганих людей", оскільки затверджувала на найвищому рівні рішення щодо "шпигунства" за його попередньою президентською кампанією.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2820657-rosijske-rozsliduvanna-mullera-u-kongresi-zasovuut-ci-ne-zbrehav-tramp.html">"Російське" розслідування Мюллера: у Конгресі з'ясовують, чи не збрехав Трамп</a>
      </blockquote>
      <p>Як повідомляв Укрінформ, за ініціативою президента Трампа понад рік тому було ініційоване слідство щодо передумов для "російського розслідування". Зокрема, з'ясовується, яким чином був наданий дозвіл для стеження за ексрадником <a href="https://www.ukrinform.ua/tag-tramp">Трампа</a> Картером Пейджем та іншими високопоставленими посадовцями.</p>
      <p>
        <i>Фото: The White House</i>
      </p>
    </article>
  </body>
</html>