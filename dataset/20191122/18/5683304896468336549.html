<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/22/education-department-order-to-education-deputy-directors.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-22T18:37:00+00:00"/>
    <meta property="og:title" content="വിദ്യാർഥികളെ ആശുപത്രിയിൽ എത്തിക്കേണ്ടത് അധ്യാപകർ; സ്കൂളിന് വേണം വൃത്തി, സുരക്ഷ"/>
    <meta property="og:description" content="തിരുവനന്തപുരം ∙ പരുക്കേറ്റ കുട്ടിയെ ആശുപത്രിയിലെത്തിക്കാൻ ഒരു കാരണവശാലും രക്ഷിതാക്കൾ എത്തും വരെ കാത്തുനിൽക്കരുതെന്നു വിദ്യഭ്യാസ വകുപ്പ്. വയനാട്.ഷെഹ്‌ല ഷെറിൻ. സ്കൂൾ. കേരള സർക്കാർ. Shehla Sherin. School. Kerala. Manorama Online.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>വിദ്യാർഥികളെ ആശുപത്രിയിൽ എത്തിക്കേണ്ടത് അധ്യാപകർ; സ്കൂളിന് വേണം വൃത്തി, സുരക്ഷ</h1>
      <address><time datetime="2019-11-22T18:37:00+00:00">22 Nov 2019, 18:37</time> by <a rel="author">മനോരമ ലേഖകൻ</a></address>
      <p>തിരുവനന്തപുരം ∙ പരുക്കേറ്റ കുട്ടിയെ ആശുപത്രിയിലെത്തിക്കാൻ ഒരു കാരണവശാലും രക്ഷിതാക്കൾ എത്തും വരെ കാത്തുനിൽക്കരുതെന്നു വിദ്യഭ്യാസ വകുപ്പ്. വയനാട് സുൽത്താൻ ബത്തേരി സർവജന ഹൈസ്കൂൾ വിദ്യാര്‍ഥി ഷെഹ്‌ല ഷെറിൻ പാമ്പുകടിയേറ്റു മരിച്ചതിന്റെ പശ്ചാത്തലത്തിൽ പൊതുവിദ്യാഭ്യാസ ഡയറക്ടർ സ്കൂളുകൾ വ‍ൃത്തിയായി സംരക്ഷിക്കുന്നതിനു മാർഗ നിർദേശങ്ങൾ പുറത്തിറക്കി.</p>
      <p>പ്രധാന നിർദേശങ്ങൾ</p>
      <p>∙ ക്ലാസ് സമയത്തു വിദ്യാർഥികൾക്ക് ആരോഗ്യപ്രശ്നമോ പരുക്കോ സംഭവിച്ചാൽ നിഗമനങ്ങൾക്കു കാത്തുനിൽക്കാതെ ഉടൻ ചികിത്സ ലഭ്യമാക്കണം. പ്രധാന അധ്യാപകനാണ് ഇതിന്റെ ചുമതല. രക്ഷിതാക്കളെ യഥാസമയം വിവരമറിയിക്കണം. പരുക്കിന്റെ കാരണം വ്യക്തമല്ലെങ്കിൽ ഡോക്ടർമാരോട് അക്കാര്യം തുറന്നു പറയണം. നിഗമനങ്ങൾ അവതരിപ്പിക്കരുത്.</p>
      <p>∙ അധ്യാപകരാണു കുട്ടിയെ ചികിത്സയ്ക്കെത്തിക്കേണ്ടത്. ചില രക്ഷിതാക്കൾ അവർ എത്തുന്നതിനു മുൻപ് കുട്ടികളെ ആശുപത്രിയിലേക്കു കൊണ്ടുപോകുന്നതു വിലക്കുന്നുണ്ടെങ്കിലും അതിലുപരി ആരോഗ്യാവസ്ഥ മുൻനിർത്തി നടപടി സ്വീകരിക്കണം.</p>
      <p>∙ സ്കൂൾ പരിസരവും പാചകപ്പുരയും മറ്റും സൗകര്യപ്രദമായ ദിവസങ്ങളിൽ എൻസിസി, എൻഎസ്എസ്, സ്കൗട്ട്സ്, ഗൈഡ്സ് വിദ്യാർഥികളുടെയും രക്ഷിതാക്കളുടെയും സഹകരണത്തോടെ ശുചീകരിക്കണം.</p>
      <p>∙ ക്ലാസ് മുറികളിൽ ചെരുപ്പിനു വിലക്കില്ല. ചില സ്കൂളുകളിൽ കംപ്യൂട്ടർ ലാബുകളിൽ ചെരിപ്പഴിച്ചാണു കയറ്റുന്നത്. ക്ലാസ് മുറികളിൽ ചെരിപ്പിടാൻ എവിടെയും വിലക്കില്ല.</p>
      <p>∙ സ്കൂൾ ശുചിമുറികളിൽ വൃത്തിയും സുരക്ഷയും ഉറപ്പാക്കണം. ചിലയിടങ്ങളിൽ ശുചിമുറികൾക്കു പ്രത്യേകിച്ചു മൂത്രപ്പുരകൾക്കു വേണ്ടത്ര അടച്ചുറപ്പിച്ചില്ല. ഇവിടെ ഇഴജന്തുക്കളുടെ ശല്യം ഇല്ലെന്ന് അതതു സ്കൂളുകൾ ഉറപ്പാക്കണം.</p>
      <p>∙ സ്കൂളുകളുടെ സുരക്ഷയ്ക്കൊപ്പം പരിസര വൃത്തികൂടി ഉറപ്പാക്കും. ഇക്കാര്യം പരിശോധനാ സമയങ്ങളിൽ വിദ്യാഭ്യാസ ഡപ്യൂട്ടി ഡയറക്ടർ ഉൾപ്പെടെ ഉറപ്പുവരുത്തണം.</p>
      <p>∙ വീടുകളിലും വിദ്യാലയങ്ങളിലും ഷൂസ് ധരിക്കും മുൻപ് അതീവ ജാഗ്രത വേണം. ഷൂസ് ഇടുന്നതിനു മുൻപ് അതിനുള്ളിൽ തേൾ പോലുള്ള വിഷജീവികൾ ഇല്ലെന്ന് ഉറപ്പാക്കണം.</p>
      <p>∙ ഈ മാസം 30ന് മുൻപ് എല്ലാ സ്കൂളുകളിലും പിടിഎ യേ‍ാഗം വിളിച്ച് സ്ഥിതിഗതികൾ വിലയിരുത്തണം ഡിസംബർ അഞ്ചിന് മുൻപ് സ്കൂളുകളിലെ വിള്ളലുകളും പെ‍ാത്തുകളും ഉൾപ്പെടെ അടയ്ക്കണം.</p>
      <p>English Summary: No need to wait for parents; Education department order</p>
    </article>
  </body>
</html>