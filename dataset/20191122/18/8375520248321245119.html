<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/odesa/news/avariya-tankera-delfi-v-odesi-ryatuvalna-operaciya-zavershena-ale-zalishajetsya-zagroza-ekologichnogo-liha-641824.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T18:20:00+00:00"/>
    <meta property="og:title" content="Аварія танкера Delfi в Одесі: рятувальна операція завершена, але залишається загроза екологічного лиха"/>
    <meta property="og:description" content="У пробах води, взятих на місці аварії танкера, встановлено перевищення нафтопродуктів у 53 рази"/>
  </head>
  <body>
    <article>
      <h1>Аварія танкера Delfi в Одесі: рятувальна операція завершена, але залишається загроза екологічного лиха</h1>
      <address>
        <time datetime="2019-11-22T18:20:00+00:00">22 Nov 2019, 18:20</time>
      </address>
      <h4>У пробах води, взятих на місці аварії танкера, встановлено перевищення нафтопродуктів у 53 рази</h4>
      <p>Аварійно-рятувальну операцію екіпажу танкера Delfi, який подав сигнал лиха 20 листопада 2019 року, успішно завершено, трьох членів екіпажу евакуювали, повідомив голова Одеської обласної державної адміністрації Максим Куций.</p>
      <p>«Аварійно-рятувальна операція завершена. <a href="https://glavcom.ua/odesa/news/vodolazi-evakuyuvali-ekipazh-vikinutogo-na-milinu-tankera-foto-video-641733.html">Водолазам вдалося евакуювати всіх трьох членів екіпажу</a>. Їх доправили до найближчих лікарень. Медики борються за їхнє здоров'я. Дякую всім, хто долучився до операції!», - написав Куций у Facebook у п'ятницю.</p>
      <p>За даними капітана Одеського порту, <a href="https://glavcom.ua/odesa/news/vlasnik-vikinutogo-na-milinu-tankera-ne-dozvolyaje-ekipazhu-evakuyuvatisya-641693.html">судновласник забороняв морякам евакуюватися</a>, а рятувальні судна не можуть підійти через складні погодні умови.</p>
      <p>У свою чергу пресслужба Державної прикордонної служби України повідомила, що залишається загроза екологічного лиха.</p>
      <p>«Екіпаж евакуювали, та ситуація з судном залишається актуальною, адже є загроза, що пошкодження його стихією спричинить екологічну катастрофу», - йдеться в повідомленні.</p>
      <p>У відомстві також зазначили, що доставлені на сушу моряки не могли навіть стояти на ногах (попередньо - через перевтому та переохолодження). «Останнім на сушу доставили капітана, його водолази дістали із напівзатопленого технічного приміщення танкера», - свказано у повідомленні.</p>
      <p>1 з 11<br/><a href="https://glavcom.ua/odesa/news/avariya-tankera-delfi-v-odesi-ryatuvalna-operaciya-zavershena-ale-zalishajetsya-zagroza-ekologichnogo-liha-641824.html#">на весь екран згорнути</a></p>
      <figure>
        <img src="https://glavcom.ua/img/gallery/6417/33/674611_big.jpg"/>
      </figure>
      <figure>
        <img src="https://glavcom.ua/img/gallery/6417/33/674612_big.jpg"/>
      </figure>
      <figure>
        <img src="https://glavcom.ua/img/gallery/6417/33/674613_big.jpg"/>
      </figure>
      <figure>
        <img src="https://glavcom.ua/img/gallery/6417/33/674614_big.jpg"/>
      </figure>
      <figure>
        <img src="https://glavcom.ua/img/gallery/6417/33/674615_big.jpg"/>
      </figure>
      <figure>
        <img src="https://glavcom.ua/img/gallery/6417/33/674616_big.jpg"/>
      </figure>
      <figure>
        <img src="https://glavcom.ua/img/gallery/6417/33/674617_big.jpg"/>
      </figure>
      <figure>
        <img src="https://glavcom.ua/img/gallery/6417/33/674618_big.jpg"/>
      </figure>
      <figure>
        <img src="https://glavcom.ua/img/gallery/6417/33/674619_big.jpg"/>
      </figure>
      <figure>
        <img src="https://glavcom.ua/img/gallery/6417/33/674620_big.jpg"/>
      </figure>
      <p>
        <a href="https://glavcom.ua/photo.html">Всі фоторепоратажі</a>
      </p>
      <p>Крім того, в. о. голови Державної екологічної інспекції України Єгор Фірсов повідомив, що державні інспектори з охорони навколишнього природного середовища Кримсько-Чорноморського округу відібрали проби води на місці перебування підтопленого танкера.</p>
      <p>«У результаті встановлено перевищення за вмістом у воді нафтопродуктів у 53 рази на місці аварії. Проводиться постійний моніторинг місця забруднення, державні інспектори перебувають на місці події», - йдеться в повідомленні Фірсова на сторінці у Facebook.</p>
      <p>Як повідомлялося, раніше стало відомо, що в Одеській затоці зірвало з якоря танкер Delfi під прапором Молдови. Рятувальники і приватний буксир «Австралія» намагалися евакуювати екіпаж судна.</p>
      <p>Як пояснила Адміністрація морських портів України, спочатку зазначене судно перебувало в нейтральних водах і не подавало заявок на вхід до Одеського чи Південного морських портів. Але згодом воно подало сигнал про те, що зазнає лиха без палива, з непрацюючим двигуном. У зв'язку з цим рятувально-координаційний центр «Одеса» прийняв сигнал та почав вживати заходів, спрямованих на ліквідацію аварійної ситуації. Із судновласником було узгоджено буксирування танкера для постановки до вільного причалу в порту «Очаків».</p>
      <p>У ніч на 22 листопада Delfi вдалося закріпитися якорем на відстані близько однієї милі від берега в районі пляжу «Дельфін». Проте, за даними АМПУ, о 5:00 повільний дрейф відновився.</p>
      <blockquote>
        <i>Судно Delfi (власник - компанія, зареєстрована в м. Бірмінгемі, Велика Британія) не має вантажу, команда на борту складається з трьох членів екіпажу.</i>
      </blockquote>
      <footer>Джерело: <a href="http://ua.interfax.com.ua/">Інтерфакс-Україна</a></footer>
      <related>
        <a href="https://glavcom.ua/odesa/news/vodolazi-evakuyuvali-ekipazh-vikinutogo-na-milinu-tankera-foto-video-641733.html"/>
        <a href="https://glavcom.ua/odesa/news/vlasnik-vikinutogo-na-milinu-tankera-ne-dozvolyaje-ekipazhu-evakuyuvatisya-641693.html"/>
        <a href="https://glavcom.ua/odesa/news/zirvaniy-z-yakorya-tanker-delfi-siv-na-milinu-v-kilometri-vid-odeskogo-berega-641580.html"/>
      </related>
    </article>
  </body>
</html>