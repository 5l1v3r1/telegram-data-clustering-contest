<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vignaclarablog.it/2019112289677/castel-giubileo-discarica-spunta-amianto/"/>
    <meta property="og:site_name" content="VignaClaraBlog.it"/>
    <meta property="article:published_time" content="2019-11-22T18:10:26+00:00"/>
    <meta property="og:title" content="Castel Giubileo: la discarica ancora lì, ora c’è anche l’amianto"/>
    <meta property="og:description" content="Il 4 gennaio del 2019 Vignaclarablog.it ha documentato la presenza nei pressi della diga di Castel Giubileo di una gigantesca discarica che si estende per"/>
  </head>
  <body>
    <article>
      <h1>Castel Giubileo: la discarica ancora lì, ora c’è anche l’amianto</h1>
      <address><time datetime="2019-11-22T18:10:26+00:00">22 Nov 2019, 18:10</time> by <a rel="author" href="https://www.vignaclarablog.it/author/francesco-gargaglia/" target="_blank">Francesco Gargaglia</a></address>
      <p>Il 4 gennaio del 2019 Vignaclarablog.it ha documentato la presenza nei pressi della diga di <b>Castel Giubileo</b> di <a href="https://www.vignaclarablog.it/2019010483534/castel-giubileo-gigantesca-discarica/"><b>una gigantesca discarica</b> che si estende per oltre 200 metri</a> a ridosso del GRA in una striscia di terreno adiacente ad alcuni laghetti artificiali, un’area un tempo utilizzata per passeggiate naturalistiche.</p>
      <p>Anche il TGR Lazio, all’interno della rubrica “Buongiorno Regione” si è occupato della discarica mandando in onda il 27 gennaio <a href="https://www.vignaclarablog.it/2019012784044/riflettori-tgr-lazio-discarica-castel-giubileo/">un lungo servizio sul tema</a> curato dall’inviata RAI <b>Rossella Santilli</b>; le immagini trasmesse in TV mostravano una situazione gravissima peraltro sotto gli occhi di tutti gli automobilisti in transito sul GRA.</p>
      <p><b>A distanza di 10 mesi la discarica è ancora là</b>: rifiuti, elettrodomestici e calcinacci. Ma non basta: <b>ora ci sono anche cisterne di eternit</b> spaccate. Una presenza inquietante: tossico e cancerogeno, l’eternit non manca mai in ogni discarica che si rispetti.</p>
      <p><b>Ogni giorno i rifiuti e i detriti aumentano</b>: questa mattina 22 novembre numerosi sacchi di calcinacci e una montagna di vecchio legname confermano che in queste ore, per l’ennesima volta, si è sversato materiale destinato invece  una discarica autorizzata. Nei giorni scorsi infatti non c’erano.</p>
      <p>Recentemente, inoltre, lungo la striscia di terreno sono stati tagliati i rovi; ma non si illuda chi spera sia il primo passo per procedere alla bonifica dell’area. Si è trattato invece dell’intervento di una ditta alla ricerca di una condotta del gas.</p>
      <slideshow>
        <figure>
          <img src="https://www.vignaclarablog.it/wp-content/uploads/2019/11/discarica-Castel-Giubileo-novembre-2019-1.jpg"/>
        </figure>
        <figure>
          <img src="https://www.vignaclarablog.it/wp-content/uploads/2019/11/discarica-Castel-Giubileo-novembre-2019-2.jpg"/>
        </figure>
        <figure>
          <img src="https://www.vignaclarablog.it/wp-content/uploads/2019/11/discarica-Castel-Giubileo-novembre-2019-3.jpg"/>
        </figure>
        <figure>
          <img src="https://www.vignaclarablog.it/wp-content/uploads/2019/11/discarica-Castel-Giubileo-novembre-2019-4.jpg"/>
        </figure>
        <figure>
          <img src="https://www.vignaclarablog.it/wp-content/uploads/2019/11/discarica-Castel-Giubileo-novembre-2019-5.jpg"/>
        </figure>
        <figure>
          <img src="https://www.vignaclarablog.it/wp-content/uploads/2019/11/discarica-Castel-Giubileo-novembre-2019-6.jpg"/>
        </figure>
        <figure>
          <img src="https://www.vignaclarablog.it/wp-content/uploads/2019/11/discarica-Castel-Giubileo-novembre-2019-7.jpg"/>
        </figure>
        <figure>
          <img src="https://www.vignaclarablog.it/wp-content/uploads/2019/11/discarica-Castel-Giubileo-novembre-2019-8.jpg"/>
        </figure>
        <figure>
          <img src="https://www.vignaclarablog.it/wp-content/uploads/2019/11/discarica-Castel-Giubileo-novembre-2019-9.jpg"/>
        </figure>
        <figure>
          <img src="https://www.vignaclarablog.it/wp-content/uploads/2019/11/discarica-Castel-Giubileo-novembre-2019-10.jpg"/>
        </figure>
        <figcaption>Discarica Castel Giubileo - novembre 2019</figcaption>
      </slideshow>
      <p>A distanza di dieci mesi dalla nostra denuncia e da quella con ancor più ampia portata del TGR Lazio, nessuna buona notizia quindi per il territorio trascurato di Castel Giubileo-Saxa Rubra  dove tra discariche, baracche, insediamenti abusivi, la vocazione naturalistica di questa grande area, che ha impedito  ad oggi l’edificazione selvaggia, rimane solo un disperato sogno.</p>
      <p>Cosa si aspetta a piazzare una delle tanto decantate “foto-trappola” per individuare e sanzionare i responsabili di questo scempio? Ma, soprattutto, cosa impedisce all’amministrazione capitolina di metter mano alla bonifica e recinzione dell’area?</p>
      <h4>Il video del TGR Lazio del 27 gennaio 2019 </h4>
      <p>
        <b>Francesco Gargaglia</b>
      </p>
      <figure>
        <a href="https://www.vignaclarablog.it/contatta-vignaclarablog/iscriviti-alla-newsletter/">
          <img src="https://www.vignaclarablog.it/wp-content/uploads/2017/05/abbonati-newsletter-728.png"/>
        </a>
      </figure>
      <related>
        <h4>ARTICOLI CORRELATI</h4>
        <a href="https://www.vignaclarablog.it/2019012784044/riflettori-tgr-lazio-discarica-castel-giubileo/"/>
        <a href="https://www.vignaclarablog.it/2019010483534/castel-giubileo-gigantesca-discarica/"/>
      </related>
    </article>
  </body>
</html>