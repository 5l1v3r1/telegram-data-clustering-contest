<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204800-cogo-roku-shatdauna-ne-bude-tramp-pidpisav-timchasovij-byudzhet"/>
    <meta property="og:site_name" content="Mind UA"/>
    <meta property="article:published_time" content="2019-11-22T18:11:00+00:00"/>
    <meta property="og:title" content="Цього року «шатдауна» не буде: Трамп підписав тимчасовий бюджет"/>
    <meta property="og:description" content="Найболючішим питанням бюджету залишається будівництво стіни на кордоні з Мексикою"/>
  </head>
  <body>
    <article>
      <h1>Цього року «шатдауна» не буде: Трамп підписав тимчасовий бюджет</h1>
      <h2>Найболючішим питанням бюджету залишається будівництво стіни на кордоні з Мексикою</h2>
      <address>
        <time datetime="2019-11-22T18:11:00+00:00">22 Nov 2019, 18:11</time>
      </address>
      <p>Підписання нового тимчасового документа про фінансування дасть Конгресу США ще місяць на узгодження річного бюджету. Аналітики зазначають, що затвердження довгострокового документа знову буде проходити непросто. Зокрема, приводами для бурхливих дискусій можуть стати розбіжності між демократами і республіканцями з приводу військового бюджету і сумнозвісної «стіни Трампа» на мексиканському кордоні, передає <a href="https://www.golos-ameriki.ru/a/trump-budget-shutdown/5176678.html">Голос Америки</a>.</p>
      <p>Сенат, де більшість складають республіканці, наполягає на нарощуванні видатків на оборону при скороченні при цьому фінансування охорони здоров'я, освіти і допомоги іноземним державам. Однак демократи, які контролюють Палату представників, вимагають збільшення витрат на внутрішні потреби.</p>
      <p>Тим часом стіна на мексиканському кордоні залишається одним з найболючіших питань в частині розподілу видатків. Трамп (а значить, і республіканці) наполягає на виділенні додаткових коштів.</p>
      <p>Цього липня Трамп оголосив надзвичайний стан в країні – це давало можливість залучити з держбюджету до $8,1 млрд на будівництво стіни. Ці гроші включають $3,6 млрд з фондів військового будівництва, $2,5 млрд з коштів Міноборони, виділених на боротьбу з наркотиками, і $600 млн з фонду міністерства фінансів.</p>
      <p>При цьому зазначається, що минулого тижня міністр фінансів США <b>Стівен Мнучін</b> зустрівся зі спікером палати представників Конгресу США <b>Ненсі Пелосі</b>. Як зазначає The Hill, демократи побачили в цьому сигнал готовності Білого дому укласти угоду.</p>
      <related>
        <h4>Також читайте</h4>
        <a href="https://mind.ua/news/20204805-tramp-nazvav-ukrayinu-tretoyu-najkorumpovanishoyu-krayinoyu-svitu"/>
        <a href="https://mind.ua/news/20204801-zelenskij-ponad-use-hoche-zustrichi-v-bilomu-domi-i-tramp-cim-manipulyue-washington-post"/>
        <a href="https://mind.ua/news/20204779-eksradnicya-trampa-nazvala-ukrayinske-vtruchannya-u-vibori-v-ssha-vigadkoyu"/>
      </related>
    </article>
  </body>
</html>