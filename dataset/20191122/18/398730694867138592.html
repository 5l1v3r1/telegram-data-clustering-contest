<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/molnen-formorkar-landet-varst-i-vaxjo/"/>
    <meta property="og:site_name" content="DN.SE"/>
    <meta property="article:published_time" content="2019-11-22T18:34:51+00:00"/>
    <meta property="og:title" content="Molnen förmörkar landet – värst i Växjö"/>
    <meta property="og:description" content="Växjö har många förtjänster. Soltid i november är inte en av dem. Inte i år i alla fall – futtiga tre timmar hittills."/>
  </head>
  <body>
    <article>
      <h1>Molnen förmörkar landet – värst i Växjö</h1>
      <address><time datetime="2019-11-22T18:34:51+00:00">22 Nov 2019, 18:34</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Växjö har många förtjänster. Soltid i november är inte en av dem. Inte i år i alla fall – futtiga tre timmar hittills.<br/>Mest sol, över 46 timmar, har förunnats Storlien-Visjövalen i Jämtland.</b>
      </p>
      <p>Tjocka molnlager förmörkar tillvaron från söder till norr. Och ingen ljusning är i sikte, enligt <a href="https://www.smhi.se/vadret/vadret-i-sverige/meteorologens-kommentar#ws=wpt-a,proxy=wpt-a,area=3">SMHI:s</a> prognos.</p>
      <p>– Framöver kommer det att fortsätta med mulet väder i hela landet, säger meteorolog Max Lindberg Stoltz till TT.</p>
      <p><b>På enstaka platser</b> kan solen visa sig mer tack vare tillfälliga molnluckor, men överlag har årets november inte bjudit till.</p>
      <p>– Mest synd är det om Växjöborna, konstaterar Max Lindberg Stoltz.</p>
      <p>Solmätningsstationen i den småländska metropolen hade registrerat 3,2 soltimmar fram till fredag eftermiddag – minst av alla. Förra året vid samma tidpunkt var noteringen elva gånger högre, 37 timmar sol.</p>
      <p><b>Normalt för Växjö</b> för hela november (byggt på solskenstidsmätningar 1961–1990) är 45 timmar.</p>
      <p>Helt annorlunda värden kommer från mätstationen i Storlien-Visjövallen. Hittills 46,5 soltimmar i november, jämfört med normala 31 timmar för hela månaden.</p>
      <p>SMHI definierar solskenstid som den tid då direkt solstrålning är större än 120 watt per kvadratmeter. Det finns ett 20-tal mätstationer i landet.</p>
      <p><b>Vissa dagar i november</b> blir det inte ens ljusgrått; himlen ter sig mer som ett igenomträngligt mörkgrått lågt liggande tak.</p>
      <p>– Det är disigt med fukt i luften också, säger Max Lindberg Stoltz.</p>
      <p>– Sedan kommer molnen i olika lager och de lägre molnen ligger nära marken.</p>
      <p>Han ger ett exempel från fredagseftermiddagen: På Arlanda flygplats låg molnbasen på cirka 300 meters höjd.</p>
      <p>Till helgen spår SMHI liknande väderläge med fortsatt sydliga vindar. Nästa vecka inleds gråmulet, följt av kalla luftströmmar från nordväst som ger snöfall över Norrland och tidvis regn i södra Sverige.</p>
    </article>
  </body>
</html>