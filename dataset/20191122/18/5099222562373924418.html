<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23508127-incident-statia-metrou-universitate-unui-barbat-cazut-cap-bucata-geam-cazuta-din-plafon-fost-dus-spital.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-22T18:06:00+00:00"/>
    <meta property="og:title" content="Incident grav la stația de metrou Universitate: Unui bărbat i-a căzut în cap o bucată de geam desprinsă din plafon / El a fost dus la spital - UPDATE"/>
    <meta property="og:description" content="​Un bărbat a ajuns la spital, vineri seară, după ce a fost lovit în cap de o bucată de geam căzută din plafon la stația de metrou Universitate, în zona scărilor rulante, potrivit"/>
  </head>
  <body>
    <article>
      <h1>Incident grav la stația de metrou Universitate: Unui bărbat i-a căzut în cap o bucată de geam desprinsă din plafon / El a fost dus la spital - UPDATE</h1>
      <address><time datetime="2019-11-22T18:06:00+00:00">22 Nov 2019, 18:06</time> by <a rel="author">Redactia</a></address>
      <p><b>​Un bărbat a ajuns la spital, vineri seară, după ce a fost lovit în cap de o bucată de geam căzută din plafon la stația de metrou Universitate, în zona scărilor rulante, potrivit Inspectoratului pentru Situații de Urgență (ISU). </b><br/><br/>ISU București- Ilfov a anunțat că la stația de metrou Universitate un bărbat de 47 de ani, aflat în zona scarilor rulante, a fost lovit în cap "de elemente de construcție căzute din plafon".<br/><br/>Potrivit ISU, la fața locului a intervenit un echipaj SMURD, iar bărbatul a fost transportat la Spitalul Universitar, în stare de constiență.<br/><br/>Metrorex a transmis că este vorba despre un geam căzut din plafon, în timp ce bărbatul mergea dinspre Pasajul Universitate către peron.<br/><br/>"Echipajul SMURD a sosit imediat la fața locului pentru a acorda primul ajutor. Călătorul accidentat a fost găsit în stare conștientă, cu o plagă ușoară la nivelul capului și a fost transportat la Spitalul Universitar. În urma acestui incident regretabil, la nivelul Metrorex se va constitui o comisie care va stabili împrejurările ce au condus la producerea evenimentului", spune Metrorex.</p>
    </article>
  </body>
</html>