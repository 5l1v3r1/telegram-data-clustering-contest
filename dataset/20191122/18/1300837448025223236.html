<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/tecnologia/hitech/2019/11/22/microsoft-autorizzata-a-vendere-software-a-huawei_4d1b51aa-2ad9-4b38-9833-1d2d419abdfb.html"/>
    <meta property="og:site_name" content="ANSA.it"/>
    <meta property="article:published_time" content="2019-11-22T18:21:19+00:00"/>
    <meta property="og:title" content="Microsoft autorizzata a vendere software a Huawei"/>
    <meta property="og:description" content="Contrari 15 senatori Usa, timori per la sicurezza nazionale (ANSA)"/>
  </head>
  <body>
    <article>
      <h1>Microsoft autorizzata a vendere software a Huawei</h1>
      <h2>Contrari 15 senatori Usa, timori per la sicurezza nazionale</h2>
      <address><time datetime="2019-11-22T18:21:19+00:00">22 Nov 2019, 18:21</time> by <a rel="author">Redazione ANSA</a></address>
      <p>Microsoft ha ottenuto dal governo Usa la licenza per tornare a vendere software a Huawei. Lo ha confermato un portavoce dell'azienda di Redmond, secondo quanto riporta il sito di Reuters. "Il 20 novembre il Dipartimento del commercio ha concesso a Microsoft una licenza per esportare software per il mercato di massa a Huawei", ha dichiarato il portavoce, senza specificare quali software sono inclusi nella licenza.</p>
      <p>Huawei, che ad esempio usa il sistema operativo Windows sui suoi Pc, ha difficoltà ad approvvigionarsi di prodotti Usa da quando, nel maggio scorso, l'amministrazione Trump ha inserito la compagnia nella lista nera del commercio per rischi sulla sicurezza. Tra questi prodotti ci sono anche i chip di Qualcomm e i servizi di Google, come le Mappe o Gmail, per gli smartphone.</p>
      <p>Il Dipartimento Usa del commercio in questi giorni sta vagliando circa 300 richieste di licenza inoltrate da società statunitensi per vendere beni e servizi a Huawei. Contro questa decisione sono scesi in campo 15 senatori bipartisan, che ieri, in una lettera, hanno chiesto lo stop alle licenze fino a quando il Dipartimento non riferirà al Congresso in merito ai criteri usati per stabilire se le licenze concesse comportino o meno una minaccia alla sicurezza nazionale.</p>
      <footer>RIPRODUZIONE RISERVATA © Copyright ANSA</footer>
      <related>
        <h4>Notizie Correlate</h4>
        <a href="http://www.ansa.it/sito/notizie/tecnologia/tlc/2019/11/21/huawei-usa-concedono-licenze-di-vendita_69e2bc8c-321e-488c-b679-c155d7ff018a.html"/>
        <a href="http://www.ansa.it/sito/notizie/tecnologia/tlc/2019/11/20/huawei-siamo-certi-italia-scelga-approccio-giusto-su-5g_2d845f79-df4d-4e1d-b212-506eb76e4d58.html"/>
      </related>
    </article>
  </body>
</html>