<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/22/kitai-ne-iska-da-dominator-v-sveta.430497"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T18:30:00+00:00"/>
    <meta property="og:title" content="Китай не иска да доминатор в света"/>
    <meta property="og:description" content="САЩ трябва да споделят със света най-новите технологии | Dnes.bg"/>
  </head>
  <body>
    <article>
      <h1>Китай не иска да доминатор в света</h1>
      <h2>САЩ трябва да споделят със света най-новите технологии</h2>
      <address><time datetime="2019-11-22T18:30:00+00:00">22 Nov 2019, 18:30</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Китай не се стреми да стане най-доминиращата държава в света вместо САЩ, а само иска да заеме достойно място на международната арена. Това заяви днес президентът на Китай Си Цзинпин, цитиран от ТАСС.</p>
      <p>"Не се каним да заемем нечие място, а се стремим само да си върнем дължимата ни достойна позиция", посочи китайският лидер, чието изказване бе излъчено по централната телевизия на Китай, пише БТА.</p>
      <p>Китай "никога няма да се върне в полуколониалното и полуфеодалното минало", допълни Си.<br/>Китайската мечта е великото възраждане на нашата страна и в никакъв случай не е хегемонистична мечта, резюмира президентът. Китай ще води уверена политика за увеличаване на степента на отвореност въпреки нарастващите трудности и препятствия.</p>
      <p>"За 40 години политика на реформи и отвореност ние придобихме увереност в собствените си сили. Това е път, по който ние непременно ще вървим напред. Колкото повече препятствия се изправят пред нас и прегради, издигани от когото и да било, толкова по-упорито ще ги преодоляваме, увеличавайки степента на отвореност на КНР към външния свят", каза още Си.</p>
      <p>САЩ трябва да споделят със света най-новите технологии, а не да ги крият, каза още китайският президент.</p>
      <p>"Инновациите са жизненоважен въпрос в съвременния свят и техните плодове трябва да бъдат достъпни в глобални мащаби. Не бива да се крият като съкровище в пещера. Напоследък между Китай и САЩ има разногласия, засягащи сътрудничеството в иновативната сфера. Най-главното е да постигнем взаимно разбирателство по пътя на диалога", посочи китайският президент.</p>
      <p>Китайските и американските власти трябва да избягват грешни оценки и се нуждаят от укрепване на взаимното разбирателство при уреждане на въпроси от стратегическо значение, допълни Си Цзинпин, който се срещна днес с бившия държавен секретар на САЩ Хенри Кисинджър.</p>
      <related>
        <h4>Още по темата</h4>
        <a href="https://www.dnes.bg/notifikacii/2019/11/18/soros-za-padaneto-na-berlinskata-stena-nacionalizma-i-otvorenite-obshtestva.430018"/>
        <a href="https://www.dnes.bg/usa/2019/11/18/driazgi-mejdu-pekin-i-vashington-za-iujnokitaisko-more.429962"/>
      </related>
    </article>
  </body>
</html>