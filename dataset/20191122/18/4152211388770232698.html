<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/entertainment/news/593393/%E0%A6%AC%E0%A6%99%E0%A7%8D%E0%A6%97%E0%A6%AC%E0%A6%A8%E0%A7%8D%E0%A6%A7%E0%A7%81%E0%A6%95%E0%A7%87-%E0%A6%A8%E0%A6%BF%E0%A7%9F%E0%A7%87-%E0%A6%97%E0%A6%BE%E0%A6%87%E0%A6%B2%E0%A7%87%E0%A6%A8-%E0%A6%B0%E0%A6%AC%E0%A6%BF-%E0%A6%9A%E0%A7%8C%E0%A6%A7%E0%A7%81%E0%A6%B0%E0%A7%80"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-22T18:17:00+00:00"/>
    <meta property="og:title" content="বঙ্গবন্ধুকে নিয়ে গাইলেন রবি চৌধুরী"/>
    <meta property="og:description" content="বঙ্গবন্ধুকে নিয়ে গাইলেন নব্বই দশকের অন্যতম জনপ্রিয় কণ্ঠশিল্পী রবি চৌধুরী। &amp;zwnj;&amp;zwnj;&amp;zwnj;&amp;zwnj;&amp;zwnj;&amp;zwnj;&amp;zwnj;&amp;zwnj;&amp;zwnj;তুমি&amp;zwnj;&amp;zwnj;&amp;zwnj;&amp;zwnj; মিশে থাকা মাটির মায়ায়/ সবুজ ঘাসের নাম/ তুমি উড়ে চলা পাখির ডানায়/ বাংলার শিরোনাম- কবি শুক্লা পঞ্চমীর এমন কথায় গানটিতে সুর দিয়েছেন..."/>
  </head>
  <body>
    <article>
      <h1>বঙ্গবন্ধুকে নিয়ে গাইলেন রবি চৌধুরী</h1>
      <address><time datetime="2019-11-22T18:17:00+00:00">22 Nov 2019, 18:17</time> by <a rel="author">বিনোদন রিপোর্ট</a></address>
      <figure>
        <img src="http://cdn.banglatribune.com/contents/cache/images/1000x0x1/uploads/media/2019/11/23/05b6a33598dab417fab1c83e198faf5b-5dd82af9ac255.jpg"/>
        <figcaption>সুরকার মুরাদ নূর, কণ্ঠশিল্পী রবি চৌধুরী ও গীতিকবি শুক্লা পঞ্চমী</figcaption>
      </figure>
      <p><b>বঙ্গবন্ধুকে নিয়ে গাইলেন নব্বই দশকের অন্যতম জনপ্রিয় কণ্ঠশিল্পী রবি চৌধুরী।</b> <br/>‌‌‌‌‌‌‌‌‌তুমি‌‌‌‌ মিশে থাকা মাটির মায়ায়/ সবুজ ঘাসের নাম/ তুমি উড়ে চলা পাখির ডানায়/ বাংলার শিরোনাম- কবি শুক্লা পঞ্চমীর এমন কথায় গানটিতে সুর দিয়েছেন মুরাদ নূর। সংগীতায়োজন করেছেন মুশফিক লিটু। <br/>রাজধানীর একটি স্টুডিওতে শুক্রবার (২২ নভেম্বর) রাতে ‌‘বাংলার শিরোনাম’ নামের এই গানটি রেকর্ড হয়। <br/>বঙ্গবন্ধুর জন্ম-শতবর্ষ উদযাপন উপলক্ষে নির্মিত বিশেষ এই গান প্রসঙ্গে রবি চৌধুরী বলেন, ‌‘‘আমি নিজে একজন বঙ্গবন্ধু আদর্শের সৈনিক। জাতির পিতার জন্ম-শতবর্ষ উদযাপনে মৌলিক সৃষ্টি থাকবে না, তা কি হয়! আমি, নূর আর শুক্লার সমন্বয়ে ‘বাংলার শিরোনাম’ নির্মিত হচ্ছে। গানটির কথা আর সুর শুনে আমার বেশ ভালোলাগা তৈরি হয়েছে। তাই গানটি করা। আমি বিশ্বাস করি, আমাদের সৃষ্টি একদিন বাংলার শিরোনাম হয়ে উঠবে।’’ <br/>গানটির সুরকার মুরাদ নূর বলেন, ‘বঙ্গবন্ধু একটি বিশ্বাসের নাম। পৃথিবীর ইতিহাসে সাফল্যের একটি নাম। তাঁর দেশে আমার জন্ম। আমি ধন্য। এমন বিশেষ মানুষকে নিয়ে কিছু সৃষ্টি করা খুবই আনন্দের আর সম্মানের। চ্যালেঞ্জও বটে। অনেক ভেবেচিন্তে সিদ্ধান্ত নিতে হয়। মাসুদ পথিকের কথায় বঙ্গবন্ধুকে নিয়ে আরেকটি গান করছি। দুটি গানই অন্তরে লালন করে সময় নিয়ে তৈরি করছি। চেষ্টা করেছি গানে গানে শ্রদ্ধা, ভালোবাসা আর ঐতিহ্য তুলে ধরতে। সংশ্লিষ্ট সকলের প্রতি কৃতজ্ঞতা, এমন ঐতিহাসিক গর্বের কাজে আমাকে সঙ্গে রাখার জন্য।’ <br/>বঙ্গবন্ধুর জন্ম-শতবর্ষ উদযাপন উপলক্ষে ‘বাংলার শিরোনাম’ এর অডিও-ভিডিও বিভিন্ন মাধ্যমে প্রকাশিত হবে শিগগিরই।</p>
      <footer>/এমএম/</footer>
    </article>
  </body>
</html>