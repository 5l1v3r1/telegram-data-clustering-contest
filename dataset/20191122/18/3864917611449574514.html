<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-sports/2823819-world-athletics-prizupinila-vidacu-nejtralnogo-statusu-legkoatletam-z-rf.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T18:58:00+00:00"/>
    <meta property="og:title" content="World Athletics призупинила видачу нейтрального статусу легкоатлетам з РФ"/>
    <meta property="og:description" content="Робоча група Міжнародної асоціації легкоатлетичних федерацій (World Athletics) і її антидопінговий комітет переглянуть процедуру видачі спортсменам з РФ нейтрального статусу, що дозволяє виступати на міжнародних змаганнях."/>
  </head>
  <body>
    <article>
      <h1>World Athletics призупинила видачу нейтрального статусу легкоатлетам з РФ</h1>
      <h2>Робоча група Міжнародної асоціації легкоатлетичних федерацій (World Athletics) і її антидопінговий комітет переглянуть процедуру видачі спортсменам з РФ нейтрального статусу, що дозволяє виступати на міжнародних змаганнях.</h2>
      <address>
        <time datetime="2019-11-22T18:58:00+00:00">22 Nov 2019, 18:58</time>
      </address>
      <p>Про це повідомляє <a href="https://tass.ru/sport/7183147">TACC</a>.</p>
      <p>"Незалежний легкоатлетичний дисциплінарний орган Athletics Integrity Unit тимчасово відсторонив президента Всеросійської федерації легкої атлетики (ВФЛА) Дмитра Шляхтіна за втручання у розслідування у справі російського стрибуна у висоту Данила Лисенка, який на початку серпня 2018 року був тимчасово відсторонений від участі у змаганнях через неодноразове порушення правил доступності. Також буде переглянута процедура видачі російським спортсменам нейтрального статусу, що дозволяє виступати на міжнародних змаганнях", - йдеться у повідомленні.</p>
      <p>Глава робочої групи World Athletics Руне Андерсен зазначив, що після аналізу буде підготовлено рекомендацію стосовно того, чи слід використовувати подібний підхід і в якій формі це має бути.</p>
      <p>"Розгляд будь-якої заявки на статус ANA (атлет, що виступає в нейтральному статусі - ред.), отриманої у цей перехідний час, буде призупинено до закінчення вивчення питання", - сказав він.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2813318-eksprezident-wada-kaze-so-rosiu-nedostatno-pokarali-za-dopingovij-skandal.html">Експрезидент WADA каже, що Росію недостатньо покарали за допінговий скандал</a>
      </blockquote>
      <p>Як відомо, зараз легкоатлети з <a href="https://www.ukrinform.ua/tag-rosia">РФ</a>, котрі не мають права представляти на міжнародних змаганнях свою країну, виступають у нейтральному статусі.</p>
      <p>Членство російської ВФЛА у Міжнародній асоціації легкоатлетичних федерацій було призупинено у листопаді 2015 року на підставі розслідування, проведеного комісією Всесвітнього антидопінгового агентства на чолі з Річардом Паундом.</p>
      <p>
        <i>Фото: IAAF</i>
      </p>
    </article>
  </body>
</html>