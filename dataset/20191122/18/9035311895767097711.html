<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/22/bm-katil-robotlar-icin-uluslararasi-yasal-duzenlemelerde-ilerleme-saglayamadi"/>
    <meta property="og:site_name" content="euronews"/>
    <meta property="article:published_time" content="2019-11-22T18:14:34+00:00"/>
    <meta property="og:title" content="ABD ve Rusya bağlayıcı 'katil robot' yasalarını bloke ediyor"/>
    <meta property="og:description" content="Birleşmiş Milletler'de 'katil robotlar' olarak da anılan otonom silahlara (LAWs) ilişkin uluslararası yasa düzenlemesi üzerinde ilerleme sağlayamadı"/>
  </head>
  <body>
    <article>
      <h1>ABD ve Rusya bağlayıcı 'katil robot' yasalarını bloke ediyor</h1>
      <address><time datetime="2019-11-22T18:14:34+00:00">22 Nov 2019, 18:14</time> by <a rel="author">Sertaç Aktan</a></address>
      <p>'Katil robotlar' olarak da anılan otonom silahlar (LAWs) için Birleşmiş Milletler'de (BM) uluslararası yasa düzenlemesi üzerinde ilerleme sağlanamadı.</p>
      <p>Cenevre'de gerçekleşen Konvansiyonel Silahlar Kongresi'nde (CCW) LAWs başlığı altındaki çalışmalardan somut sonuç çıkmazken özellikle Avrupalı ülkelerin konuya ilişkin kendi düzenlemelerini oluşturmak ve bu standartların dünya genelinde kabul görmesi için özel bir çaba sarf ettikleri aktarılıyor.</p>
      <h3>Etik tartışmalar devam ediyor</h3>
      <p>Otonom silahların insan hakları, etik ve güvenlik alanında ortaya çıkardığı sorulara yanıt arama ve uluslararası bir hukuk zemini oluşturmak için başlatılan çalışmalar bir süredir devam ediyor.</p>
      <p>Günümüzde insansız olarak kullanılabilen ve yeri geldiğinde kendi kararlarını alabilen hava araçları (drone), tanklar ve diğer savaş makinelerinin yapay zeka yazılımları ile donatılması pek çok distopik senaryoyu akla getirmenin yanında; meydana gelebilecek hatalar ve kazalardan doğacak sorumluluklar ve ne tür sınırlamalar getirilebileceğinin tartışılmasını da gerekli kılıyor.</p>
      <h3>ABD ve Rusya bağlayıcı yasaları bloke ediyor</h3>
      <p>Bu konuyla ilgili olarak en az 28 ülke yapay zeka silahlarının kullanılmasının yasaklanmasını talep ediyor. Ne var ki, Amerika Birleşik Devletleri (ABD) ve Rusya bu tür yasal olarak bağlayıcı olabilecek her girişimi bloke ediyor.</p>
      <h3>Çin savaşta kullanılmalarını istemiyor</h3>
      <p>Bu iki süpergüç dışında Çin, İsrail, Güney Kore ve İngiltere de otonom silahlar geliştirme alanında önemli rekabet içerisinde.</p>
      <p>Çin eylül ayında yaptığı açıklamada tam otonomi ile çalışacak silahların yasaklanmasını destekleyeceğini duyursa da Pekin bu yasağın yalnızca savaş meydanında kullanımının yasak olmasını talep edecek, üretimi ve geliştirilmelerine ise karşı çıkmayacak.</p>
      <p>Diplomatlar katil robotlara ilişkin müzakerelerini BM çatısı altında iki yıl daha devam ettirme kararı aldı.</p>
      <ul>
        <li>
          <b>
            <a href="https://tr.euronews.com/2019/10/21/yesil-sahalarda-bu-kez-robot-futbolcular-top-kosturdu">Yeşil sahalarda bu kez robot futbolcular top koşturdu</a>
          </b>
        </li>
        <li>
          <b>
            <a href="https://tr.euronews.com/2019/08/23/teknoloji-sirketleri-bir-etnik-grubu-yok-edebilecek-katil-robotlar-uzerine-calisiyor">Teknoloji şirketleri 'bir etnik grubu' yok edebilecek katil robotlar üzerine çalışıyor</a>
          </b>
        </li>
      </ul>
    </article>
  </body>
</html>