<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/derfor-gikk-det-galt-for-dronningens-yndlingssonn/71846260"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T18:32:51+00:00"/>
    <meta property="og:title" content="Derfor gikk det galt for dronningens yndlingssønn"/>
    <meta property="og:description" content="Prins Andrew hadde en forknytt personlighet og en dyr ekskone. Jeffrey Epstein hjalp ham med begge problemene."/>
  </head>
  <body>
    <article>
      <h1>Derfor gikk det galt for dronningens yndlingssønn</h1>
      <h2>Prins Andrew hadde en forknytt personlighet og en dyr ekskone. Jeffrey Epstein hjalp ham med begge problemene.</h2>
      <address><time datetime="2019-11-22T18:32:51+00:00">22 Nov 2019, 18:32</time> by <a rel="author">Inger Merete Hobbelstad</a></address>
      <p><b>Jobben til</b> en prins er å bli sett. Men i tiden som kommer vil vi nok ikke se så mye til prins Andrew. Onsdag ble det kjent at den nest yngste av dronning Elizabeths fire barn trekker seg fra alle offisielle oppdrag.</p>
      <p>Det er et dypt fall for mannen som en gang var det mest glamorøse og ettertraktede medlemmet av den britiske kongefamilien. Prins Andrew er antatt å være dronningens yndlingssønn, det etterlengtede tredje barnet, født etter flere år med prøving, og i en tid da dronningen hadde bedre tid til å være sammen med en baby enn hun hadde da prins Charles og prinsesse Anne ble født. Han vokste opp og ble den peneste av de tre kongelige brødrene, og ble sett på som en krigshelt etter at han deltok i Falklandskrigen som helikopterpilot.</p>
      <p><b>Men prins Andrew</b> var anspent og forknytt, og utilpass med å ha en udefinert mellomrolle i kongefamilien. Han slo ikke de som møtte ham som spesielt spennende. Da han ble venner med milliardæren Jeffrey Epstein i 1999, skal det ha virket forløsende. Epstein fikk prinsen til å slappe av. Han fikk ham til å gå i jeans for <a href="https://archive.vanityfair.com/article/share/ac60f552-4163-4d39-a36b-d2014fe20062">første gang i livet</a>.</p>
      <p><b>Det var også</b> en annen grunn til at prins Andrew ble tjoret fast til Jeffrey Epstein. I 1992 ble Andrew skilt fra Sarah Ferguson, kjent som «Fergie». Fergie forlot kongefamilien i en sky av skandaler. Hun ble blant annet fotografert på ferie sammen med sin egen finansrådgiver, som på et av bildene suttet på tærne hennes. Kongefamilien var rasende, og Fergie fikk et dårlig skilsmisseoppgjør. Som mor til to prinsesser trengte hun penger, hun brukte mer enn hun hadde og satte seg i dyp gjeld. Dette forsøkte hun å bøte på ved å gjøre beklemmende offentlige opptredener og skrive utleverende bøker om kongefamilien. Da trådte kameraten Epstein støttende til. Sarah har <a href="https://www.bbc.com/news/uk-49411215">innrømmet</a> å ha mottatt femten tusen pund av ham, men det var trolig langt mer.</p>
      <p><b>Men, som det</b> har blitt kjent i ettertid, drev Epstein også med trafficking av mindreårige jenter, og i 2008 ble han dømt for hallikvirksomhet og overgrep mot jenter under den seksuelle lavalderen.</p>
      <p>Prins Andrew holdt fast ved vennen, også etter dommen. De ble fotografert sammen i 2010. En av jentene som var offer i saken har sagt prinsen forgrep seg på henne da hun var sytten, etter at Epstein nærmest lånte henne ut til sin kongelige venn. Det finnes også et <a href="https://www.independent.co.uk/news/uk/home-news/prince-andrew-interview-virginia-roberts-giuffre-photograph-fake-a9205961.html">bilde</a> av Andrew med armen rundt livet på jenta som senere har anklaget ham. Etter at Jeffrey Epstein tok sitt eget liv i fengsel i sommer, etter et vell av nye anklager, rettet søkelyset seg med fornyet wattstyrke mot prins Andrew. Presset gjorde at han sist helg ga et katastrofalt intervju til BBC, der han kom med pussige bortforklaringer, ikke ga uttrykk for synderlig medlidenhet med Epsteins ofre, og sa at han ikke egentlig angret på vennskapet, fordi det hadde satt ham i kontakt med så mange interessante mennesker.</p>
      <p><b>Samarbeidspartnere slapp</b> straks tak i prinsen som om han hadde vært glødende kull, og denne uken ble han altså tvunget til å tre tilbake. Ridderen i skinnende rustning var blitt en lidderlig middelaldrende mann, som tok imot penger og seksuelle tilbud som han kun hadde tilgang til fordi han var kongelig, og som hadde en kostnad for andre han ikke syntes å bry seg om. Det er et dypt fall, som i retrospekt nærmest ser ut som et hopp.</p>
    </article>
  </body>
</html>