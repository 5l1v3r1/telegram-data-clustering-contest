<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Plovdiv-poluchi-pokana-za-pobratimyavane-s-alzhirski-grad-916006"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-22T18:22:00+00:00"/>
    <meta property="og:title" content="Пловдив получи покана за побратимяване с алжирски град"/>
    <meta property="og:description" content="Възможностите за побратимяване на Пловдив с град от Алжир обсъдиха по време на среща кметът Здравко ..."/>
  </head>
  <body>
    <article>
      <h1>Пловдив получи покана за побратимяване с алжирски град</h1>
      <address>
        <time datetime="2019-11-22T18:22:00+00:00">22 Nov 2019, 18:22</time>
      </address>
      <p>Възможностите за побратимяване на Пловдив с град от Алжир обсъдиха по време на среща кметът <a href="https://www.plovdiv24.bg/novini/persons/335.html">Здравко Димитров</a> и Н. Пр. Латифа Беназза, посланик на Алжир. Срещата се състоя в заседателната зала на Община Пловдив.</p>
      <p>Нейно превъзходителство Латифа Беназза, сподели, че Пловдив е много красив град и отправи предложение за изграждане на още по-тесни взаимоотношения между Пловдив и някои от градовете в Алжир.</p>
      <p> "Идеята да побратимим градове, които са свързани с римското културно-историческо наследство е много добра. Пловдив e много богат на археология, с което се гордеем и определено можем да си партнираме в тази насока“, заяви в приветствието си кметът <a href="https://www.plovdiv24.bg/novini/persons/335.html">Здравко Димитров</a>, като подчерта важното значение на града и региона и в икономическо отношение.</p>
      <p> "Пловдив винаги ще остане първата Европейска столица на културата. Много етноси и хора с различни националности от години живеят тук и са оставили своя отпечатък в културно отношение“, допълни кметът.</p>
      <p>"Много неща по отношение на културата, бизнеса и фолклора могат да ни бъдат полезни в подобряване на двустранните взаимоотношения. Пловдив е градът на международния фестивален туризъм“, сподели <a href="https://www.plovdiv24.bg/novini/persons/3464.html">Александър Държиков</a>, председател на Общинския съвет. Той предложи да се направи обмен на художници между България и Алжир, като се реализират изложби в двете страни.</p>
      <p>"Пловдив винаги е бил притегателен център за туристи и може да се помисли и в тази посока. Можем да обменим експертен опит по отношение на кандидатстването ни за включване в семейството на световното културно-историческото наследство на Юнеско", уточни заместник-кметът по "Култура“ <a href="https://www.plovdiv24.bg/novini/persons/5241.html">Пламен Панов</a>.</p>
      <p>Според Н. Пр. Латифа Беназза предстои едно добро бъдещо партньорство между Пловдив и Алжир, като в следващите месеци ще се работи и по-конкретно по този въпрос. Тя прояви интерес към Международния фолклорен фестивал като заяви, че ще предаде информацията, за да може желаещи ансамбли от Алжир също да се включат.</p>
      <p>Специално за пловдивчани тази вечер в Дом на културата "Борис Христов“ се открива оригиналната фотоизложба "Алжир: по стъпките на римляните“, която може да бъде разгледана до 5 декември.</p>
    </article>
  </body>
</html>