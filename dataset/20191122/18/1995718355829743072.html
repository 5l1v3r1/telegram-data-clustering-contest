<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152794-vladyka-myhail-vidpravyv-sviatkovu-sluzhbu-u-kyivskomu-sobori"/>
    <meta property="og:site_name" content="ВолиньPost"/>
    <meta property="article:published_time" content="2019-11-22T18:21:00+00:00"/>
    <meta property="og:title" content="Владика Михаїл відправив святкову службу у київському соборі"/>
    <meta property="og:description" content="Митрополит Луцький і Волинський Михаїл взяв участь у богослужіннях з нагоди престольного свята головного храму Православної церкви України в Києві."/>
  </head>
  <body>
    <article>
      <h1>Владика Михаїл відправив святкову службу у київському соборі</h1>
      <address>
        <time datetime="2019-11-22T18:21:00+00:00">22 Nov 2019, 18:21</time>
      </address>
      <p>У день Собору Архістратига Михаїла та інших Небесних Сил безплотних митрополит Луцький і Волинський <b>Михаїл</b> взяв участь у богослужіннях з нагоди престольного свята головного храму Православної церкви України в Києві.<br/><br/>Про це йдеться на сайті <a href="https://www.pravoslaviavolyni.org.ua/novyna/2092-vladyka-mykhail-sluzhyv-u-mykhailivskomu-zolotoverkhomu-sobori/">Волинської єпархії ПЦУ.</a><br/><br/>Богослужіння відбулося у Михайлівському Золотоверхому соборі. Напередодні празника відслужили всенічну, а 21 листопада – божественну літургію. Торжество очолив Предстоятель ПЦУ Митрополит Київський і всієї України <b>Епіфаній</b>.<br/><br/>У пресслужбі ПЦУ Київської митрополії повідомляють, ієрарх Церкви Чеських земель і Словаччини єпископ <b>Шумперкський Ісая</b> передав в дар Митрополиту Київському і всієї України Епіфанію частичку мощей святого мученика Вацлава (В‘ячеслава), князя Чеського.<br/><br/>Наприкінці відправи у проповіді звернув увагу на зміст сьогоднішнього свята та відповідного Євангельського читання.<br/><br/>«Дорогі браття і сестри, вітаю усіх вас з храмовим святом нашого кафедрального собору Православної Церкви України. Сьогодні ми вшановуємо пам’ять святого Архістратига Михаїла, адже він очолив Небесне воїнство, протистояв Денниці і скинув його. Сам Господь сказав, що бачив сатану, який немов блискавка впав з Неба. І до цього часу на землі точиться боротьба між добром і злом, між правдою і неправдою, між світлом і темрявою, тому і ми повинні вести боротьбу з гріхом, спокусами та пристрастями, бо гріх і зло мають властивість роз’єднувати і руйнувати, але добро і правда завжди перемагають. Ми ж і надалі маємо йти вузьким, але правильним шляхом правди і любові, бо саме любов об’єднує, будує та підносить», – зокрема сказав Митрополит Епіфаній.<br/><br/>Також блаженнійший владика згадав історичні події Революції Гідності.<br/><br/>«Ми згадуємо вже шосту річницю з часу початку Революції Гідності. Усі ми були очевидцями того, яку важливу роль відіграв у цих подіях Михайлівський Золотоверхий. Тут люди мали змогу відпочити і підкріпити свої сили, а в храмі святого апостола і євангелиста Іоана Богослова навіть було розміщено шпиталь із операційною. Церква відгукнулася на потреби свого народу і виконала своє звичайне покликання», – додав Предстоятель.<br/><br/>«Сьогодні ми відзначаємо і День Гідності та Свободи та згадуємо у своїх молитвах тих героїв Небесної сотні, які віддали своє життя задля того, щоби захистити європейський курс розвитку нашої держави. Всі ми прагнемо мати демократичну, європейську та сильну державу і вони без зброї змогли відстояти ці прагнення. А далі на Сході України наші кращі сини і дочки ціною власних життів захищали та продовжують захищати ближніх і Батьківщину. Ми пам’ятаємо подвиг наших новітніх героїв і не маємо права його забути», – зазначив він.<br/><br/>Завершилося богослужіння традиційним урочистим хресним ходом.</p>
    </article>
  </body>
</html>