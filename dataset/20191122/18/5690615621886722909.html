<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837309-ryaboshapka-pro-obshuk-u-meriyi-odesi-chinovniki-stvorili-shtuchniy-borg-u-sumi-100-mln-grn"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T18:39:00+00:00"/>
    <meta property="og:title" content="Рябошапка про обшук у мерії Одеси: чиновники створили штучний борг у сумі 100 млн грн"/>
    <meta property="og:description" content="КИЇВ. 22 листопада. УНН. Під час обшуків у Одеській міській раді, які сьогодні проводили співробітники генпрокуратури та СБУ, було виявлено створений …"/>
  </head>
  <body>
    <article>
      <h1>Рябошапка про обшук у мерії Одеси: чиновники створили штучний борг у сумі 100 млн грн</h1>
      <address><time datetime="2019-11-22T18:39:00+00:00">22 Nov 2019, 18:39</time> by <a rel="author">Антоніна Карташева</a></address>
      <p><b>КИЇВ. 22 листопада. УНН.</b> Під час обшуків у Одеській міській раді, які сьогодні проводили співробітники генпрокуратури та СБУ, було виявлено створений чиновниками штучний борг у розмірі 100 млн грн. Про це сьогодні на брифінгу повідомив генеральний прокурор Руслан Рябошапка, передає кореспондент <b>УНН</b>.</p>
      <p>“Криміногенна ситуація в Одеському регіоні України є однією із найгірших”, — заявив Рябошапка.</p>
      <p>За його словами, було проведено низку заходів для вирішення цієї проблеми в регіоні.</p>
      <p>“Перш за все, проведено низку обшуків у Одеській міській раді, а також структурних підрозділах міської ради та в одному із комунальних підприємств яке підпорядковується Одеській міській раді. Проблема була пов’язана з тим, що було створено фактично штучний борг, за який чиновники Одеської мерії пропонували розплатитися одеситам і суми цього боргу склали більше 100 млн грн. Цей борг був штучний і компанії, які викупили борг, вони афілійовані чи пов’язані із чиновниками Одеської мерії”, — зазначив Рябошапка.</p>
      <p>Раніше <b>УНН</b> повідомляв, в Одеській мерії проводили <a href="https://www.unn.com.ua/uk/news/1837264-gpu-i-sbu-provodyat-obshuki-u-meriyi-odesi">невідкладні слідчі дії </a>співробітники Генеральної прокуратури та Служби безпеки України.</p>
    </article>
  </body>
</html>