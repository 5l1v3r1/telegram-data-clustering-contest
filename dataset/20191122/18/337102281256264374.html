<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A2%D9%85%D8%B1%DB%8C%DA%A9%D8%A7-%D9%88%D8%B2%DB%8C%D8%B1-%D8%A7%D8%B1%D8%AA%D8%A8%D8%A7%D8%B7%D8%A7%D8%AA-%D8%A7%DB%8C%D8%B1%D8%A7%D9%86-%D8%B1%D8%A7-%D8%A8%D9%87-%D8%AF%D9%84%DB%8C%D9%84-%D9%86%D9%82%D8%B4-%D8%A7%D9%88-%D8%AF%D8%B1-%D8%B3%D8%A7%D9%86%D8%B3%D9%88%D8%B1-%D8%A7%DB%8C%D9%86%D8%AA%D8%B1%D9%86%D8%AA-%D8%AA%D8%AD%D8%B1%DB%8C%D9%85-%DA%A9%D8%B1%D8%AF-20191122/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-22T18:11:23+00:00"/>
    <meta property="og:title" content="آمریکا وزیر ارتباطات ایران را به دلیل نقش او در سانسور اینترنت تحریم کرد"/>
    <meta property="og:description" content="وزارت خزانه‌داری آمریکا امروز جمعه ۲۲ نوامبر محمدجواد آذری جهرمی، وزیر ارتباطات و فناوری اطلاعات ایران را به فهرست تحریم‌های این کشور علیه مقامات جمهوری اسلامی اضافه می‌کند. در بیانیه وزارت خزانه‌داری آمریکا آمده است که یکی از دلایل تحریم آذری جهرمی..."/>
  </head>
  <body>
    <article>
      <h1>آمریکا وزیر ارتباطات ایران را به دلیل نقش او در سانسور اینترنت تحریم کرد</h1>
      <address><time datetime="2019-11-22T18:11:23+00:00">22 Nov 2019, 18:11</time> by <a rel="author">شاهرخ بهزادی</a></address>
      <p>
        <b>وزارت خزانه‌داری آمریکا امروز جمعه ۲۲ نوامبر محمدجواد آذری جهرمی، وزیر ارتباطات و فناوری اطلاعات ایران را به فهرست تحریم‌های این کشور علیه مقامات جمهوری اسلامی اضافه می‌کند. در بیانیه وزارت خزانه‌داری آمریکا آمده است که یکی از دلایل تحریم آذری جهرمی "نقش او در سانسور گسترده اینترنت" در ایران در جنبش اعتراضی اخیر بوده است.</b>
      </p>
      <p>
        <a href="http://fa.rfi.fr/%D8%AA%D8%B1%D8%A7%D9%85%D9%BE-%D8%AD%DA%A9%D9%88%D9%85%D8%AA-%D8%A7%DB%8C%D8%B1%D8%A7%D9%86-%D8%AA%D9%84%D8%A7%D8%B4-%D9%85%DB%8C%E2%80%8C%DA%A9%D9%86%D8%AF-%D8%B3%D8%B1%DA%A9%D9%88%D8%A8-%D8%AC%D9%86%D8%A8%D8%B4-%D8%A8%D8%B2%D8%B1%DA%AF%D9%90-%D8%A7%D8%B9%D8%AA%D8%B1%D8%A7%D8%B6%DB%8C-%D8%B1%D8%A7-%D8%A7%D8%B2-%DA%86%D8%B4%D9%85-%D8%AC%D9%87%D8%A7%D9%86%DB%8C%D8%A7%D9%86-%D9%85%D8%AE%D9%81%DB%8C%E2%80%8C%DA%A9%D9%86%D8%AF-20191122/%D8%A2%D9%85%D8%B1%DB%8C%DA%A9%D8%A7">تحریم وزیر ارتباطات ایران از سوی خزانه داری آمریکا در فردای توئیت های دونالد ترامپ، رئیس جمهوری این کشور صورت می گیرد.</a>
      </p>
      <p>استیون منوچین، وزیر خزانه داری ایالات متحده روز جمعه ۲۲ در بیانیه ای گفت: "رهبران ایران می دانند كه اینترنت آزاد و در دسترس همگان نامشروع بودن آنان را آشكار می كند، بنابراین آنان تلاش می كنند برای سرکوب و خنثی کردن اعتراضات ضد رژیم، دسترسی به اینترنت را سانسور كنند."</p>
      <p>منوچین در این بیانیه تصریح کرد که تحریم این وزیر جمهوری اسلامی از سوی واشنگتن به دلیل مسئولیت وی در محدود کردن "دسترسی به اینترنت، از جمله برنامه های پیام رسانی مردمی که به ده ها میلیون ایرانی کمک می کند تا به یکدیگر و جهان خارج متصل شوند، تحریم شده است."</p>
      <p>بر اساس این اقدام تحریمی آمریکا، کلیه اموال و منافع مربوط به املاک محمدجواد آذری جهرمی که در ایالات متحده هستند، یا در اختیار یا در کنترل اشخاص آمریکایی قرار دارند، مسدود می‌شود.</p>
      <p>در بیانیه وزارت خزانه‌داری آمریکا همچنین آمده است، آذری جهرمی که از اواسط سال ۲۰۱۷ به مقام وزیر ارتباطات جمهوری اسلامی منصوب شد، پیشتر در وزارت اطلاعات مشغول بوده و در دوره وزارتش سیاست سانسور اینترنت را تشدید کرده است. او همچنین در خبرچینی از فعالان مخالف رزیم اسلامی نقش داشته است.</p>
      <p>به نظر وزارت خزانه‌داری آمریکا، مسدود شدن اینترنت در روزهای اخیر در ایران از الگوهای مشابهی پیروی می‌کند که در سال‌های ۱۳۹۶ و ۱۳۹۷ نیز رخ داده است.</p>
      <p>رئیس جمهوری آمریکا دیشب در اولین واکنش به اعتراضات اخیر در ایران، مقامات جمهوری اسلامی را متهم کرد که با قطع دسترسی به اینترنت، تلاش می کنند سرکوبی که علیه جنبش عظیم اعتراضی در این کشور جریان دارد را از چشم ایرانیان و جهانیان مخفی کند. دونالد ترامپ در توئیتر نوشت: "ایران به قدری ناپایدار شده است که رژیم تمام سیستم اینترنتی را قطع کرد تا مردم خوب ایران نتوانند درباره خشونت شدیدی که در داخل آن کشور جریان دارد، صحبت کنند."</p>
      <p>دونالد ترامپ در توئیت دوم خود نوشت: "آنها [رژیم اسلامی] خواستار شفافیت صفر است و فکر می کند که جهان از مرگ و فجایعی که ایجاد می‌کند، بی‌خبر می‌ماند."</p>
    </article>
  </body>
</html>