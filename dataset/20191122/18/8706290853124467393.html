<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/685963/sok-ekpaideftikoi-edernan-aftistiko-paidi-se-eidiko-scholeio-vide"/>
    <meta property="og:site_name" content="enikos.gr"/>
    <meta property="article:published_time" content="2019-11-22T18:28:00+00:00"/>
    <meta property="og:title" content="Σοκ: Εκπαιδευτικοί έδερναν αυτιστικό παιδί σε ειδικό σχολείο - ΒΙΝΤΕΟ"/>
    <meta property="og:description" content="Αποτροπιασμό όσο και σοκ προκαλεί η καταγγελία ότι ένα αυτιστικό παιδί δεχόταν ξυλοδαρμό από τους εκπαιδευτικούς του..."/>
  </head>
  <body>
    <article>
      <h1>Σοκ: Εκπαιδευτικοί έδερναν αυτιστικό παιδί σε ειδικό σχολείο - ΒΙΝΤΕΟ</h1>
      <address>
        <time datetime="2019-11-22T18:28:00+00:00">22 Nov 2019, 18:28</time>
      </address>
      <p>Αποτροπιασμό όσο και σοκ προκαλεί η καταγγελία ότι εκπαιδευτικοί σε ειδικό σχολείο <a href="https://www.enikos.gr/society/685125/synelifthi-iereas-stin-karditsa-gia-endooikogeneiaki-via">έδερναν</a> ένα <a href="https://www.enikos.gr/international/651257/sygklonise-me-tin-ermineia-tou-tyflos-aftistikos-tragoudistis-pho">αυτιστικό</a> παιδί με νοητική στέρηση.</p>
      <p>Όπως καταγγέλλει η μητέρα του Γιάννη, οι δάσκαλοι του παιδιού του ασκούσαν σωματική και λεκτική βία. Η ίδια ανακάλυψε μώλωπες στο σώμα του παιδιού της, το οποίο άρχισε να παρουσιάζει διάφορα συμπτώματα, όπως να έχει διαταραχές του ύπνου, να κλαίει ή να έχει νυχτερινή ενούρηση.</p>
      <p>Όταν απευθύνθηκε στους αρμοδίους του σχολείου της είπαν ότι το παιδί είναι "επιθετικό" και "απροσάρμοστο". Μάλιστα, κατήγγειλε ότι η κακοποίηση συνεχίστηκε και μετά την αποκάλυψη των γεγονότων αλλά η υπόθεση, που <a href="https://www.enikos.gr/society/575716/mitera-katangellei-kakopoiisi-tou-11xronou-aftistikou-giou-tis-ap?fbclid=IwAR1mCiqSOQ03MyyUlTXdXyraBnbRV6bn8fgX8Ap0rYla1HU5BXplMTx2K_4">έγινε γνωστή τον Μάιο του 2018</a>, όταν η μητέρα εμφανίστηκε σε τηλεοπτική εκπομπή και αποκάλυψε τον Γολγοθά της, μπήκε στο αρχείο.</p>
      <figure>
        <iframe src="https://www.youtube.com/embed/nIFMud3QTag" width="640" height="360" data-service="Youtube" scrolling="no"/>
      </figure>
      <p>Όπως είχε πει τότε η μητέρα σοκάροντας το Πανελλήνιο: "Η συμπεριφορά του Γιάννη άρχισε να αλλάζει στο σπίτι, άρχισε να χτυπάει τους εκπαιδευτικούς που φέρνω στο σπίτι, άρχισε να κλαίει και να φοβάται τους χώρους του σπιτιού. Κατάφερε από μόνος του να μου αποκαλύψει ποιοι τον χτυπάνε. Αυτά τα παιδιά δεν μπορούν να πουν ψέματα" συμπλήρωσε.</p>
      <p>"Έχω ηχητικό υλικό με ουρλιαχτά, βία, μαρτυρία από άλλη δασκάλα που είναι παρούσα που λέει δεν το αντέχει αυτό που του κάνεις. Άπειρες ηχογραφήσεις από ξύλο. Έφτασαν να κλειδώνουν το παιδί μου μέσα στην τάξη, μαζί με το παιδί μου και τα υπόλοιπα παιδιά" ανέφερε.</p>
      <p>Πλέον η υπόθεση άνοιξε ξανά και η μητέρα ζητεί δικαιοσύνη ώστε να γιατρέψει τις πληγές στο σώμα και την ψυχή του παιδιού της. Από τέλος Οκτωβρίου έχει δημιουργηθεί μία σελίδα στο facebook "Δικαιοσύνη για τον Γιάννη" και γίνεται προσπάθεια ενημέρωσης. Όπως σημειώνεται σε ανάρτηση στη σελίδα η δεύτερη υπόθεση βίας που είχε κατατεθεί στον Εισαγγελέα είχε κλείσει λόγω του ότι "χάθηκε" η Ιατροδικαστική Έκθεση μέσα από τον φάκελο. Ωστόσο, έπειτα από κατάθεση προσφυγής για το άνοιγμα εκ νέου της υπόθεσης και παρέχοντάς του την, ο εισαγγελέας την έκανε δεκτή και έχει δοθεί παραγγελία να ασκηθεί ποινική δίωξη απλής σωματικής βλάβης με πρόθεση σε βάρος του Γιάννη.</p>
      <figure>
        <img src="http://media.enikos.gr/data/photos/685963_f4ef2c0257-b1ce414e64d020b0.jpg"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/society/684714/elas-aftoi-einai-oi-drastes-tis-apagogis-kai-kakopoiisis-anilikou%0A%20%20%20%20%0A"/>
        <a href="http://www.enikos.gr/society/683464/to-mystiko-tou-ierea-apo-ti-mani-apokalyfthike-stis-fylakes%0A%20%20%20%20%0A"/>
        <a href="http://www.enikos.gr/society/682771/to-ypourgeio-paideias-anakoinose-tin-proslipsi-6629-anapliroton-o%0A%20%20%20%20%0A"/>
        <a href="http://www.enikos.gr/society/682160/mitera-12chronis-gia-ton-ierea-pistevo-pos-itan-ena-teras-kai-ont%0A%20%20%20%20%0A"/>
        <a href="http://www.enikos.gr/society/682095/thlivero-rekor-tis-elladas-stin-kakopoiisi-ton-zoon-video%0A%20%20%20%20%0A"/>
        <a href="http://www.enikos.gr/society/681917/i-kori-tou-ierea-gia-tin-ypothesi-kakopoiisis-tis-12chronis-sti-m%0A%20%20%20%20%0A"/>
        <a href="http://www.enikos.gr/society/681728/kori-ierea-ston-ant1-kati-echei-kanei-o-pappous-tis-sti-12chroni-%0A%20%20%20%20%0A"/>
        <a href="http://www.enikos.gr/society/681148/sokarei-i-katathesi-tis-12chronis-gia-ton-ierea-mas-vrike-i-mama-%0A%20%20%20%20%0A"/>
        <a href="http://www.enikos.gr/society/680919/xespa-i-mitera-tis-12chronis-pou-feretai-na-echei-pesei-thyma-kak%0A%20%20%20%20%0A"/>
      </related>
    </article>
  </body>
</html>