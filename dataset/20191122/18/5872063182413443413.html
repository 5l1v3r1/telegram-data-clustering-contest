<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1561031/sullipsi-ep-autoforo-heirourgou-gia-fakelaki/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-22T18:25:00+00:00"/>
    <meta property="og:title" content="Σύλληψη επ’ αυτοφώρω χειρουργού για «φακελάκι»"/>
    <meta property="og:description" content="Συνελήφθη μετά από συντονισμένη επιχείρηση της Ασφάλειας Ηρακλείου"/>
  </head>
  <body>
    <article>
      <h1>Σύλληψη επ’ αυτοφώρω χειρουργού για «φακελάκι»</h1>
      <address>
        <time datetime="2019-11-22T18:25:00+00:00">22 Nov 2019, 18:25</time>
      </address>
      <p>
        <b>Συνελήφθη μετά από συντονισμένη επιχείρηση της Ασφάλειας Ηρακλείου</b>
      </p>
      <p>Με προσημειωμένα χαρτονομίσματα του ευρώ στην κατοχή του, συνελήφθη γιατρός – χειρουργός του ΠΑΓΝΗ, την Παρασκευή 22 Νοεμβρίου, μετά από συντονισμένη επιχείρηση της Ασφάλειας Ηρακλείου.</p>
      <p>Σύμφωνα με πληροφορίες του neakriti.gr, ο γιατρός συνελήφθη μετά από επώνυμη καταγγελία ασθενή του, με τον οποίο φαίνεται αρχικά να είχαν συμφωνήσει σε ένα μικρότερο ποσό για να τον χειρουργήσει.</p>
      <p>Ως φαίνεται όμως, η «όρεξη» του γιατρού άνοιξε και σε νεότερη επαφή με τον ασθενή, ζήτησε μεγαλύτερη αμοιβή μετά την πραγματοποίηση του χειρουργείου.</p>
      <p>Μετά από αυτό, ο ασθενής εξοργισμένος, από την άγρια εκμετάλλευση του γιατρού στο σοβαρό πρόβλημα υγείας του, απευθύνθηκε στην αστυνομία.</p>
      <p>Αφού έκανε εγγράφως τις σχετικές καταγγελίες, τα χαρτονομίσματα του ευρώ, με τα οποία υποτίθεται θα πλήρωνε το «φακελάκι», προσημειώθηκαν.</p>
      <p>Όταν κατά την διάρκεια του ραντεβού ο γιατρός παρέλαβε το προσυμφωνηθέν ποσό, άντρες της ασφάλειας Ηρακλέιου, δευτερόλεπτα μετά, συνέλαβαν τον χειρούργο, βρίσκοντας πάνω του τα προσυμφωνημένα χαρτονομίσματα.</p>
      <p>Σύμφωνα με πληροφορίες, ο γιατρός οδηγήθηκε στο Αστυνομικό Μέγαρο Ηρακλείου όπου και κρατείται, ενώ σε βάρος του σχηματίζεται δικογραφία.</p>
      <p>O εν λόγω γιατρός φέρεται είναι διευθυντής του ΕΣΥ σε μια από τις πέντε κλινικές του ΠΑΓΝΗ.</p>
      <p>Αναμένεται επίσημη ανακοίνωση από το υπουργείο Υγείας, ενώ η πρώτη αντίδραση από πλευράς διοίκησης του νοσοκομείου ήρθε με δηλώσεις από τον απερχόμενο διοικητή του ΠΑΓΝΗ, Γιάννη Τασσόπουλο:</p>
      <p>«Επιβεβαιώνουμε το περιστατικό. Όντως έχει συλληφθεί γιατρός του νοσοκομείου μας για δωροληψία. Αφού ολοκληρωθούν οι διαδικασίες που προβλέπονται από τις Αρχές, άμεσα θα προχωρήσουμε στις πειθαρχικές διαδικασίες που προβλέπονται από τον κώδικα ιατρικής δεοντολογίας και το πειθαρχικό δίκαιο που ισχύει για τους γιατρούς του ΕΣΥ (αργία, ΕΔΕ και ό,τι άλλο προβλέπεται). Πρόκειται για ένα λυπηρό περιστατικό το οποίο μας προσβάλλει όλους. Αυτά τα περιστατικά δεν πρέπει να συμβαίνουν».</p>
      <p>Ακολούθησε και επίσημη ανακοίνωση του απερχόμενου διοικητή του ΠΑΓΝΗ, Γιάννη Τασσόπουλου:</p>
      <p>«Όπως επιβεβαιώνεται από την Υποδιεύθυνση Ασφαλείας Ηρακλείου, κρατείται γιατρός του νοσοκομείου μας με την κατηγορία του χρηματισμού του από ασθενή. Θα ακολουθηθούν άμεσα όλες οι προβλεπόμενες πειθαρχικές διαδικασίες, μετά την ολοκλήρωση της διαδικασίας των αστυνομικών αρχών.</p>
      <p>Σημειώνουμε ότι το περιστατικό αυτό δεν χαρακτηρίζει το αξιόλογο ιατρικό προσωπικό μας που δίνει καθημερινά την μάχη για την εξυπηρέτηση του ασθενή».</p>
      <p>Εκ μέρους της αστυνομίας, το περιστατικό επιβεβαιώνεται μέσω της παρακάτω ανακοίνωσης:</p>
      <p>«Συνελήφθη από την Υποδιεύθυνση Ασφάλειας Ηρακλείου γιατρός για δωροληψία.</p>
      <p>Από την Υποδιεύθυνση Ασφαλείας Ηρακλείου σχηματίστηκε δικογραφία αυτόφωρης διαδικασίας σε βάρος γιατρού Νοσοκομείου της Κρήτης, για δωροληψία υπαλλήλου.</p>
      <p>Προηγήθηκε καταγγελία σύμφωνα με την οποία απαίτησε χρηματικό ποσό, για ιατρική πράξη που είχε πραγματοποιηθεί το προηγούμενο χρονικό διάστημα στο νοσοκομείο.</p>
      <p>Η σύλληψη πραγματοποιήθηκε σήμερα 22.11.2019 κατά τη διάρκεια προγραμματισμένης συνάντησης και μετά την παραλαβή προσημειωμένου χρηματικού ποσού το οποίο και κατασχέθηκε. Ο συλληφθείς θα οδηγηθεί στον αρμόδιο Εισαγγελέα».</p>
      <p>Ανακοίνωση εξέδωσε και ο Πρόεδρος του Σωματείου Εργαζομένων ΠΑΓΝΗ, Δημήτρης Βρύσαλης:</p>
      <p>«Όχι μόνο καταδικάζουμε απερίφραστα τέτοια φαινόμενα και απαιτούμε πλήρη και γρήγορη διαλεύκανση, αλλά και εκτιμάμε ότι το «φακελάκι» στο χώρο της υγείας δυσφημεί και σπιλώνει το ηρωικό έργο της συντριπτικής πλειοψηφίας των γιατρών – και των υπόλοιπων υγειονομικών – που μοχθούν για την υγεία του λαού νυχθημερόν σε απερίγραπτα αντίξοες συνθήκες.</p>
      <p>Τέτοια φαινόμενα γίνονται αφορμή να συκοφαντηθεί στο σύνολό του το υγειονομικό κίνημα όπως εκφράζεται μέσα από τους συλλόγους και τα σωματεία.</p>
      <p>Το φαινόμενο του χρηματισμού δεν είναι τωρινό. Έχει και «χθες» και «αύριο», όσο παραμένει εμπορευματοποιημένο το σύστημα υγείας, λόγω έλλειψης προσωπικού, όσο οι λίστες αναμονής στα χειρουργεία και οι καθυστερήσεις στα ραντεβού εξαναγκάζουν συχνά ασθενείς και τις οικογένειές τους να υποκύπτουν σε εκβιασμούς Όσο εμπεδώνεται η αντίληψη στο σύστημα που ζούμε ότι τελικά η υγεία είναι εμπόρευμα…»</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/ellada-nea/1534382/sunelifthi-giatros-pou-pire-tria-fakelakia-apo-karkinopathi/"/>
        <a href="https://www.neakriti.gr/article/ellada-nea/1534650/eleutheros-alla-me-egguisi-20000-o-giatros-me-ta-fakelakia-apo-karkinopathi/"/>
      </related>
    </article>
  </body>
</html>