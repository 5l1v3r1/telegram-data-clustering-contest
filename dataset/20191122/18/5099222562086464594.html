<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23508212-video-klaus-iohannis-spun-unii-cand-scapat-dragnea-psd-nu-mai-chiar-asa-rau-asta-mare-capcana-alegerea-simpla-ori-ori-psd.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-22T18:50:00+00:00"/>
    <meta property="og:title" content="VIDEO Klaus Iohannis: Spun unii, de când a scăpat de Dragnea, PSD nu mai e chiar așa rău. Asta e o mare capcană / Alegerea e simplă, ori eu, ori PSD"/>
    <meta property="og:description" content="Klaus Iohannis a afirmat vineri seara, la finalul campaniei electorale, că este „o mare capcană” să se creadă că PSD s-a schimbat după ce a scăpat de Liviu Dragnea, afirmând că"/>
  </head>
  <body>
    <article>
      <h1>VIDEO Klaus Iohannis: Spun unii, de când a scăpat de Dragnea, PSD nu mai e chiar așa rău. Asta e o mare capcană / Alegerea e simplă, ori eu, ori PSD</h1>
      <address><time datetime="2019-11-22T18:50:00+00:00">22 Nov 2019, 18:50</time> by <a rel="author">R.M.</a></address>
      <p><b>Klaus Iohannis a afirmat vineri seara, la finalul campaniei electorale, că este „o mare capcană” să se creadă că PSD s-a schimbat după ce a scăpat de Liviu Dragnea, afirmând că este vorba de același partid „care vrea să pună mâna pe tot ce mișcă în România”.</b><br/><br/>„Aud așa câteodată pe unii vorbind că totuși parcă PSD-ul ăsta, de când a scăpat de Dragnea, nu mai e chiar așa de rău. Asta este o mare capcană. Să nu credeți așa ceva”, a spus Iohannis, într-un miting electoral la Bacău.<br/><br/>Acesta a afirmat că „PSD a dominat scena politică românească, cu mici excepții, în cei 30 de ani de când am scăpat de comunism”, dar „de comuniști nu am scăpat chiar de toți, mai sunt câțiva”.<br/><br/>„Această veșnică tranziție trebuie să se termine odată și odată iar această dată va fi acum, duminică. Românii trebuie să înțeleagă că PSD și-a schimbat fața de mai multe ori, a schimbat fețele, politicienii de la vârf dar PSD nu s-a schimbat” și rămâne „tot acel partid care vrea să pună mâna pe tot ce mișcă în România”, a continuat președintele. <br/><br/>Acesta a făcut apel la „un vot foarte puternic” în turul doi care să îndepărteze PSD „de la butoane pentru ca România în fine să poată respira, să poată să-și revină”.<br/><br/>„Mulți se întreabă ce contează un vot. Totul. Un vot este totul. Cine ar fi crezut că România se poate schimba printr-un vot? Și iată s-a putut”, a adăugat Klaus Iohannis, care a promis că va „reseta România” și împreună cu guvernul va „repara tot ce a stricat PSD în ultimii trei ani”.<br/><br/>„Alegerea este simplă, ori eu, ori PSD. Voi ce votați”, și-a încheiat Klaus Iohannis campania pentru turul doi al alegerilor prezidențiale, în care se confruntă, duminică, cu șefa PSD, Viorica Dăncilă.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpnl.ro%2Fvideos%2F1016086555405302%2F&amp;show_text=0&amp;width=490" width="490" height="276" data-service="Facebook" scrolling="no"/>
      </figure>
    </article>
  </body>
</html>