<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100308/%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%DB%B1%DB%B0%DB%B0-%D8%A8%D8%A7%D8%B4%DA%AF%D8%A7%D9%87-%DA%A9%D8%AA%D8%A7%D8%A8-%D8%AE%D9%88%D8%A7%D9%86%DB%8C-%D8%AF%D8%B1-%D9%84%D8%B1%D8%B3%D8%AA%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-22T18:51:25+00:00"/>
    <meta property="og:title" content="راه‌اندازی ۱۰۰ باشگاه کتاب‌خوانی در لرستان"/>
    <meta property="og:description" content="ایسنا/لرستان مدیرکل فرهنگ و ارشاد اسلامی لرستان راه‌اندازی یک‌صد باشگاه کتاب‌خوانی، ارائه ۴۰ طرح در زمینه روستاهای دوستدار کتاب و ۵۰ طرح در حوزه پژوهشی و علمی، برگزاری نمایشگاه کتاب، رونمایی از یک‌صد عنوان تازه‌های نشر را از فعالیت‌های ارشاد استان در بخش کتاب برشمرد."/>
  </head>
  <body>
    <article>
      <h1>راه‌اندازی ۱۰۰ باشگاه کتاب‌خوانی در لرستان</h1>
      <address><time datetime="2019-11-22T18:51:25+00:00">22 Nov 2019, 18:51</time> by <a rel="author">زهره گودرزی</a></address>
      <p>ایسنا/لرستان مدیرکل فرهنگ و ارشاد اسلامی لرستان راه‌اندازی یک‌صد باشگاه کتاب‌خوانی، ارائه ۴۰ طرح در زمینه روستاهای دوستدار کتاب و ۵۰ طرح در حوزه پژوهشی و علمی، برگزاری نمایشگاه کتاب، رونمایی از یک‌صد عنوان تازه‌های نشر را از فعالیت‌های ارشاد استان در بخش کتاب برشمرد.</p>
      <p>به‌مناسبت گرامیداشت هفته کتاب و کتابخوانی از خادمان نشر لرستان طی مراسمی که در تالار شهید آوینی مجتمع فرهنگی و هنری اداره فرهنگ و ارشاد اسلامی خرم‌آباد برگزار شد، تجلیل شد.</p>
      <p>در این مراسم، احمدحسین فتایی، مدیرکل فرهنگ و ارشاد اسلامی لرستان اظهار کرد: مقام معظم رهبری و امام راحل(ره) بارها بر اهمیت موضوع کتاب و کتابخوانی تاکید کرده و توجه ویژه مسئولین و عموم مردم را به ظرفیت‌های مهم این حوزه از فرهنگ جلب نموده‌اند که نشان از اهمیت موضوع است.</p>
      <p>وی اضافه کرد: کتاب محور بزرگ‌ترین بعثت نبوی کل تاریخ است و آن‌چه باعث ایجاد فاصله بین کشورهای توسعه با سایر کشورها گردیده اهمیت دادن به موضوع کتابخوانی است زیرا فرهنگ پایه و اساس توسعه و کتاب بزرگ‌ترین داشته فرهنگی هر ملتی است.</p>
      <p>فتایی تصریح کرد: فعالیت‌های اداره‌کل فرهنگ و ارشاد اسلامی در حوزه کتاب، به هفته کتاب ختم نمی‌شود و ما در طول تمام ماه‌های سال در این زمینه فعالیت داشته و داریم که از آن جمله می‌توان به راه‌اندازی یک‌صد باشگاه کتابخوانی، ارائه ۴۰ طرح در زمینه روستاهای دوستدار کتاب و ۵۰ طرح در حوزه پژوهشی و علمی، برگزاری نمایشگاه بزرگ کتاب استان، رونمایی از یک‌صد عنوان تازه‌های نشر استان، برگزاری طرح جام باشگاه‌های کتاب‌خوانی و اهداء کتاب به مناطق کمتر توسعه یافته و مراکز فرهنگی و هنری در طول شش ماهه اول امسال اشاره کرد.</p>
      <p>مدیرکل فرهنگ و ارشاد اسلامی لرستان یادآور شد: گرچه بسیاری معتقدند فضای مجازی عرصه را بر کتاب و کتابخوانی تنگ کرده، اما کتاب همچنان از جایگاه و اهمیت ویژه‌ای در بین مردم برخوردار است و تمام تلاش متولیان فرهنگی باید بر افزایش سرانه مطالعه در کشور متمرکز شود.</p>
      <p>انتهای پیام</p>
    </article>
  </body>
</html>