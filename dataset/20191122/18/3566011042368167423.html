<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549169.html/%D8%A2%D8%B4%D9%88%D8%A8%DA%AF%D8%B1%DB%8C-%D8%A8%D8%A7-%D8%A7%D8%B3%D9%85-%D8%B1%D9%85%D8%B2--%D8%A8%D9%86%D8%B2%DB%8C%D9%86---%D9%86%D8%AA%DB%8C%D8%AC%D9%87-%D9%86%D8%A7%D8%AF%DB%8C%D8%AF%D9%87-%DA%AF%D8%B1%D9%81%D8%AA%D9%86-%D9%BE%DB%8C%D9%88%D8%B3%D8%AA-%D8%A7%D9%85%D9%86%DB%8C%D8%AA%DB%8C-%D8%AF%D8%B1-%D8%A7%D8%B5%D9%84%D8%A7%D8%AD-%D9%82%DB%8C%D9%85%D8%AA-%D8%B3%D9%88%D8%AE%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T18:24:00+00:00"/>
    <meta property="og:title" content="آشوبگری با اسم رمز &quot;بنزین&quot;/ نتیجه نادیده‌گرفتن پیوست امنیتی در اصلاح قیمت سوخت"/>
    <meta property="og:description" content="دولت باید پاسخگوی این موضوع باشد که برای اصلاح قیمت بنزین چه پیوست‌ امنیتی، اقتصادی، اجتماعی و سیاسی در راستای حقوق عامه مردم و اقناع افکار عمومی تهیه و به کار گرفته است؟ و اگر مخالفتی با نحوه اجرای فعلی وجود داشته است، بر اساس کدام نظرات کارشناسی به این شکل پروژه بنزین را اجرا کرد؟"/>
  </head>
  <body>
    <article>
      <h1>آشوبگری با اسم رمز "بنزین"/ نتیجه نادیده‌گرفتن پیوست امنیتی در اصلاح قیمت سوخت</h1>
      <h2>یادداشت؛</h2>
      <address>
        <time datetime="2019-11-22T18:24:00+00:00">22 Nov 2019, 18:24</time>
      </address>
      <p>دولت باید پاسخگوی این موضوع باشد که برای اصلاح قیمت بنزین چه پیوست‌ امنیتی، اقتصادی، اجتماعی و سیاسی در راستای حقوق عامه مردم و اقناع افکار عمومی تهیه و به کار گرفته است؟ و اگر مخالفتی با نحوه اجرای فعلی وجود داشته است، بر اساس کدام نظرات کارشناسی به این شکل پروژه بنزین را اجرا کرد؟</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛<b> </b>دولت در پروژه افزایش قیمت بنزین، ضربه سنگینی به اعتماد عمومی وارد کرد و مسئولین دولتی برخلاف وعده‌های قبلی خود مبنی بر اینکه هیچ تصمیمی برای افزایش قیمت بنزین ندارند، یک شبه قیمت آن را ۲۰۰ درصد افزایش دادند.</p>
      <p>با وجود این که افزایش قیمت بنزین جمع‌بندی سران نظام بود، اما اجرای مصوبه سران قوا از وظایف دولت است.</p>
      <p>مسئله ای که دولت باید پاسخگوی آن باشد این است که چه پیوست‌ امنیتی، اقتصادی، اجتماعی و سیاسی در راستای حقوق عامه مردم و اقناع افکار عمومی تهیه و به کار گرفته است؟ و اگر مخالفتی با نحوه اجرای فعلی وجود داشته است، دولت بر اساس کدام نظرات کارشناسی به این شکل پروژه بنزین را اجرا کرد؟</p>
      <p>واضح و مبرهن است مساله بنزین صرفا یک بهانه و اسم رمز شروع عملیاتی بوده که از مدت‌ها قبل برای آن از سوی کانون‌های شرارت خارج از کشور برنامه‌ریزی شده بود.</p>
      <p>هشدار درباره این برنامه‌ریزی شرورانه، از ماه‌ها قبل و حتی از سال گذشته توسط رهبر انقلاب داده شد.</p>
      <p>در آشوب‌های اخیر که با آتش‌زدن اموال عمومی، خانه و کاشانه مردم، غارت مغازه‌ها و مراکز دولتی و قتل تعدادی از مردم مظلوم کشورمان و ده‌ها جنایت وحشیانه دیگر توأم بود، مانند گذشته شاهد حمایت آشکار و بی‌پرده مقامات رسمی برخی دولت های غربی از آشوبگران و حتی تشویق و ترغیب آنان به آتش‌افروزی و قتل و غارت بودیم تا جایی که کاخ سفید در اقدامی خارج از عرف دیپلماتیک و ناشایسته با صدور یک بیانیه رسمی از اراذل و اوباش اجاره ای حمایت کرد.</p>
      <p>آل‌سعود نیز پس از شروع آشوب‌ها تمامی رسانه‌های فارسی زبان و عربی زبان و حتی انگلیسی زبان خود را برای حمایت از اراذل و اوباش اجاره‌ای بسیج کرد تا آنجا که از طریق این رسانه‌ها تلاش می‌کرد به آشوبگران به اصطلاح روحیه داده و آنان را به ادامه قتل و غارت و آتش‌افروزی تشویق کند.</p>
      <p>رهبر انقلاب نیز در درس خارج فقه با اشاره به ضرورت حفظ امنیت کشور، از مردم معترض خواستند از عناصر اخلال‌گر و به تعبیر ایشان «اشرار» فاصله بگیرند.</p>
      <p>مدارای نیروهای انتظامی و امنیتی در دو روز اول، افراد فرصت طلب و وابسته به گروهک‌های برانداز را به خیال خام انداخت! </p>
      <p>اشرار بیش از ۳ روز نتوانستند اقدامات وحشیانه خود را ادامه دهند و با خالی شدن خیابان از مردم در همان روز اول، گروههای خشن و اوباش مسلح به انواع سلاح‌های گرم و سرد، عصبانیت خود از عدم همراهی مردم را با حمله به اماکن عمومی، ساختمان‌های اداری، فروشگاهها و منازل مردم، خودروهای شخصی نشان دادند. </p>
      <p>امنیت خط قرمز بنیادین نظام اسلامی است و با هیچ بهانه‌ای تعرض به آن، تحمل نخواهد شد. </p>
      <p>به کوری چشم دشمنان، ایران اسلامی به عنوان قلب منطقه غرب آسیا و لنگر ثبات این منطقه‌ استراتژیک، امن ترین و با ثبات ترین کشور منطقه باقی خواهد ماند. </p>
      <p>حالا مردم منتظر برخورد قاطع با آشوبگران هستند و تقاضای اشد مجازات برای برهم زنندگان آرامش و امنیت کشور و خسارت زنندگان به اموال عمومی و خصوصی دارند.</p>
      <p>انتهای پیام/</p>
      <p> </p>
    </article>
  </body>
</html>