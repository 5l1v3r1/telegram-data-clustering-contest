<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/kultura/20191122-janos-vitez-premier-a-megujult-budapesti-operettszinhazban.html"/>
    <meta property="og:site_name" content="Origo"/>
    <meta property="article:published_time" content="2019-11-22T18:54:00+00:00"/>
    <meta property="og:title" content="Csodálatos, szívszorító előadás az új János vitéz"/>
    <meta property="og:description" content="A daljátékot Bozsik Yvette rendezte."/>
  </head>
  <body>
    <article>
      <h1>Csodálatos, szívszorító előadás az új János vitéz</h1>
      <address><time datetime="2019-11-22T18:54:00+00:00">22 Nov 2019, 18:54</time> by <a rel="author">Origo</a></address>
      <p>
        <b>Ősbemutatókat, műfajteremtő különlegességeket és nagy visszatérőket is ígért a megújult Budapesti Operettszínház idei és jövő évi repertorjában. Ma, azaz november 22-én, a nagy visszatérők egyikét láthatja a közönség: az új Budapesti Operettszínházban 40 év után ismét bemutatják Kacsóh Pongrác  János vitézét. A daljátékot Bozsik Yvette rendezte. </b>
      </p>
      <p>Kukorica Jancsi és Iluska megindító szerelmi története negyven év után lesz ismét látható az új szellemiségű Budapesti Operettszínházban, a főbb szerepekben Dolhai Attilával, Bordás Barbarával, Bodrogi Gyulával, Lukács Anitával, Oszvald Marikával, Papadimitriu Athinával és Langer Somával.</p>
      <p>„Miután láttam Bozsik Yvette nagyszerű rendezését, az Éden földön című előadást a Nemzeti Színházban, már tudtam, hogy szeretném ha ő vinné színre a János vitézt" - mondta korábban Kiss-B. Atilla, a Budapesti Operettszínház főigazgatója.</p>
      <p>"János vitéz valós figura, huszár és igazi hős volt, aki saját élete árán mentette meg II. Pius pápát.</p>
      <aside>A mai világban már alig akadnak hősök, pedig szükségünk lenne követendő példaképekre és modellekre"</aside>
      <p>- mondta a főigazgató.</p>
      <figure>
        <img src="https://cdn.nwmgroups.hu/s/img/i/1911/20191122134.jpg?w=644&amp;h=429"/>
        <figcaption>A János vitéz szereplői az olvasópróba után<cite>Forrás: Budapesti Operettszínház</cite></figcaption>
      </figure>
      <p>A díszletet Cziegler Balázs, a jelmezeket Berzsenyi Krisztina tervezte. Pfeiffer Gyula főzeneigazgató irányította a zenei előkészületeket. A karigazgató Szabó Mónika, vezényel: Pfeiffer Gyula és Hermann Szabolcs. Az előadásban közreműködik a Budapesti Operettszínház Zenekara, Énekkara és Balettkara, valamint a Bozsik Yvette Társulat táncosai.</p>
      <aside>Az új Budapesti Operettszínház - Kiss-B. Atilla főigazgató, Pfeiffer Gyula főzeneigazgató és Apáti Bence balettigazgató vezetésével - szeptember 6-án mutatta be hatalmas sikerrel Kálmán Imre Csárdáskirálynőjét Vidnyánszky Attila rendezésében.</aside>
      <p><b>Frissítés: </b>A bemutató óriási sikert aratatott. A közönség hosszan ünnepelte a csodálatos, szívszorító előadást.</p>
    </article>
  </body>
</html>