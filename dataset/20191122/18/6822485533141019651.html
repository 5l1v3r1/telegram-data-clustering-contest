<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901140.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T18:31:00+00:00"/>
    <meta property="og:title" content="بیانیه مجلس خبرگان درباره صحنه گردانان و عوامل بروز اغتشاشات"/>
    <meta property="og:description" content="به گزارش فارس، در بیانیه مجلس خبرگان رهبری که به امضای آیت الله احمد جنتی رسیده آمده است: انقلاب اسلامی ایران، از آن روز که با پشتوانه الهی و قدرت مردمی پا به میدان نهاد تا به امروز همواره با چالش‌های گوناگون و دشمنی استکبار جهانی و دشمنان قسم خورده اسلام و مسلمین مواجه بوده و تنها انقلابی است که یک چلّه‌ی پُرافتخار را بدون خیانت به آرمانهایش پشت سر نهاده و در برابر همه‌ی وسوسه‌هایی که غیر قابل مقاومت به نظر میرسیدند، از کرامت خود و اصالت شعارهایش صیانت کرده و به حول و قوه الهی و حضور مردم در صحنه آن را استمرار خواهد بخشید ان شاءالله."/>
  </head>
  <body>
    <article>
      <h1>بیانیه مجلس خبرگان درباره صحنه گردانان و عوامل بروز اغتشاشات</h1>
      <address>
        <time datetime="2019-11-22T18:31:00+00:00">22 Nov 2019, 18:31</time>
      </address>
      <p>در پی اغتشاشات چند روز گذشته و حضور پرشور مردم در محکوم نمودن اقدامات خرابکارانه عده ای آشوبگر و فرصب طلب، مجلس خبرگان رهبری بیانیه ای صادر کرد.</p>
      <p>به گزارش فارس، در بیانیه مجلس خبرگان رهبری که به امضای آیت الله احمد جنتی رسیده آمده است: انقلاب اسلامی ایران، از آن روز که با پشتوانه الهی و قدرت مردمی پا به میدان نهاد تا به امروز همواره با چالش‌های گوناگون و دشمنی استکبار جهانی و دشمنان قسم خورده اسلام و مسلمین مواجه بوده و تنها انقلابی است که یک چلّه‌ی پُرافتخار را بدون خیانت به آرمانهایش پشت سر نهاده و در برابر همه‌ی وسوسه‌هایی که غیر قابل مقاومت به نظر میرسیدند، از کرامت خود و اصالت شعارهایش صیانت کرده و به حول و قوه الهی و حضور مردم در صحنه آن را استمرار خواهد بخشید ان شاءالله.</p>
      <p>در ادامه این بیانیه آمده است: در روزهای گذشته شاهد ناآرامی‌ها و آشوب عده‌ای فرصت طلب به بهانه اعتراض به اجرای طرح مدیریت سوخت بودیم که مطالبه بحق مردم و شهروندان شریف کشورمان را به اغتشاش کشانده و با سلب امنیت و آسایش مردم، صحنه‌های خشونت آمیزی را رقم زدند که به هیچ وجه مورد تأیید مردمی که صرفاً مطالبه رسیدگی مسؤولان به مشکلات اقتصادی و معیشتی خود را داشتند نبود.</p>
      <p>در این بیانیه خاطرنشان شده است: مجلس خبرگان رهبری، ضمن اعلام حمایت از بیانات رهبر معظم انقلاب«مدظله العالی» مبنی بر تأیید مصوبه سران محترم قوا و تأکید معظم له بر مدیریت و نظارت بر اجرای صحیح طرح و کنترل قیمت‌ها به ویژه در راستای حفظ و تقویت قدرت اقتصادی اقشار آسیب پذیر و قدردانی از موقعیت شناسی و بصیرت مردم عزیز کشورمان که آشوبگری عناصر فتنه گر و فریب خورده را محکوم نموده و اجازه موج سواری دشمنان را ندادند، هرگونه آشوب طلبی و تعرض به اموال عمومی و خصوصی، آتش زدن قرآن و تخریب اماکن مذهبی را به شدت محکوم نموده و ضمن هشدار جدی به آمریکای جنایتکار، اسرائیل خبیث، حکام آل سعود و سلطنت طلبان زبون که با حمایت مالی و غیر مالی از منافقین سرسپرده، به عنوان عوامل بروز آشوب‌های سال‌های اخیر در ایران اسلامی و تسلیت به خانواده قربانیان و حادثه دیدگان بی گناه این حوادث به ویژه شهدای گرانقدر امنیت، بار دیگر از دولت و مجلس شورای اسلامی می‌خواهد با اجرا و نظارت دقیق بر روند طرح و رفع خلاء‌های احتمالی، مانع ایجاد مشکلات اقتصادی جدید و گرانی اجناس و اقلام مورد نیاز مردم گردند و از دستگاه‌های امنیتی و قوه قضائیه هم می‌خواهد با شناسایی، برخورد و محاکمه قاطع با صحنه گردانان و عوامل بروز این اغتشاشات با شدت تمام برخورد نمایند.</p>
    </article>
  </body>
</html>