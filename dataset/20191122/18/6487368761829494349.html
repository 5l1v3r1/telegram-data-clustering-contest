<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/terasz/karacsonyi-vasarlas/"/>
    <meta property="og:site_name" content="FEMINA"/>
    <meta property="article:published_time" content="2019-11-22T18:06:03+00:00"/>
    <meta property="og:title" content="Így vásárol karácsonyi ajándékot az, aki utálja a tömeget, és nem akar sokat költeni"/>
    <meta property="og:description" content="A minimalista életszemlélet jegyében egyre kevésbé idegenkednek az emberek a használt holmiktól akkor is, ha a karácsonyi ajándékozásról van szó."/>
  </head>
  <body>
    <article>
      <h1>Így vásárol karácsonyi ajándékot az, aki utálja a tömeget, és nem akar sokat költeni</h1>
      <h2>A minimalista életszemlélet jegyében egyre kevésbé idegenkednek az emberek a használt holmiktól akkor is, ha a karácsonyi ajándékozásról van szó.</h2>
      <address><time datetime="2019-11-22T18:06:03+00:00">22 Nov 2019, 18:06</time> by <a rel="author">Femina</a></address>
      <p>A vevők évről évre nagyságrendileg ugyanazt az összeget költik ajándékokra - derült ki a Vatera saját felhasználói körében végzett friss felméréséből - annak ellenére, hogy a KSH adatai szerint a fogyasztói árak folyamatosan nőnek. Bár azt várnánk az ünnepi időszaktól, hogy ajándékok után kutatva az új termékek eladása kiugróan megnő, az online piactér adatai alapján az emberek nem idegenkednek attól, hogy használt holmit ajándékozzanak.</p>
      <p>A családok átlagosan 46 760 forintot költenek, ennek felét online. Ugyanakkor egyre tudatosabban választjuk ki a meglepetéseket: két éve csupán a válaszadók 13%-a, idén már a 18%-a mondta, hogy egész évben nyitott szemmel jár, és nem hagyja utolsó pillanatra a vásárlást. Összességében a kutatásban résztvevők kétharmada november végére már mindent beszerez, a többiek ezt december elejére vagy utolsó pillanatra hagyják.</p>
      <h3>Nincs nagyobb keret </h3>
      <p>A kutatásban részt vevő felhasználók közel 50 ezer forintot költenek ajándékokra karácsonykor. A válaszadók fele 20-50 ezer forintot tervez kifizetni, a kitöltők majdnem ötöde pedig 50 és 100 ezer forint közötti összeget szán a meglepetésekre. Elenyésző, mindössze minden huszadik ember költ még ennél is többet. 83%-ra jellemző, hogy a tavalyihoz hasonló összeggel számolnak a megkérdezettek az ünnepekkor.</p>
      <figure>
        <img src="https://kep.cdn.indexvas.hu/1/0/3045/30457/304576/30457655_291c364f0edb628a0f9b77b5847eb7de_wm.jpg"/>
      </figure>
      <p>Az online piactér két évvel ezelőtti kutatása is ezeket az eredményeket hozta, tehát annak ellenére, hogy az árak évről évre emelkednek, az ajándékokra szánt összeg állandósulni látszik. A válaszok azt mutatják, hogy a nőket jobban elkapja a vásárlási láz, 40%-uk több mint öt embert lep meg ünnepekkor, a férfiak több mint harmada - 38% - négy-öt embernek vásárol. A válaszadók 7%-a pedig több mint tíz hozzátartozóját, barátját ajándékozza meg.</p>
      <h3>A használt ajándékba is mehet</h3>
      <p>Az online piactéren átlagosan 20%-kal nőtt a forgalom a karácsony előtti 3 hónapban az év többi részéhez képest 2017-ben és 2018-ban, a tranzakciók darabszáma tekintetében pedig 10%-os volt a növekedés ugyanezen időszakban. Bár azt várnánk az ünnepi időszaktól, hogy ajándékok után kutatva az új termékek eladása kiugróan megnő az online piactéren, ehhez képest 2017-ben 2%-kal, 2018-ban csupán 1%-kal emelkedett az év többi részének átlagához képest.</p>
      <p>Így a karácsonyi szezonban a kosarakba került termékek kétharmada használt - 2017-ben 64%, 2018-ban 66% - volt. Ez nem is olyan meglepő, hiszen a fogyasztói árak emelkedése mellett ugyanazt az összeget kell beosztani ajándékokra, és a használt, ám hibátlan árucikkek ára jelentősen alacsonyabb. Mi több, igazán különleges kincsekre lehet bukkanni. Mindemellett ez a tendencia alátámasztja a mai trendeket is, miszerint az emberek igyekeznek tudatosabb, minimalista életvitelt követni, így akár használt termékeket is ajándékoznak.</p>
      <h3>Nem azt adjuk, amit szívesen kapnánk</h3>
      <p>A válaszadók háromnegyede vesz valamilyen szépségápolási terméket ajándékba, de nagyon kevesen örülnének neki, ha azt kapnának - mindössze 16%. A beautycikkekhez hasonló arányban vannak azok, akik ruházati árukkal szeretnék meglepni szeretteiket. A felmérésben résztvevők 69%-a könyvet is ajándékoz, 60%-uknak pedig gyerekjáték, legó is kerül a virtuális vagy bolti kosarába.</p>
      <p>A top 5 ajándéktípusba az elektronikai cikkek kerültek még be, a válaszadók 59%-a tervezi, hogy ajándékoz kütyüt idén. Ezek közül az elektronikai cikkek többségét online veszik meg a kitöltők, de a háztartási kisgépek, a wellnesshétvégék, a gyermekjátékok és legótermékek, illetve az antik tárgyak és művészeti alkotások is virtuális kosárba kerülnek inkább.</p>
      <h3>Tömeg helyett a virtuális boltokat preferáljuk</h3>
      <p>Minden tizedik ember az ünnepi költések legalább 80%-át online tervezi, további 39% a meglepetések legalább felét virtuálisan szeretné vásárolni. Összességében a vásárlások felét online intézik, és a szép dekoráció, illetve a hangulatos karácsonyi zene ellenére kerülik az ünnepek előtti tolongást az üzletekben. Nem véletlenül említik egyre többen a kényelmet az online vásárlás legvonzóbb elemei között.</p>
      <figure>
        <img src="https://kep.cdn.indexvas.hu/1/0/3045/30457/304576/30457659_27cb2b32672e9e62da7dfdce1d030325_wm.jpg"/>
      </figure>
      <p>Idén már a válaszadók 79%-a, míg 2 éve csak 73%-a emelte ki ezt az előnyét az e-kereskedelemnek, és az emberek fele megjelölte a tolongás elkerülését is. A válaszadók 70%-a az árak könnyű összehasonlíthatósága miatt részesíti előnyben a webes vásárlást. Az eredmények szerint egyre tudatosabban vásárolnak a felhasználók, mert 2017-ben még csak 62%-nál érvényesült ez a szempont. A digitális beszerzés top öt előnye közt megjelenik még a boltinál sokszor kedvezőbb ár, illetve a vásárlás menetének a gyorsasága is.</p>
      <h3>Megnézzük, mire adjuk ki a pénzünket</h3>
      <p>A kutatás arra is kitért, hogy a vásárláskor milyen szempontokat vesznek figyelembe a felhasználók. A válaszadók többsége, 70% összehasonlítja a hasonló termékek ár-érték arányát. A felmérés tanulságai szerint a termék technikai és egyéb paraméterei, az árucikk állapota, valamint az eladó értékelése azonos súllyal esik a latba döntéshozatalkor. Ezzel szemben a termék márkája csak a kitöltők 18%-ánál szempont.</p>
      <p>
        <i>Fotók: Getty Images</i>
      </p>
      <p>
        <b>Különleges karácsonyi szokások a világban</b>
      </p>
      <p>A karácsony a szeretet ünnepe, meghitt hangulatban és családi körben telik. Legalábbis nálunk. A világ más országaiban azonban babonák, legendák, sajátos szokások kötődnek hozzá, melyek között vannak viccesek, meghatóak és igazán különlegesek is. </p>
      <figure>
        <img src="https://kep.index.hu/1/0/2302/23027/230271/23027174_1580566_cef7a683707d67e076d8b8b1c4839c36_wm.jpg"/>
        <figcaption>
          <a href="https://femina.hu/karacsony/kulonleges-karacsonyi-szokasok/">
            <b>Kenguruszános Télapó és ajándékosztó boszorkány: ezek a legviccesebb karácsonyi szokások a világon</b>
          </a>
        </figcaption>
      </figure>
    </article>
  </body>
</html>