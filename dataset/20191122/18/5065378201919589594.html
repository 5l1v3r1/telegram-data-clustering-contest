<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/kosmos/story/1031718/nea-proklisi-tis-toyrkias-tha-diexaxthoyn-pente-geotriseis-stin-anatoliki-mesogeio-to-2020"/>
    <meta property="og:site_name" content="Newsbomb"/>
    <meta property="article:published_time" content="2019-11-22T18:04:24+00:00"/>
    <meta property="og:title" content="Νέα πρόκληση της Τουρκίας: Θα διεξαχθούν πέντε γεωτρήσεις στην Ανατολική Μεσόγειο το 2020"/>
    <meta property="og:description" content="Την πρόθεση της Άγκυρας να πραγματοποιήσει πέντε νέες γεωτρήσεις στην Ανατολική Μεσόγειο το 2020 ανακοίνωσε ο Τούρκος υπουργός Ενέργειας Φατίχ Ντονμέζ, αποδεικνύοντας για ακόμη μια φορά ότι η κυβέρνηση της γειτονικής χώρας δεν σκοπεύει να αλλάξει την προκλητική πολιτική που ακολουθεί στην περιοχή."/>
  </head>
  <body>
    <article>
      <h1>Νέα πρόκληση της Τουρκίας: Θα διεξαχθούν πέντε γεωτρήσεις στην Ανατολική Μεσόγειο το 2020</h1>
      <h2>Την πρόθεση της Άγκυρας να πραγματοποιήσει πέντε νέες γεωτρήσεις στην Ανατολική Μεσόγειο το 2020 ανακοίνωσε ο Τούρκος υπουργός Ενέργειας Φατίχ Ντονμέζ, αποδεικνύοντας για ακόμη μια φορά ότι η κυβέρνηση της γειτονικής χώρας δεν σκοπεύει να αλλάξει την προκλητική πολιτική που ακολουθεί στην περιοχή.</h2>
      <address><time datetime="2019-11-22T18:04:24+00:00">22 Nov 2019, 18:04</time> by <a rel="author">Newsroom</a></address>
      <p><i><b>«Θα ακολουθήσουμε μια ενεργητική πολιτική»</b></i> είπε ο Τούρκος υπουργός, και συμπλήρωσε: <i>«Τα εθνικά μας πλοία το 2020 θα διεξάγουν πέντε γεωτρήσεις πετρελαίου και φυσικού αερίου».</i></p>
      <p>Προσέθεσε δε, όπως μεταδίδει το ΚΥΠΕ, ότι η Τουρκία δεν σκοπεύει να υποχωρήσει στην <b>Ανατολική Μεσόγειο.</b></p>
      <p><i>«Είναι άσκοπη προσδοκία το να περιμένει κάποιος πως η Τουρκία θα υποχωρήσει από τα δικαιώματά της στην Ανατολική Μεσόγειο επειδή απειλείται» </i>ανέφερε ο ίδιος, μιλώντας στην κοινοβουλευτική επιτροπή προϋπολογισμού.</p>
      <p>Την ίδια ώρα, υποστήριξε πως η προσέγγισή τους στο θέμα στοχεύει πάντοτε όχι στη μετατροπή του ζητήματος σε στοιχείο έντασης αλλά ειρήνης.</p>
      <p>Κατά τη διάρκεια της ίδιας ομιλίας, ο Ντονμέζ είπε πως <b>τελικός στόχος της Τουρκίας</b> είναι να διεξάγει<b> <i>«βαθιές γεωτρήσεις χωρίς να λαμβάνει υπηρεσίες από ξένες εταιρείες».</i></b></p>
      <p>Πάντα σύμφωνα με το ΚΥΠΕ, τόνισε πως μέχρι σήμερα έχουν συγκεντρώσει <i>«δεδομένα από τρισδιάστατες έρευνες σε 37 χιλιάδες τετραγωνικά χιλιόμετρα της Ανατολικής Μεσογείου και επομένως οι εργασίες γεώτρησης έχουν επιταχυνθεί».</i></p>
      <p>Την ίδια ώρα, ανέφερε πως με βάση τις εκθέσεις θεσμών παγκόσμιας εμβέλειας, η λεκάνη της ανατολικής Μεσογείου διαθέτει <b>σημαντικά αποθέματα φυσικού αερίου</b> και πρόσθεσε πως οι έρευνες της Τουρκίας εκεί, βασίζονται στα δικαιώματά της που πηγάζουν από το διεθνές δίκαιο.</p>
      <p>Ο Τούρκος υπουργός είπε ότι θα συνεχιστούν οι έρευνες και γεωτρήσεις «χωρίς να υποχωρήσει από το νόμιμα δικαιώματά της στα πεδία που έχει αδειοδοτηθεί από την ‘τδβκ’ στο όνομα της προστασίας των συμφερόντων του ‘λαού’ της ‘τδβκ’ και της Τουρκίας» και πως <b>δύο τουρκικά γεωτρύπανα εργάζονται στην ανατολική Μεσόγειο.</b></p>
      <p>Ανέφερε ότι το Φατίχ ξεκίνησε δραστηριότητες στις 30 Οκτωβρίου του 2018 και από τότε διεξήγαγε δύο γεωτρήσεις και εργάζεται για την τρίτη στη γεώτρηση Αμμόχωστος-1.</p>
      <p>Για το Γιαβούζ είπε ότι διεξήγαγε την πρώτη του γεώτρηση στην περιοχή της Καρπασίας και τώρα βρίσκεται στο σημείο Μόρφου-1 όπου διεξάγει τη δεύτερη γεώτρηση του.</p>
      <p><i>«Στις προηγούμενες επιχειρήσεις μας, συμπεριλαμβανομένης και της γεώτρησης Καρπασία-1 οι υπηρεσίες διασφαλίστηκαν από ξένες εταιρείες με εθνική εγχώρια συμβολή σε σημαντικό βαθμό. Ο τελικός μας σκοπός είναι να κάνουμε βαθιές γεωτρήσεις χωρίς να λαμβάνουμε υπηρεσίες ξένων εταιρειών»,</i> ανέφερε χαρακτηριστικά.</p>
      <p>
        <b>
          <i>Δείτε όλες τις τελευταίες </i>
        </b>
        <a href="https://www.newsbomb.gr/oles-oi-eidhseis">
          <b>
            <i>Ειδήσεις</i>
          </b>
        </a>
        <b>
          <i> από την Ελλάδα και τον Κόσμο, τη στιγμή που</i>
        </b>
        <b> συμ</b>
        <b>βαίνουν,</b>
        <b>
          <i> στο Newsbomb.gr</i>
        </b>
      </p>
      <p>
        <b>Διαβάστε επίσης:</b>
      </p>
      <p>
        <b>
          <a href="https://www.newsbomb.gr/ellada/astynomiko-reportaz/story/1031731/ekklisi-tis-ellinikis-astynomias-toys-anagnorizete">Έκκληση της Ελληνικής Αστυνομίας - Τους αναγνωρίζετε;</a>
        </b>
      </p>
      <related>
        <a href="https://www.newsbomb.gr/kosmos/story/1031636/ntonmez-pente-nees-geotriseis-stin-an-mesogeio-sxediazei-i-agkyra-gia-to-2020"/>
        <a href="https://www.newsbomb.gr/kosmos/story/1031422/hpa-neo-freno-tis-geroysias-se-apofasi-gia-ti-genoktonia-ton-armenion"/>
        <a href="https://www.newsbomb.gr/kosmos/story/1031406/telesigrafo-hpa-ston-erntogan-xefortosoy-tora-toys-s-400"/>
      </related>
    </article>
  </body>
</html>