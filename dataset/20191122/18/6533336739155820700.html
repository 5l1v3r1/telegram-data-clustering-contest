<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/scende-pioggia-venezia-trema-allerta-rossa-liguria-laguna-219796.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-22T18:11:00+00:00"/>
    <meta property="og:title" content="Scende la pioggia-allerta rossa in liguria, a venezia attese nuove maree tra sabato e domenica"/>
    <meta property="og:description" content="SCENDE LA PIOGGIA, VENEZIA TREMA - ALLERTA ROSSA IN LIGURIA, IN LAGUNA ATTESE NUOVE MAREE TRA SABATO E DOMENICA - PREOCCUPANO LE PRECIPITAZIONI INTENSE PREVISTE PER IL WEEKEND DI QUESTO PIOVOSO NOVEMBRE: NELLE PRIME TRE SETTIMANE LA PIOGGIA CADUTA È STATA PARI AL NORMALE QUANTITATIVO DI TUTTO L’AUTUNNO - ATTESI TEMPORALI ANCHE SU TUTTO IL PIEMONTE"/>
  </head>
  <body>
    <article>
      <h1>Scende la pioggia-allerta rossa in liguria, a venezia attese nuove maree tra sabato e domenica</h1>
      <address>
        <time datetime="2019-11-22T18:11:00+00:00">22 Nov 2019, 18:11</time>
      </address>
      <p>
        <b>SCENDE LA PIOGGIA, VENEZIA TREMA - ALLERTA ROSSA IN LIGURIA, IN LAGUNA ATTESE NUOVE MAREE TRA SABATO E DOMENICA - PREOCCUPANO LE PRECIPITAZIONI INTENSE PREVISTE PER IL WEEKEND DI QUESTO PIOVOSO NOVEMBRE: NELLE PRIME TRE SETTIMANE LA PIOGGIA CADUTA È STATA PARI AL NORMALE QUANTITATIVO DI TUTTO L’AUTUNNO - ATTESI TEMPORALI ANCHE SU TUTTO IL PIEMONTE</b>
      </p>
      <hr/>
      <p>
        <b>Da <a href="http://www.corriere.it/">corriere.it</a></b>
      </p>
      <figure>
        <a href="https://www.dagospia.com/mediagallery/Dago_fotogallery-256221/1239115.htm">
          <img src="https://cdn-static.dagospia.com/img/foto/11-2019/acqua-alta-a-venezia-22-1239115.jpg"/>
        </a>
        <figcaption>acqua alta a venezia 22</figcaption>
      </figure>
      <p>Ancora maltempo in Italia, che dopo la pioggia di queste ore sarà colpita da un ciclone di origine Nordatlantica. Due nuove perturbazioni guasteranno anche il prossimo weekend, mentre il mese di novembre, a una settimana dalla fine, ha già fatto segnare un record: nelle prime tre settimane la pioggia caduta è stata pari al normale quantitativo di tutto l’autunno.</p>
      <p>Ad oggi si sono succedute sette perturbazioni, con città come Genova che ha ricevuto una quantità di pioggia tre volte superiore alla media (410 mm) dell’intero mese di novembre; mentre a Milano sono caduti 258 mm (quasi il triplo del normale, +197%) e a Venezia 101 mm, il 74% in più.</p>
      <p>
        <b>L’allerta</b>
      </p>
      <figure>
        <a href="https://www.dagospia.com/mediagallery/Dago_fotogallery-256221/1239116.htm">
          <img src="https://cdn-static.dagospia.com/img/foto/11-2019/acqua-alta-a-venezia-36-1239116.jpg"/>
        </a>
        <figcaption>acqua alta a venezia 36</figcaption>
      </figure>
      <p>Per la Liguria, già in allerta gialla, la perturbazione trasforma il livello di allerta, che diventa rossa per tutta la giornata interessando l’intero territorio delle province di Imperia e Savona e gran parte di quella di Genova - dove venerdì mattina, intorno alle 5.30, una frana ha fatto crollare un muro di contenimento che ha costretto ad evacuare due edifici nel quartiere Nervi - mentre nell’entroterra del golfo del Tigullio sarà arancione.</p>
      <p>Nella provincia della Spezia l’allerta resta gialla. La nuova perturbazione dalla Francia raggiungerà prima la Sardegna e poi le regioni meridionali. Piogge abbondanti sono attese anche su tutto il Piemonte. Le precipitazioni, nelle ultime ore a carattere sparso e intermittente, diventeranno più diffuse nella serata di venerdì, con una graduale intensificazione a partire dal settore meridionale.</p>
      <p>
        <b>Acqua alta a Venezia</b>
      </p>
      <figure>
        <a href="https://www.dagospia.com/mediagallery/Dago_fotogallery-256221/1239117.htm">
          <img src="https://cdn-static.dagospia.com/img/foto/11-2019/acqua-alta-a-venezia-37-1239117.jpg"/>
        </a>
        <figcaption>acqua alta a venezia 37</figcaption>
      </figure>
      <p>Dopo le regioni settentrionali e quelle centrali tirreniche, la seconda perturbazione, più intensa, coinvolgerà domenica anche gran parte del Sud. Non si escludono nubifragi e allagamenti anche nel Lazio e in Sicilia. Il maltempo interesserà gran parte del Sud Italia, con piogge e temporali anche violenti tra Calabria, Basilicata e Sicilia orientale. I mari dovrebbero essere molto mossi o agitati, mentre sarà possibile l’acqua alta a Venezia.</p>
      <figure>
        <a href="https://www.dagospia.com/mediagallery/Dago_fotogallery-256221/1239110.htm">
          <img src="https://cdn-static.dagospia.com/img/foto/11-2019/acqua-alta-a-venezia-19-1239110.jpg"/>
        </a>
        <figcaption>acqua alta a venezia 19</figcaption>
      </figure>
    </article>
  </body>
</html>