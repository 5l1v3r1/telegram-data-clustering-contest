<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100310/%D9%85%DB%8C%D8%B2%D8%A8%D8%A7%D9%86%DB%8C-%D8%A7%D8%B2-%D8%AA%D9%88%D8%B1%D9%86%D9%85%D9%86%D8%AA-%D9%87%D8%A7%DB%8C-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C-%D9%85%D9%85%D8%A7%D9%86%D8%B9%D8%AA-%D8%A7%D8%B2-%D8%AE%D8%B1%D9%88%D8%AC-%D8%A7%D8%B1%D8%B2"/>
    <meta property="og:site_name" content="ایسنا"/>
    <meta property="article:published_time" content="2019-11-22T18:56:37+00:00"/>
    <meta property="og:title" content="میزبانی از تورنمنت های بین المللی ممانعت از خروج ارز"/>
    <meta property="og:description" content="ایسنا/گیلان دبیر کمیته برون مرزی فدراسیون کاراته جمهوری اسلامی ایران گفت: میزبانی از تورنمنت های بین المللی در کشور، از خروج ارز ممانعت می کند."/>
  </head>
  <body>
    <article>
      <h6 class="kicker">دبیر کمیته برون مرزی فدراسیون کاراته:</h6>
      <h1>میزبانی از تورنمنت های بین المللی ممانعت از خروج ارز</h1>
      <address><time datetime="2019-11-22T18:56:37+00:00">22 Nov 2019, 18:56</time> by <a rel="author">رامین بشرویه</a></address>
      <p>ایسنا/گیلان دبیر کمیته برون مرزی فدراسیون کاراته جمهوری اسلامی ایران گفت: میزبانی از تورنمنت های بین المللی در کشور، از خروج ارز ممانعت می کند.</p>
      <p>حمیدرضا صادقی در حاشیه برگزاری مسابقات بین المللی کاراته «سبک شوتوکان تن شین کان» که با حضور هفت تیم به میزبانی شهرستان آستارا برگزار شد، اظهار کرد: این مسابقات با مجوز رسمی فدراسیون کاراته و وزارت ورزش و جوانان در دو روز ۳۰ آبان و یک آذر ۱۳۹۸ به میزبانی این شهر بندری و مرزی برگزار شد.</p>
      <p>وی با بیان اینکه وزارت ورزش و جوانان با رویکرد جدید در میزبانی از کشورهای خارجی و جلوگیری از خروج ارز از کشور، برنامه های خود را تدوین کرده است، ادامه داد: برگزاری این تورنمنت ها علاوه بر حفظ آمادگی ورزشکاران، از خروج ارز و تحمیل هزینه به خانواده های ورزشکاران جلوگیری می کند.</p>
      <p>وی با اشاره به اینکه برگزاری این تورنمنت بین المللی در مرز آستارا یک تجربه خوب و جدید است، افزود: این مسابقات با کمترین هزینه برگزار شد و یک نقطه عطف است.</p>
      <p>دبیر کمیته برون مرزی فدراسیون کاراته ایران در بخش دیگر سخنان خود با تأکید بر اینکه برگزاری این مسابقات در مناطق محروم کشور و مرزی دستاوردهای بسیاری را به همراه دارد، تصریح کرد: این تصمیم سبب بالا بردن سطح کیفی کاراته کاها و کسب تجربه می شود.</p>
      <p>وی با اشاره به اینکه ایران یکی از قطب های کاراته در جهان است، اضافه کرد: ایران در المپیک پیش رو در بخش آقایان چهار و در بخش بانوان دو نفر شرکت خواهد کرد.</p>
      <p>انتهای پیام</p>
    </article>
  </body>
</html>