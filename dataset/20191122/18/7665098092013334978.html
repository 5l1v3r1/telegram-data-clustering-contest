<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rbnett.no/100Sport/fotball/Odegaards-dilemma-Dette-gjor-han-om-han-scorer-mot-Real-Madrid-283127b.html"/>
    <meta property="og:site_name" content="rbnett.no"/>
    <meta property="article:published_time" content="2019-11-22T18:31:09+00:00"/>
    <meta property="og:title" content="Ødegaards dilemma: Dette gjør han om han scorer mot Real Madrid"/>
    <meta property="og:description" content="Det knyttes store forventninger til Martin Ødegaard (20) i lørdagens kamp mellom Real Madrid og Real Sociedad på Santiago Bernabéu."/>
  </head>
  <body>
    <article>
      <h1>Ødegaards dilemma: Dette gjør han om han scorer mot Real Madrid</h1>
      <h2>Det knyttes store forventninger til Martin Ødegaard (20) i lørdagens kamp mellom Real Madrid og Real Sociedad på Santiago Bernabéu.</h2>
      <address><time datetime="2019-11-22T18:31:09+00:00">22 Nov 2019, 18:31</time> by <a rel="author">Lars Sørnes, Espen Hartvig, NTB</a></address>
      <p>– Det er en mulighet for ham til å vise seg fram for sitt kommende publikum. Han vet det er høye forventninger både fra hjemme- og bortesupporterne.</p>
      <p>Det sier Magnar Kvalvik. Han skal kommentere kampen mellom Real Madrid og Real Sociedad på streamingtjenesten Strive lørdag kveld.</p>
      <p>Martin Ødegaard har vært ute med skade den siste tiden, men er bekreftet spilleklar til helgens storoppgjør. Real Sociedad la ut kamptroppen på <a href="https://twitter.com/RealSociedadEN/status/1197922225212600321">Twitter</a> fredag kveld, og Ødegaards navn står oppført.</p>
      <related>
        <a href="http://www.rbnett.no/100Sport/fotball/Da-Odegaard-skulle-signere-kontrakt_-var-han-opptatt-av-n-ting-Det-forteller-mye-om-supertalentet-281755b.html"/>
      </related>
      <h3>Mange nordmenn på tribunen</h3>
      <p>Magnar Kvalvik er sikker på at hjemmepublikummet gleder seg til å se nordmannen i aksjon.</p>
      <p>– Det er en spiller supporterne har ventet på ganske lenge. Det er noen år siden Ødegaard ble kjøpt til Real Madrid, og de har på en måte fulgt utviklingen hans i kanskje enda større grad enn andre spillere som er blitt lånt ut. Nå får supporterne se han på nært hold, sier Kvalvik.</p>
      <p>Lederen i den norske supporterklubben for Real Madrid, Ruben Skjerping, tror forventningene til Martin Ødegaard er høye etter det han har prestert i Real Sociedad-trøyen i år.</p>
      <p>– Jeg tror alle visste at han var god. Men at han skulle åpne så fantastisk bra i La Liga, hadde nok veldig få sett for seg. Det er mange spanjoler som gleder seg til å se han spille mot Real Madrid, og det blir ekstra spesielt for oss nordmenn, sier Skjerping.</p>
      <figure>
        <img src="https://vertical.snd.no/images/6e85b797-d115-4fb0-a52b-680da2815b4c?fit=crop&amp;q=80&amp;w=780"/>
        <figcaption>Ruben Skjerping ser fram til lørdagens storoppgjør mellom Real Madrid og Real Sociedad.<cite>Foto: Privat</cite></figcaption>
      </figure>
      <details>
        <summary>
          <b>Ødegaard i Real Sociedad</b>
        </summary>
        <p><b>Spilletid:</b> 990 minutter av 1180 mulige i høst. Ødegaard har stått over de to siste kampene på grunn av skade i en ankel.</p>
        <p><b>Mål:</b> 2</p>
        <p><b>Målgivende pasninger:</b> 3</p>
        <p><b>Gule kort:</b> 3</p>
        <p><b>Kontrakt:</b> Er leid inn for to sesonger, men kan hentes «hjem» av Real Madrid til sommeren.</p>
      </details>
      <p>Han er én av 42 personer fra den norske supporterklubben som er på plass på tribunen i Madrid lørdag kveld. Skjerping føler seg trygg på at Ødegaard får en god mottakelse blant de over 80.000 tilskuerne på Santiago Bernabéu.</p>
      <p>– Men jeg er litt spent på hvor mye Bernabéu-publikummet har lagt merke til ham, og om de kommer til å applaudere eller gi ham ekstra oppmerksomhet, sier han.</p>
      <related>
        <a href="http://www.rbnett.no/100Sport/fotball/Odegaards-Madrid-retur-glipper-for-TV-2-seerne_-fikk-velge-kamp-feil-uke-283113b.html"/>
      </related>
      <h3>Feirer ikke ved scoring</h3>
      <p>Martin Ødegaard er eid av Real Madrid og har kontrakt frem til sommeren 2023. Utleieavtalen med Real Sociedad gjelder i utgangspunktet til sommeren 2021.</p>
      <p>20-åringen har spilt 990 av 1170 mulige minutter etter 13 serierunder i årets sesong, og står med to scoringer og tre målgivende pasninger før han ble skadet. Nordmannen topper den spanske storavisen Marcas spillerbørs med et snitt på 2,25 av tre mulige.</p>
      <p>På fredagens pressekonferanse var Real Madrid-trener Zinédine Zidane veldig kortfattet da Ødegaard-spørsmålet kom opp.</p>
      <p>– Jeg synes han gjør det bra, men jeg vil ikke snakke om fremtiden hans, sa Real Madrid-treneren.</p>
      <figure>
        <img src="https://vertical.snd.no/images/73361fb5-457d-470c-9ac5-2edc93731cff?fit=crop&amp;q=80&amp;w=780"/>
        <figcaption>Ødegaard ble tema da Zidane møtte pressen før helgens storkamp.<cite>Foto: JUAN MEDINA / Reuters</cite></figcaption>
      </figure>
      <details>
        <summary>
          <b>Ødegaard i Real Madrid</b>
        </summary>
        <p>Et innhopp (mai 2015) i serien som tidenes yngste spiller i klubben.</p>
        <p>En hel cupkamp i november 2016.</p>
        <p>Kontrakt: Har en avtale som løper til 2023.</p>
      </details>
      <p>Ødegaard selv har uttalt at kampen «selvfølgelig blir veldig spesiell».</p>
      <p>– Jeg kommer ikke til å feire vilt dersom jeg skulle score. Til det har jeg for stor respekt for Real Madrid, sa Ødegaard i et intervju med det spanske radioprogrammet <a href="https://cadenaser.com/programa/2019/11/20/el_larguero/1574286569_039646.html">El Larguero </a>tidligere denne uken.</p>
      <p>Det tror supporterleder Skjerping er lurt.</p>
      <p>– Det er nok bra for fremtiden hvis han skal opprettholde et bra forhold til fansen, sier han.</p>
      <figure>
        <img src="https://vertical.snd.no/images/3d0c2fbf-6cb1-4328-9ed2-c81f90ee0b7e?fit=crop&amp;q=80&amp;w=780"/>
        <figcaption>Martin Ødegaard har imponert for Real Sociedad.<cite>Foto: JOSE IGNACIO UNANUE / BILDBYRÅN</cite></figcaption>
      </figure>
      <p>Fotballkommentator Kvalvik synes Ødegaard fremstår som en spiller som bestemmer og styrer mye av spillet for Real Sociedad.</p>
      <p>– En av mine bekymringer var at jeg var redd for at han kom til å forsvinne ut av enkeltkamper. Men der har han vist en evne til å ta grep hvis han har vært usynlig de første 15–20 minuttene av kampene, sier Kvalvik.</p>
      <p>Han begrunner det med at Ødegaard blir mer tilstedeværende ved for eksempel å trekke seg mer ned i banen for å få mer ballkontakt.</p>
      <related>
        <a href="http://www.rbnett.no/100Sport/fotball/Odegaard-herjet-i-Real-Sociedad-seier--Han-viser-detaljer-i-verdensklasse-281515b.html"/>
      </related>
      <h3>Toppkamp</h3>
      <p>Real Madrid ligger på 2.-plass på tabellen i La Liga, og er inne i en god periode. Fire seire og en uavgjort på fem kamper med 16-0 i målforskjell, har gitt trener Zidane litt ro etter en brutal start på høsten.</p>
      <p>Bare to poeng bak - på 5.-plass - finner vi Real Sociedad, men baskerne har én kamp mer spilt.</p>
      <p>
        <i>PS: Strømmetjenesten Strive har eksklusive rettigheter til kampen i Norge. Avspark er kl. 21.</i>
      </p>
    </article>
  </body>
</html>