<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/tudomany/20191122-csaknem-hat-honapig-tart-a-tel-a-havasi-legeltetesre-is-alkalmas-videken.html"/>
    <meta property="og:site_name" content="Origo"/>
    <meta property="article:published_time" content="2019-11-22T18:32:00+00:00"/>
    <meta property="og:title" content="Tudja-e, hogy melyik Magyarország legmagasabban fekvő települése?"/>
    <meta property="og:description" content="Csaknem hat hónapig tart a tél a havasi legeltetésre is alkalmas vidéken."/>
  </head>
  <body>
    <article>
      <h1>Tudja-e, hogy melyik Magyarország legmagasabban fekvő települése?</h1>
      <address><time datetime="2019-11-22T18:32:00+00:00">22 Nov 2019, 18:32</time> by <a rel="author">Elter Tamás</a></address>
      <p>
        <b>Magyarország nem rendelkezik alpesi jellegű magashegységekkel, mivel az ország területileg legnagyobbrészt a Kárpátok hegykoszorúján belül elterpeszkedő medenceterületen, földrajzilag az eurázsiai nagy sztyeppe vidék legnyugatibb részén fekszik. Hegyvidékeink közül az Északi-középhegységhez tartozó Nyugat-Mátra egyik lakott régiója azonban olyan sajátosságokkal rendelkezik, ami az alpi-kárpáti magashegységi településekkel mutat rokonságot, és ahol egyben Magyarország legmagasabban fekvő helyisége is található.</b>
      </p>
      <h3>Rekordok hegyvidéke, az ezerarcú Mátra</h3>
      <p>Hazánk második legmagasabb hegyvidéke, a Mátra, több magyar földrajzi rekorddal is büszkélkedhet. Az Északi-középhegység részét alkotó Mátrában található az ország két legmagasabb hegycsúcsa, a tengerszinthez képest 1014 méterre nyúló Kékes, valamint a 965 méter magas Galyatető.</p>
      <figure>
        <img src="https://cdn.nwmgroups.hu/s/img/i/1911/20191122matra.jpg?w=644&amp;h=483"/>
        <figcaption>A 965 méter magas Galyatető, a Mátra és az ország második legmagasabb hegycsúcsa a felhők fölé emelkedik<cite>Forrás: Wikimedia Commons</cite></figcaption>
      </figure>
      <p>A 100 legmagasabb magyarországi hegycsúcs közül 26 ugyancsak a Mátrában található, amelynek főtömegét az a 18 és 13 millió évvel ezelőtti, a miocén időszakban lezajlott hatalmas erejű, robbanásos kitörések sorozatából álló vulkanizmus építette fel,</p>
      <p>
        <mark>ami akkoriban a Föld egyik legaktívabb vulkáni területévé változtatta a mai Mátrát és környékét.</mark>
      </p>
      <figure>
        <img src="https://cdn.nwmgroups.hu/s/img/i/1911/20191122matra1.jpg?w=644&amp;h=483"/>
        <figcaption>A miocén vulkanizmus emlékét őrző egykori vulkáni kúp a Mátrában<cite>Forrás: Wikimedia Commons</cite></figcaption>
      </figure>
      <p>A magyarországi viszonylatban magasnak számító hegyvidéken - főleg a 800 méter feletti régióban – az éves átlaghőmérséklet is jóval alacsonyabb a síkvidékinél, sokéves átlagban mindössze +5,6 Celsius fokot tesz ki.</p>
      <p>
        <mark>A Mátra egészen a 20. század közepéig az ország egyik legkevésbé ismert vidékének számított.</mark>
      </p>
      <figure>
        <img src="https://cdn.nwmgroups.hu/s/img/i/1911/20191122matra2.jpg?w=644&amp;h=483"/>
        <figcaption>Távolban a Kékes, az ország legmagasabb pontja<cite>Forrás: Wikimedia Commons</cite></figcaption>
      </figure>
      <p>A távoli múltba visszanyúló történelmi gyökerek, illetve az ország földrajzi adottságai miatt a magyar települések strukturálisan legnagyobb részt</p>
      <aside>a síkvidéki építkezési hagyományokat követik.</aside>
      <p>Jórészt ennek tudható be, hogy a középhegységeink 5-600 méter feletti régiója többnyire manapság is lakatlan.</p>
      <h3>A Felső-Mátra a magyar településtörténet egyedi színfoltjának számít</h3>
      <p>Magyarországon egyetlenegy olyan település található, amelynek legmagasabb pontja 835 méter magasan fekszik. A hat kisebb településből egyesített Mátraszentimre 1948-ban nyerte el jelenleg is érvényes közigazgatási határait.</p>
      <p>A Felső-Mátrában fekvő hegyvidéki község a domborzati sajátosságok miatt 750 és 835 méter közti magasságtartományban fekszik, és ezzel az adottságával hazánk legmagasabb lakott településének számít.</p>
      <figure>
        <img src="https://cdn.nwmgroups.hu/s/img/i/1911/20191122133.jpg?w=644&amp;h=483"/>
        <figcaption>A Három Falu Temploma Mátraszentimrén<cite>Forrás: Wikimedia Commons</cite></figcaption>
      </figure>
      <p>Mátraszentimre legmagasabban fekvő településrésze az országszerte jól ismert népszerű kirándulóhely, Galyatető. A Felső-Mátra a magyar településtörténet sajátos színfoltjának számít.</p>
      <p>
        <mark>Az itt található apró hegyi falvak eredetéről megoszlik a néprajzkutatók és a helytörténészek véleménye.</mark>
      </p>
      <p>A legelfogadottabb nézet szerint ezeket a községeket döntő részben a hegyvidéki élethez szokott szlovákok alapították, és hosszú ideig ezek a világtól elzárt kistelepülések színtiszta szlovák falvaknak számítottak.</p>
      <figure>
        <img src="https://cdn.nwmgroups.hu/s/img/i/1911/20191122matra3.jpg?w=644&amp;h=431"/>
        <figcaption>A Mátra magasabb régiói szinte teljesen lakatlannak számítanak<cite>Forrás: Elter Tamás</cite></figcaption>
      </figure>
      <aside>A legelső telepesek üvegfúvással kezdtek foglalkozni,</aside>
      <p>az üveghutákhoz a környező erdőségek szolgáltatták a bőséges tüzelőanyagot. Ez a több évszázadra visszatekinthető itt űzött hegyvidéki kézműves iparág a települések nevében is megjelent, gondoljunk csak Mátraszentimre, vagy Mátraszentistván régi neveire, Ötházhutára, illetve Felsőhutára.</p>
      <figure>
        <img src="https://cdn.nwmgroups.hu/s/img/i/1911/20191122matra4.jpg?w=644&amp;h=483"/>
        <figcaption>A szlovák tájház Mátraszentimrén<cite>Forrás: Wikimedia Commons</cite></figcaption>
      </figure>
      <p>
        <mark>Az első szlovák telepesek leszármazottai közül jó néhány család még ma is itt él,</mark>
      </p>
      <p>az őseik hagyományát folytatva. Ez az etnikai homogenitás csak a második világháborút követő szlovák-magyar lakosságcsere egyezmény miatt változott meg; a Felső-Mátrában élő szlovák őslakosság nagy részét ekkor ugyanis kitelepítették.</p>
      <h3>Havasi legelők és hathónapos tél, akárcsak az Alpokban</h3>
      <p>A napjainkban alig valamivel több mint 400 fős Mátraszentimre az 1960-as 70-es évektől vált felkapott kirándulóhellyé.</p>
      <p>Az 1948-tól a községhez tartozó Galyatetőn már az 1930-as években felépítették azt az elegáns szanatóriumot, ami nagyban hozzájárult az ország addig egyik legjobban eldugottnak számító gyönyörű tájegységének megismeréséhez.</p>
      <figure>
        <img src="https://cdn.nwmgroups.hu/s/img/i/1911/20191122matra5.jpg?w=644&amp;h=483"/>
        <figcaption>Téli hóvihar utáni tájkép Galyatetőn<cite>Forrás: Wikimedia Commons</cite></figcaption>
      </figure>
      <p>Mivel a környék földrajzi és klimatikus adottságai miatt Mátraszentimre</p>
      <p>
        <mark>és a környező apró falak határa Magyarországon egyedülálló módon a havasi jellegű legelő-és rétgazdálkodásra is alkalmas,</mark>
      </p>
      <p>a vidéken az alpesi típusú állattartásnak komoly hagyományai voltak.</p>
      <p>A havasi gazdálkodás egészen az 1970-es évek végéig virágzott, amikor is központi rendelkezésre betiltották a rideg állattartás.</p>
      <figure>
        <img src="https://cdn.nwmgroups.hu/s/img/i/1911/20191122matra6.jpg?w=644&amp;h=429"/>
        <figcaption>A mátraszentimrei sífelvonó. A Felső-Mátrában tovább tart a tél az országos átlagnál<cite>Forrás: Wikimedia Commons</cite></figcaption>
      </figure>
      <aside>Az alpesi világot idéző korábbi hegyi legelőket azóta meghódította az erdő.</aside>
      <p>A földművelésnek a domborzati valamint a talajviszonyok, és az itt közel hat hónapig tartó tél miatt sohasem alakultak ki hagyományai, a szűklátókörű bürokrácia által felszámolt havasi legelőgazdálkodás helyett a lakosság pedig az 1970-es évektől egyre jobban fellendülő turizmusban talált új kenyérkereseti lehetőségre.</p>
    </article>
  </body>
</html>