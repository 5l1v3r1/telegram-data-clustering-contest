<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/malbaratament-alimentari-menjadors-escolars-canviar-habits-estudi_0_2348765269.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T18:17:28+00:00"/>
    <meta property="og:title" content="Un menjador escolar pot llençar fins a 20 quilos d'aliments al dia"/>
    <meta property="og:description" content="Un estudi fet en cinc escoles metropolitanes convida a canviar els hàbits per reduir un 34% el malbaratament"/>
  </head>
  <body>
    <article>
      <h1>Un menjador escolar pot llençar fins a 20 quilos d'aliments al dia</h1>
      <h2>Un estudi fet en cinc escoles metropolitanes convida a canviar els hàbits per reduir un 34% el malbaratament</h2>
      <address>
        <time datetime="2019-11-22T18:17:28+00:00">22 Nov 2019, 18:17</time>
      </address>
      <p>Si els nens i les nenes que fan ús del menjador escolar canviessin el seu comportament abans de consumir els aliments es podria evitar que el 34% del menjar acabés a les escombraries. És una de les dades obtingudes d'un estudi que han fet sis investigadores del CREDA-UPC-IRTA en cinc escoles de Badalona, Esplugues, Barcelona i Granollers. L'estudi calcula que cada menjador escolar malbarata uns 20 quilos de menjar al dia. </p>
      <p>El treball proposa solucions per reduir la quantitat de menjar que es llença. Per exemple, una de les investigadores del CREDA, Berta Vidal, ha assenyalat que una de les mesures que van aplicar i que recomanen va ser incloure un cartell al menjador que explicava el menú del dia: així els infants poden saber abans què hi ha per menjar. "Els alumnes calculen la gana que tenen, i si l'aliment els ve de gust o no, per tenir-ho en compte a l'hora de servir-se". En aquest sentit, durant l'elaboració de l'estudi també van introduir un <i>semàfor de la gana</i> amb l'objectiu que els nens i nenes mengin segons la gana que tenen. "Els nens s'identifiquen amb animals com els óssos, la guineu i la formiga, i mengen una ració més gran o més petita segons la gana", ha detallat Vidal.</p>
      <p>Un dels aspectes que més ha sorprès les investigadores és el malbaratament que es fa a les postres, i més concretament de la fruita, "perquè els nens i nenes no saben pelar-la". Per evitar que una part de les peces de fruita vagin a parar a les escombraries, el que es va fer als menjadors que van participar en l'estudi va ser introduir un tallador específic de fruita que va reduir el malbaratament.</p>
      <p>Tot un seguit d'idees preventives que es posaran a disposició de totes les escoles que vulguin reduir el malbaratament a través d'un bloc a internet titulat <i>Escoles contra el malbaratament alimentari</i>. A la regió metropolitana hi mengen cada dia 432.423 alumnes i es malbaraten diàriament unes 20 tones de menjar. Si l'estudi s'apliqués a totes les escoles es podrien deixar de malbaratar 550.000 racions.</p>
    </article>
  </body>
</html>