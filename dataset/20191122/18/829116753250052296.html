<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/kultura/20191122-nyolcvan-eve-nem-kerult-arveresre-petofi-dedikaciojaval-ellatott-kotet.html"/>
    <meta property="og:site_name" content="Origo"/>
    <meta property="article:published_time" content="2019-11-22T18:24:00+00:00"/>
    <meta property="og:title" content="Utoljára 80 éve lehetett ilyen ritkaságot venni magyar árverésen"/>
    <meta property="og:description" content="26 millió forintról indul a licit a magyar kultúrtörténeti ritkaságra."/>
  </head>
  <body>
    <article>
      <h1>Utoljára 80 éve lehetett ilyen ritkaságot venni magyar árverésen</h1>
      <address><time datetime="2019-11-22T18:24:00+00:00">22 Nov 2019, 18:24</time> by <a rel="author">MTI</a></address>
      <p><b>Nyolcvan év után először bocsátanak árverésre Petőfi-dedikációt, amire 26 millió forintról indul a licit december elején a Központi Antikvárium 152. árverésén. <br/></b>December 6-án rendezik a Központi Antikvárium 152. árverését a budapesti Festetics Palotában. Az aukció egyik érdekessége egy Petőfi által dedikált kötet lesz, ugyanis utoljára 80 évvel ezelőtt bocsátottak árverésre Petőfi-dedikációt. Bálinger Béla, a Központi Antikvárium boltjának vezetője az MTI-nek azt mondta, „30 éve dolgozom a szakmában, de pályafutásom során</p>
      <blockquote>Petőfi-dedikációval még nem találkoztam,</blockquote>
      <p>ilyen ritkaság legutóbb 1939-ben szerepelt magyarországi árverésén”. 1848-ban jelent meg a költő összes költeményét tartalmazó kétkötetes könyv, amelynek első kötetét Pákh Albertnek dedikálta a költő a következő szavakkal: Pákh Albertnek őszinte barátja, Petőfi Sándor.</p>
      <p>
        <mark>A 26 millió forinttól kínált ritkaság egy magángyűjteményből került elő.</mark>
      </p>
      <p>Bálinger Béla azt is elmondta, hogy Pákh Albert közeli barátságot ápolt Petőfivel, és amellett, hogy ügyvédként dolgozott, jelentős irodalomszervező tevékenységet is végzett. Írói vénával rendelkezett, több folyóirat szerkesztésében és alapításában vett részt, ő hozta létre a Vasárnapi Újságot. „Nincs tudomásom arról, hogy magángyűjteményben őriznének még a köz előtt ismert Petőfi-dedikációt, így csak lappangó dolgok kerülhetnek elő” – mondta Bálinger Béla.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F679223772136737%2Fvideos%2F404206350464588%2F&amp;show_text=0&amp;width=560" width="560" height="504" data-service="Facebook" scrolling="no"/>
      </figure>
      <p>Egyébként</p>
      <aside>Petőfi Sándortól jelenleg kilenc könyvdedikáció található a legnagyobb magyar közgyűjteményekben:</aside>
      <p>az Arany Jánosnak ajánlott dedikációt a Magyar Tudományos Akadémián, hat dedikációt a Petőfi Irodalomban Múzeumban, míg az Országos Széchényi Könyvtárban két dedikációt őriznek. Ez a pár darab ismert dedikáció mindig a közeli barátoknak vagy ismerősöknek szól, akkoriban ugyanis nem volt szokás ismeretleneknek dedikálni, a dedikáció mint műfaj sokkal később alakult ki. </p>
      <p>Bálinger Béla azt is elmondta, hogy az államnak elővételei joga van a most előkerült dokumentum megvásárlására, de az is előfordulhat, hogy ez a ritkaság magángyűjteménybe kerül. Azt is mondta, hogy egy ilyen kuriózum nyilvános árverésen való felbukkanásakor <br/><mark>az állam védési eljárást indít,<br/></mark>innentől kezdve a dokumentum útját nyomon lehet követni, és nem kell, feltétlen, hogy közgyűjteménybe kerüljön. A lényeg persze azt, hogy ezentúl bármilyen kutató hozzáférhessen. Bélinger elmondta azt is, hogy az árverésén több más különleges tétel is szerepel. Licitálni lehet Radnóti Miklós <i>Két karodban</i> című versének egyetlen fennmaradt autográf kéziratára, amelynek kikiáltási ára 8 millió forint. Az 1941-ben született szerelmi versnek csak a gépiratát őrzik közgyűjteményben. Mindezek mellett elárverezik Than Mór vázlatkönyvét, amelyben egyenként lerajzolta a Batthyány-kormány tagjait, valamint Görgeyt és vezérkarát. A tétel kikiáltási ára 5 millió forint. Ebből a vázlatkönyvből mindenki egyértelműen beazonosítható, ezért történeti forrásként is jól használható.</p>
      <related>
        <h4>további tartalmak a rovatból</h4>
        <a href="https://www.origo.hu/kultura/20191122-nagy-laszlo-a-csucsra-vezetne-a-veszpremet-interju-a-slaget-temaban.html"/>
        <a href="https://www.origo.hu/kultura/20191122-lajko-felix-es-a-volosi-lemeze-a-songlines-2019-es-albumlistajan.html"/>
        <a href="https://www.origo.hu/kultura/20191122-uj-szerzemenyekkel-bovult-a-petofi-irodalmi-muzeum-pim.html"/>
        <a href="https://www.origo.hu/kultura/20191122-rekordaron-126-millio-dollarert-kelt-el-a-marvelkepregenyek-elso-szama.html"/>
      </related>
    </article>
  </body>
</html>