<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/mizanscena-de-final-in-campania-vioricai-dancila-pupitru-special-pentru-klaus-iohannis-pe-care-candidata-psd-i-a-lasat-trei-cadouri-o-esarfa-tricolora-constitutia-si-un-exemplar-din-biblie.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-22T18:47:23+00:00"/>
    <meta property="og:title" content="Mizanscenă de final în campania Vioricăi Dăncilă: pupitru special pentru Klaus Iohannis pe care candidata PSD i-a lăsat trei cadouri: o eșarfă tricoloră, Constituția și un exemplar din Biblie"/>
    <meta property="og:description" content="”Dezbaterea” pe care echipa de campanie a PSD a organizat-o vineri seara, la Palatul Parlamentului, a constat într-o declarație de presă a Vioricăi"/>
  </head>
  <body>
    <article>
      <h1> Mizanscenă de final în campania Vioricăi Dăncilă: pupitru special pentru Klaus Iohannis pe care candidata PSD i-a lăsat trei cadouri: o eșarfă tricoloră, Constituția și un exemplar din Biblie </h1>
      <address><time datetime="2019-11-22T18:47:23+00:00">22 Nov 2019, 18:47</time> by <a rel="author">Daniel Budescu</a></address>
      <p>”Dezbaterea” pe care echipa de campanie a PSD a organizat-o vineri seara, la Palatul Parlamentului, a constat într-o declarație de presă a Vioricăi Dăncilă prin care a cerut susținerea românilor pentru turul II. Orgazanitorii au postat și un pupitru la care ar fi trebuit să vorbească și Klaus Iohannis, pupitru pe care Dăncilă i-a lăsat trei cadouri.</p>
      <p>În afară de mesajul adresat electoratului înainte de încheierea campaniei electorale, evenimentul a constat în faptul că președintele PSD a plimbat de la un  pupitru la altul trei obiecte pe care i le-ar fi dat președintelui Iohannis dacă ar fi fost prezent.</p>
      <p>”Atitudinea președintelui este dezamăgitoare. Dacă ar fi fost aici, i-ași fi făcut trei daruri. Primul, tricolorul României pentru că un președinte trebuie să aibă tricolorul în suflet și să-și apere țara. Al doilea este Constituția României. Este legea fundamentală pe care trebuie să o respectăm cu toții și pe care Klaus Iohannis a călcat-o în picioare. Al treilea dar este Biblia pentru că un om care crede în Dumnezeu este un om bun care nu învrăjbește, este cel care adună oamenii”, a spus Dăncilă.</p>
      <p>Apoi a parcurs cei aproape trei metri până la pupitrul celălalt și a lăsat-o acolo cele trei cadouri pentru Iohannis.</p>
      <p>Președintele PSD s-a adresat apoi alegătorilor cărora le-a cerut ”să voteze cu inima”. ”Dragi români, alegeţi să-i judecaţi pe cei care vin şi vă cer votul în funcţie de ceea ce au făcut pentru voi în aceşti ani şi cât respect v-au arătat. Uitaţi-vă cât au muncit, cât v-au ascultat, cât au evoluat în timp aceşti candidaţi. Eu nu am aroganţa să vă promit că voi fi un preşedinte ideal, dar pot să vă promit, şi faptele sunt de partea mea, că voi munci mai mult decât au făcut-o toţi preşedinţii ultimilor 30 de ani în România”, a spus Viorica Dăncilă.</p>
      <p>Declarația de presă făcută de Viorica Dăncilă o puteți urmări <a href="https://www.facebook.com/psdbiroupresa/videos/442938773080516/">AICI</a>.</p>
      <p>Foto: captură video Facebook</p>
    </article>
  </body>
</html>