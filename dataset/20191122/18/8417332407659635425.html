<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/meninger/ordetfritt/2019/11/22/Sylvi-Listhaug-Frp-om-Sps-alternative-budsjett-Snakk-med-Senterpartiet-i-Stj%C3%B8rdal-Vedum-20447585.ece"/>
    <meta property="og:site_name" content="adressa.no"/>
    <meta property="article:published_time" content="2019-11-22T18:44:29+00:00"/>
    <meta property="og:title" content="Sylvi Listhaug (Frp) om Sps alternative budsjett: Snakk med Senterpartiet i Stjørdal, Vedum!"/>
    <meta property="og:description" content="…"/>
  </head>
  <body>
    <article>
      <h1>Sylvi Listhaug (Frp) om Sps alternative budsjett: Snakk med Senterpartiet i Stjørdal, Vedum!</h1>
      <h2>Debatt:</h2>
      <address><time datetime="2019-11-22T18:44:29+00:00">22 Nov 2019, 18:44</time> by <a rel="author">Sylvi Listhaug, nestleder for Frp</a></address>
      <aside><a href="https://www.adressa.no/meninger/ordetfritt/2019/11/22/javascript:void(0);">Del denne artikkelen på Facebook</a> <a href="https://www.adressa.no/meninger/ordetfritt/2019/11/22/javascript:void(0);">Del denne artikkelen på Twitter</a> <a href="https://www.adressa.no/meninger/ordetfritt/2019/11/22/javascript:void(0);">Del denne artikkelen på e-post</a></aside>
      <p><b>«Å bygge et nytt </b>helsehus hadde ikke vært mulig i Stjørdal uten statlig finansiering av omsorgstjenestene,» sa Senterparti-ordfører Ivar Vigdenes senest i mai. Dette helsehuset må Stjørdalens eldre og brukere vinke farvel til, dersom Trygve Slagsvold Vedum nå får viljen sin.</p>
      <p>
        <b>Interessert i debatt og meninger? Les <a href="https://www.adressa.no/meninger/">flere saker her</a>.</b>
      </p>
      <figure>
        <img src="https://www.adressa.no/incoming/article19720015.ece/8pjs4f/ALTERNATES/w980-portrait/TgwHeZliNWg.jpg"/>
        <figcaption>Sylvi Listhaug   Foto: Heiko Junge / NTB scanpix</figcaption>
      </figure>
      <p>I Senterpartiets alternative statsbudsjett avvikles nemlig forsøket med statlig finansiering av eldreomsorgen. Et forsøk som FrP i regjering har innført, som sikrer at midlene til tjenestene eldre og pleietrengende får øremerkes og styrkes. Dette forsøket har senterpartiordføreren i Stjørdal vært så fornøyd med at han selv har kjempet for å beholde det, fordi det gir bedre tjenester til eldre og pleietrengende. Det er altså dette forsøket Vedum nå vil rasere. Kanskje det er på tide at Vedum faktisk begynner å lytte til sin egen ordfører?</p>
      <p>
        <b>LES OGSÅ: <a href="https://www.adressa.no/meninger/leder/2019/10/26/Statlig-styring-kan-ikke-l%C3%B8se-alt-20245002.ece">Statlig styring kan ikke løse alt</a></b>
      </p>
      <p>For forsøket har ikke bare gitt Stjørdal mulighet til å bygge nytt helsehus. Det har også blant annet gjort at de har kunnet ansette flere i eldreomsorgen, at brukermedvirkningen har økt og at de har fått langt mer midler til omsorgstjenestene. Etatsjefen for omsorg i Stjørdal omtaler rett og slett forsøket som «en gyllen mulighet til kvalitetsheving». Det er altså forståelig at Vigdenes har vært en forkjemper for at Stjørdal skulle få fortsette i forsøket. At Vedum og Senterpartiet avvikler forsøket er derfor kunnskapsløst.</p>
      <p><b>Det er imidlertid ikke </b>bare i Stjørdal man er fornøyd med forsøket. Alle de fire forsøkskommunene melder om svært gode resultater. Og i motsetning til Vedum, velger Frp å lytte til kommunene og deres ønsker om å fortsette i forsøket. Det er derfor Frp i regjeringen utvider forsøket både i tid og antall kommuner. Seks helt nye kommuner skal delta i forsøket fra 2020, og jeg håper resultatene i Stjørdal kan inspirere flere senterpartiordførere til å søke om å delta. Og dersom de skulle ha spørsmål om forsøket, ville jeg snakket med Vigdenes og ikke Vedum.</p>
      <p>
        <b>Følg <a href="https://www.facebook.com/Adressameninger/">Adresseavisen Meninger på Facebook</a> og Adresseavisen på <a href="https://www.facebook.com/adressa.no?fref=ts">Facebook,</a> <a href="https://www.instagram.com/adresseavisen/">Instagram</a> og <a href="https://twitter.com/adresseavisen">Twitter</a></b>
      </p>
    </article>
  </body>
</html>