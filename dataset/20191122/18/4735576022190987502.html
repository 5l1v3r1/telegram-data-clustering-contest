<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinamalar.com/news_detail.asp?id=2417573&amp;utm_source=feedburner&amp;utm_medium=feed&amp;utm_campaign=Feed%3A+dinamalar%2FFront_page_news+%28Dinamalar.com+%7C%E0%AE%AE%E0%AF%81%E0%AE%A4%E0%AE%B2%E0%AF%8D+%E0%AE%AA%E0%AE%95%E0%AF%8D%E0%AE%95%E0%AE%AE%E0%AF%8D%29&amp;hl=en"/>
    <meta property="og:site_name" content="Dinamalar"/>
    <meta property="article:published_time" content="2019-11-22T18:50:00+00:00"/>
    <meta property="og:title" content="இடஒதுக்கீடு குறித்து வெள்ளை அறிக்கை பிரதமருக்கு ஸ்டாலின் வேண்டுகோள்"/>
    <meta property="og:description" content="சென்னை, :அனைத்து இடஒதுக்கீடு விபரங்களும் அடங்கிய, வெள்ளை அறிக்கை ஒன்றை, லோக்சபா கூட்டத்தில், பிரதமர் மோடி தாக்கல் செய்ய வேண்டும்' என, தி.மு.க., தலைவர் ஸ்டாலின் வலியுறுத்திஉள்ளார்.அவரது - தினமலர்"/>
  </head>
  <body>
    <article>
      <h1>இடஒதுக்கீடு குறித்து வெள்ளை அறிக்கை பிரதமருக்கு ஸ்டாலின் வேண்டுகோள்</h1>
      <address>
        <time datetime="2019-11-22T18:50:00+00:00">22 Nov 2019, 18:50</time>
      </address>
      <p>சென்னை, :அனைத்து இடஒதுக்கீடு விபரங்களும் அடங்கிய, வெள்ளை அறிக்கை ஒன்றை, லோக்சபா கூட்டத்தில், பிரதமர் மோடி தாக்கல் செய்ய வேண்டும்' என, தி.மு.க., தலைவர் ஸ்டாலின் வலியுறுத்திஉள்ளார்.<br/><br/>அவரது அறிக்கை:பா.ஜ., ஆட்சியில், மத்திய அரசு அலுவலகங்களில், பிற்படுத்தப்பட்ட சமுதாயத்தினருக்கு, 27 சதவீத இடஒதுக்கீடு முழுமையாக வழங்கப்படுவதில்லை. பொது தொகுப்பில் உள்ள மருத்துவ படிப்பு இடங்களிலும், இடஒதுக்கீட்டை நிராகரிப்பது, பிற்படுத்தப்பட்ட சமுதாயத்தினரை திட்டமிட்டு வஞ்சிக்கும் போக்காகும்.<br/><br/>'நீட்' நுழைவு தேர்வு வாயிலாக, பிற்படுத்தப்பட்ட, பட்டியலின, பழங்குடியின மக்களுக்கு கிடைக்க வேண்டிய, இடஒதுக்கீடு உரிமையை தட்டிப் பறிப்பது, மன்னிக்க முடியாத துரோகம். <br/><br/>மத்திய அரசு அலுவலகங்களில், 27 சதவீத ஒதுக்கீட்டின் அடிப்படையில், மேற்கொள்ளப்பட்ட அனைத்து இடஒதுக்கீடு விபரங்களும் அடங்கிய வெள்ளை அறிக்கையை, லோக்சபாவில், பிரதமர் மோடி தாக்கல் செய்ய வேண்டும்; உரிய அரசியல் சட்டத் திருத்த மசோதாவை கொண்டு வர வேண்டும்.இவ்வாறு, அவர் கூறியுள்ளார்.</p>
      <h4>தி.மு.க., பாடம் கற்பிக்கும்!</h4>
      <p>'டுவிட்டர்' பக்கத்தில், ஸ்டாலின் கூறியிருப்பதாவது:வேலுாரில், தி.மு.க., - எம்.எல்.ஏ., நந்தகுமாரை, ஆளுங்கட்சியினர் மிரட்டியது போல, கோவையில், அரசு நிகழ்ச்சிக்கு சென்ற, எம்.எல்.ஏ., கார்த்திக் தடுத்து நிறுத்தப்பட்டு உள்ளார். எதிர்க்கட்சி எம்.எல்.ஏ.,க்களுக்கே, இந்த கதி எனில், அப்பாவி மக்களின் நிலை? சர்வாதிகாரப் போக்கை தொடரும் அமைச்சர்களுக்கு, தி.மு.க., தக்க பாடம் கற்பிக்கும்.இவ்வாறு, அவர் கூறியுள்ளார்.</p>
      <h4>சூத்திரதாரி யார்?</h4>
      <p>தி.மு.க., பொருளாளர் துரைமுருகன் அறிக்கை:'ஆட்சியில் இருந்தபோது, எந்தச் சாதனையும் செய்யாத ஸ்டாலினுக்கு, பாவமன்னிப்பு கிடையாது' என, புதிய வேடதாரியாக, முதல்வர் இ.பி.எஸ்., மாறி சாபம் விட்டுள்ளார். அவரது அரசியல் வாழ்க்கை துவங்கியது முதல், கோடநாடு வரை, எத்தனையோ பாவங்களுக்குச் சூத்திரதாரி தான், முதல்வர் இ.பி.எஸ்., <br/><br/>'தோல்வி பயத்தால், மறைமுக தேர்தல் என்ற முடிவெடுத்தீர்களா' என, ஸ்டாலின் கேட்டதில், என்ன தவறு இருக்க முடியும்? மொத்தத்தில், தான் எதையோ போட்டு உடைத்து விட்டதாக, முதல்வர் இ.பி.எஸ்., ஒப்புக் கொண்டுள்ளார். எதையோ அல்ல; அவர் உடைத்துஉள்ளது ஜனநாயகத்தை.இவ்வாறு, அவர் கூறியுள்ளார்.</p>
      <h4>கட்டணம் திரும்ப பெறலாம்தி.மு.க., தலைமை அறிக்கை:</h4>
      <p>மேயர், நகராட்சித் தலைவர், பேரூராட்சித் தலைவர் பதவிகளுக்கு விருப்ப மனு அளித்தவர்கள், கட்டணத்திற்கான ரசீதை கொடுத்து,வரும், 28 முதல், 30 வரை,மாவட்ட தி.மு.க., அலுவலகத்தில் பணத்தை பெறலாம்.இவ்வாறு, அதில் கூறப்பட்டுள்ளது.</p>
    </article>
  </body>
</html>