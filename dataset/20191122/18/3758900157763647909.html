<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-jaki-o-trzaskowskim-nikt-nie-robil-sobie-takich-zartow-z-wla,nId,3349101"/>
    <meta property="og:site_name" content="RMF24"/>
    <meta property="article:published_time" content="2019-11-22T18:05:00+00:00"/>
    <meta property="og:title" content="Jaki o Trzaskowskim: Nikt nie robił sobie takich żartów z własnego programu"/>
    <meta property="og:description" content="&quot;Nikt do tej pory nie robił sobie takich żartów z własnego programu, jak Rafał Trzaskowski&quot; – tak europoseł Prawa i Sprawiedliwości Patryk Jaki podsumował rok rządów prezydenta Warszawy Rafała Trzaskowskiego. W wyborach samorządowych Jaki przegrał z nim walkę o władzę w stolicy."/>
  </head>
  <body>
    <article>
      <h1>Jaki o Trzaskowskim: Nikt nie robił sobie takich żartów z własnego programu</h1>
      <address><time datetime="2019-11-22T18:05:00+00:00">22 Nov 2019, 18:05</time> by <a rel="author" href="https://www.rmf24.pl/tylko-w-rmf24/maciej-nycz" target="_blank">Maciej Nycz</a></address>
      <p>
        <b>"Nikt do tej pory nie robił sobie takich żartów z własnego programu, jak Rafał Trzaskowski" – tak europoseł Prawa i Sprawiedliwości Patryk Jaki podsumował rok rządów prezydenta Warszawy Rafała Trzaskowskiego. W wyborach samorządowych Jaki przegrał z nim walkę o władzę w stolicy.</b>
      </p>
      <figure>
        <img src="https://i.iplsc.com/-/0009EMZC91F335JB-C431.jpg"/>
        <figcaption>Europoseł Patryk Jaki<cite>/ Tomasz Gzell /PAP</cite></figcaption>
      </figure>
      <p>Europoseł Patryk Jaki podsumował na konferencji prasowej w Sejmie dotychczasowe działania obecnego prezydenta stolicy Rafała Trzaskowskiego. Poinformował, że zaktualizowano stronę trzaskowskiwatch.com, na której zebrano wszystkie obietnice z kampanii prezydenckiej Trzaskowskiego. <b>Jaki wyliczył, że na 59 obietnic zrealizowane zostały tylko cztery.</b></p>
      <h4>"Miasto nie radzi siebie nawet z problemem kóz"</h4>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=nFhL0AhgdASJvyNzQgeNl3a5fdpZeYbeYU9PWdo.Fv..o7/url=http%3A%2F%2Fwww.rmf24.pl%2Ffakty%2Fpolska%2Fnews-12-martwych-koz-na-wyspie-na-wisle-zarzuty-dla-wlasciciela%2CnId%2C3233568%3Fparametr%3Dembed_tyt_zdj">12 martwych kóz na wyspie na Wiśle. Zarzuty dla właściciela</a>
      </p>
      <figure>
        <img src="https://i.iplsc.com/12-martwych-koz-na-wyspie-na-wisle-zarzuty-dla-wlasciciela/00099HDAV4YFCCQO-C128.jpg"/>
      </figure>
      <p>W opinii Jakiego po roku rządów Trzaskowskiego nadal nie ma jasnej wizji zarządzania stolicą, a zamiast tego - jak mówił - "mamy dziwaczne projekty",<a href="https://www.rmf24.pl/fakty/polska/news-trzaskowski-deklaracja-lgbt-jest-realizowana,nId,3341291"><u><b> takie jak LGBT+</b></u></a>, tramwaje różnorodności oraz wojnę ideologiczną.</p>
      <p><i>Dodatkowo, w sposób znaczący spadła jakość zarządzania miastem, nawet w stosunku do Hanny Gronkiewicz-Waltz, czego najlepszym symbolem jest to, że miasto nie radzi siebie nawet z problemem kóz</i> - zauważył Jaki. Podkreślił też, że Warszawa była jedynym miastem w Polsce, które miało problemy z wypłatą pieniędzy z programu 500 plus.<br/><br/>Kolejnym problem, na jaki zwrócił uwagę polityk, to <a href="https://www.rmf24.pl/tylko-w-rmf24/popoludniowa-rozmowa/news-rabiej-o-odszkodowaniu-za-awarie-w-czajce-czekamy-na-raport-,nId,3334754"><u><b>gospodarowanie odpadami komunalnymi. </b></u></a><i>Rafał Trzaskowski obiecywał, że uporządkuje sferę związaną z miejskimi śmieciami (...), a zamiast tego mamy podwyżki, w niektórych przypadkach nawet o 200 procent</i> - mówił Jaki. Zwrócił także uwagę na program walki ze smogiem, w ramach którego PO obiecywała 100 proc. dopłat do wymiany pieców, a także likwidację do 2020 r. wszystkich kopciuchów. <i>Dopłat nie ma, kopciuchy, jak stały, tak stoją </i>- stwierdził. </p>
      <p>Mówiąc o infrastrukturze, Jaki wspominał o obietnicach Platformy oraz Trzaskowskiego dotyczących budowy III, IV i V linii metra. Jak mówił, z pomysłu IV i V linii wycofali się po wyborach, natomiast przedstawili projekt III linii metra. <i>I projekt III linii metra to jest niemalże plagiat naszego pomysłu z kampanii wyborczej, z którego wszyscy się nabijali</i> - ocenił.<br/><br/><i>Jest taki jeden symbol rządów PO w Warszawie, mianowicie obwodnica śródmiejska</i> - wyliczał dalej Jaki. Stwierdzi, że każdym razem, gdy Platforma rozpoczyna swoje rządy w Warszawie, obiecuje skończenie obwodnicy, a po przejęciu władzy, wycofuje się z niej. <i><b>Tej tradycji Hanny Gronkiewicz-Waltz dotrzymał Rafał Trzaskowski </b>i również wycofał się z tej obietnicy związanej z zakończeniem obwodnicy śródmiejskiej</i> - powiedział Jaki.</p>
      <h4>"To jest kuriozum w skali światowej"</h4>
      <figure>
        <img src="https://i.iplsc.com/patryk-jaki-i-sebastian-kaleta/0009EMZUUSEMVLE6-C123-F4.png"/>
        <figcaption>Patryk Jaki i Sebastian Kaleta<cite>/ Tomasz Gzell /PAP</cite></figcaption>
      </figure>
      <p>Jaki nawiązał także do problemu reprywatyzacji w stolicy. Przypomniał, że w tej kwestii "obiecano nowe otwarcie", a w zamian dokonały się zmiany na gorsze. <i><b>Miasto nadal skarży korzystne dla miasta decyzje</b>, to jest kuriozum w skali światowej; przez to Warszawa traci nieruchomości, traci również bardzo cenne ziemie warte setki milionów złotych, których w budżecie Warszawy rzekomo brakuje</i> - ocenił.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Ffakty%2Fpolska%2Fnews-trzaskowski-pis-opowiada-bzdury-o-rzekomych-planach-deprawow%2CnId%2C2876800%3Fparametr%3Dembed_tyt">Trzaskowski: PiS opowiada bzdury o rzekomych planach deprawowania dzieci</a>
      </p>
      <p>Jaki podkreślił, że Warszawę zżera korupcja, a stolicą rządzą deweloperzy. Przekonywał, że to wspaniałe miasto, które zostało przez Rafała Trzaskowskiego wciągnięte w niepotrzebną wojnę ideologiczną. <i>Stało się niestety to, co przewidywałem: <b>tragiczny, fatalny rok</b></i><b> </b>- mówił o prezydenturze Trzaskowskiego. Oceniając samego Trzaskowskiego, powiedział: "Jeden z najgorszych samorządowców, jeśli nie najgorszy samorządowiec w Polsce".</p>
    </article>
  </body>
</html>