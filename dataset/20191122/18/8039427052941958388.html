<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=961791"/>
    <meta property="og:site_name" content="Andhrajyothy"/>
    <meta property="article:published_time" content="2019-11-22T18:00:54+00:00"/>
    <meta property="og:title" content="&quot;పర్సనల్‌ సమాచారం భద్రంగా ఉండాలంటే.. వాట్సాప్‌ డిలీట్‌ చేసేయండి&quot;"/>
    <meta property="og:description" content="ADVT"/>
  </head>
  <body>
    <article>
      <h1>"పర్సనల్‌ సమాచారం భద్రంగా ఉండాలంటే.. వాట్సాప్‌ డిలీట్‌ చేసేయండి"</h1>
      <address>
        <time datetime="2019-11-22T18:00:54+00:00">22 Nov 2019, 18:00</time>
      </address>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p>ఈరోజుల్లో ప్రతి ఫోన్లోనూ ప్రతి ఒక్కరూ వాడే ప్రోగ్రాముల్లో ఒకటి వాట్సాప్‌. చాలామంది నిత్యం చేసే పనుల్లో సగం ఆన్‌లైన్లోనే జరుగుతున్నాయి. వాటిలో సగం పైగా వాట్సాప్‌ ఆధారంగానే నడుస్తున్నాయంటే ఆశ్చర్యం లేదు. చాట్‌ చేయడం, ఫైల్స్‌ పంపడం, నెట్‌ బేస్డ్‌ ఆడియో కాల్స్‌.. వీడియో కాల్స్‌... ఇలా నిత్యం ఎన్నెన్నో పనుల్ని వాట్సాప్‌ ద్వారా చేస్తున్నారు జనం. ప్రతి చిన్న పనికీ ఓ వాట్సాప్‌ గ్రూప్‌ ఏర్పరచుకుని సొంత విషయాల్ని ధైర్యంగా పంచుకుంటున్నారు. ఎందుకంటే - వాట్సాప్‌లో జరిగే కమ్యూనికేషన్‌ సమాచారమంతా ఎన్‌క్రిప్ట్ అయి ఉంటుందన్న భరోసా జనానికి ఉంది.</p>
      <p> కానీ ఆలోచించండి. ఆ భరోసాయే లేకపోతే - వాట్సాప్‌లో మనం పోస్ట్‌ చేసే సమాచారానికి భద్రతే కరువైతే - మరి వాట్సాప్‌ కంటే పెద్ద ప్రమాదం మరేదీ ఉండబోదు. ఎందుకంటే ఈ మధ్య వాట్సాప్‌ మరీ పర్సనల్‌ అయిపోయింది. ఒకరి వాట్సాప్‌ ఎకౌంట్లో ఏం జరిగిందో తెలిస్తే - ఆ వ్యక్తి గురించి చాలా విషయాలు తెలుస్తాయన్నది సత్యదూరం కాదు. </p>
      <p>ఇలా ప్రతినిత్యం కోట్లాది వ్యక్తుల పర్సనల్‌ డేటాని ట్రాన్స్‌ఫర్‌ చేస్తున్న వాట్సాప్‌... ఆ యూజర్ల సమాచారానికి సంబంధించి - గూఢచారిలా పనిచేస్తే? అమ్మో! అంతకంటే డేంజర్‌ ఉంటుందా? అయితే ఆరోపణ ఎంతవరకూ నిజమో అబద్ధమో తెలియదుగానీ, వాట్సాప్‌ ఒక గూఢచారి ( స్పై ) ప్రోగ్రామ్‌కు అనుబంధంగా పనిచేస్తోందంటూ ఆరోపణ అయితే వచ్చింది. ఆ ఆరోపణ చేసింది ఎవరో కాదు. మరో ప్రసిద్ధ కమ్యూనికేషన్‌ టూల్‌ అయిన 'టెలిగ్రామ్‌'ని కనిపెట్టిన పావెల్‌ డురోవ్‌. వాట్సాప్‌లో మనం ఇచ్చిన సమాచారం మీదే కాదు, యాప్‌ ద్వారా మనం వాడని ఫొటోల మీదా మెసేజెస్ మీదా కూడా వాట్సాప్‌ నిత్యం ఓ కన్నేసి గూఢచారిలా పనిచేస్తోందని డురోవ్‌ ఆరోపణ చేశారు. "కరెప్టెడ్‌ వీడియోస్‌ ను ఉపయోగించి హ్యాకర్లు - యూజర్ల స్మార్ట్‌ఫోన్లలోకి ఎంటరై వాట్సాప్‌ ద్వారా డేటా తెలుసుకుంటున్నారు. అసలు వాట్సాప్‌ ఎప్పటికీ భద్రమైన యాప్‌ కాలేదు" - అంటూ డురోవ్‌ తన బ్లాగ్‌లో రాశారు. "మీ పర్సనల్‌ ఫొటోలూ మెసేజెస్‌ భద్రంగా ఉండాలంటే వాట్సాప్‌ డిలీట్‌ చేయండి" అంటూ వాట్సాప్‌ యూజర్లను హెచ్చరించారు.</p>
      <p> </p>
      <p>వాట్సాప్‌ మీదే కాదు... దాన్ని సొంతం చేసుకున్న ఫేస్‌బుక్‌ మీద కూడా డురోవ్‌ విరుచుకుపడ్డారు. సమాచారపరంగా ఏమాత్రం సెక్యూరిటీ లేకపోయినా ఇవి జనంలో ప్రాచుర్యం పొందాయంటూ - ఆరేళ్ల క్రితం తాము ఆవిష్కరించిన టెలిగ్రామ్‌ మాత్రం పక్కా భద్రమైన యాప్‌ అంటూ భరోసా ఇచ్చారు. ఓహో అదా సంగతి? వాట్సాప్‌ అన్నది టెలిగ్రామ్‌కి పోటీ యాప్‌ కదా? బహుశా దాని పేరు చెడగొట్టడం కోసమే డురోవ్‌ అలా రాసుంటారు - అనుకుంటున్నారా? మీకు ఆ ధైర్యం ఉంటే మంచిదే. కానీ ఒక ఆరోపణ వచ్చినప్పుడు దాని గురించి మనం ఏమనుకుంటున్నాం అన్నది అంత ముఖ్యం కాదు. అది నిజమా కాదా అన్నదే అన్నిటికంటే ముఖ్యం. ఎందుకంటే - వాట్సాప్‌ అన్నది హ్యాకర్ల బారిన పడడం అన్నది నిజమైతే యూజర్ల సమాచారం రోడ్డున పడ్డట్టే!</p>
    </article>
  </body>
</html>