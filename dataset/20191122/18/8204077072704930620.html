<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/novini/346/a/slujiteli-zavedoha-delo-sreshtu-mcdonalds-zaradi-nasilie-na-rabototo-miasto-293708/"/>
    <meta property="og:site_name" content="Investor.bg"/>
    <meta property="article:published_time" content="2019-11-22T18:30:00+00:00"/>
    <meta property="og:title" content="Служители заведоха дело срещу McDonald’s заради насилие на работото място"/>
    <meta property="og:description" content="В иска се твърди, че McDonald’s в качеството си на наемодател не е успял да проектира магазините си така, че да сведе до минимум проявите на насилие"/>
  </head>
  <body>
    <article>
      <h1>Служители заведоха дело срещу McDonald’s заради насилие на работото място</h1>
      <h2>В иска се твърди, че McDonald’s в качеството си на наемодател не е успял да проектира магазините си така, че да сведе до минимум проявите на насилие</h2>
      <address><time datetime="2019-11-22T18:30:00+00:00">22 Nov 2019, 18:30</time> by <a rel="author">Десислава Йорданова</a></address>
      <p>Седемнадесет служители на McDonald’s съдят компанията, като твърдят, че веригата за бързо хранене не е успяла да се справи с актовете на насилие на работното място. През май работниците на „McDonald’s“ подадоха жалба до Американската администрация по безопасност и здраве, като поискаха от агенцията да разследва модел на насилие в ресторантите. В Чикаго, родният град на компанията, спешният номер 911 обикновено получава повече от 20 обаждания на ден от ресторантите на McDonald’s, според разследването.</p>
      <p>В иска се твърди, че McDonald’s в качеството си на наемодател не е успял да проектира магазините си така, че да сведе до минимум проявите на насилие. Като част от националния си проект за реконструкция, който включва инсталиране на пунктове за самостоятелна поръчка и цифрови табла за менюта, в много ресторанти на McDonald’s в САЩ вече има разделени щандове. Широките отвори и намалената височина на гишетата създават предпоставки клиентите по-лесно да отиват зад тезгяха или да се качват върху него и да се изправят срещу служителите.</p>
      <p>В съдебното дело се твърди също, че McDonald's не е успяла да осигури подходящо обучение на служителите за това как да се справят с конфликтите в ресторантите си. През август компанията обяви ново обучение за супервайзърите и персонала, но ищците заявиха, че все още не са получили необходимите инструкции.</p>
      <p>Съдебният процес изиска съдебно разпореждане, което би означавало прекратяване на скъпите ремонти на McDonald’s, които струват на компанията и нейните франчайзи милиарди долари. Около две трети от локациите на веригата в Съединените щати са обновени, според данни на Комисията по ценните книжа и борсите на САЩ.</p>
      <p>Всеки от 17-те ищци е бил или жертва на насилие, или свидетел на насилие над колегите си.</p>
      <p>„McDonald’s поема сериозно своята отговорност за осигуряване и насърчаване на безопасна работна среда за нашите служители и заедно с франчайзите ни продължаваме да инвестираме в програми за обучение, които поддържат безопасна среда за клиентите и членовете на екипа“, се казва в съобщение на компанията. „В допълнение към обучението McDonald’s поддържа строги политики срещу насилието в своите ресторанти“, се пояснява още в него.</p>
      <p>Делото, заведено в четвъртък, става факт, след като гигантът за бързо хранене обяви нов изпълнителен директор и нов президент на McDonald’s в САЩ. Новият изпълнителен директор на компанията Крис Кемпзински, който встъпи в длъжност, след като бордът уволни Стив Истърбрук, помоли служителите за обратна връзка относно McDonald's в съобщение в понеделник, съобщава CNBC.</p>
      <p>В четвъртък акциите на McDonald’s се търгуваха със спад в цената от 1%. Книжата на компанията, която се оценява на 149,1 млрд. долара, са поскъпнали с близо 9% от началото на годината.</p>
      <p>
        <i>По статията работиха: <a href="https://www.investor.bg/novini/346/a/slujiteli-zavedoha-delo-sreshtu-mcdonalds-zaradi-nasilie-na-rabototo-miasto-293708/znvygb:qrfvfynin.lbeqnabin@vairfgbe.ot">Десислава Йорданова</a>, редактор <a href="https://www.investor.bg/novini/346/a/slujiteli-zavedoha-delo-sreshtu-mcdonalds-zaradi-nasilie-na-rabototo-miasto-293708/znvygb:ryran.vyvrin@vairfgbe.ot">Елена Илиева</a></i>
      </p>
      <related>
        <h4>Още по темата</h4>
        <a href="https://www.investor.bg/zoom/355/a/mcdonalds-uvolni-izpylnitelniia-si-direktor-zaradi-vryzka-sys-slujitel-292475/"/>
        <a href="https://www.investor.bg/novini/346/a/i-mcdonalds-shte-opita-veganskite-sandvichi-na-beyond-meat-290107/"/>
      </related>
      <related>
        <a href="https://www.investor.bg/novini/346/a/burger-king-atakuva-meniutata-happy-na-mcdonalds-281679/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/346/a/predstavianeto-na-mcdonalds-izvyn-sasht-stimulira-rezultatite-za-trimesechieto-276251/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/346/a/rezultatite-na-mcdonalds-lesno-zadminaha-ochakvaniiata-na-analizatorite-254851/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>