<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/22/klitina-zayavyla-pro-vtruchannya-hakeriv-v-yiyi-lystuvannya-z-dzhokerom/"/>
    <meta property="og:site_name" content="Рубрика"/>
    <meta property="article:published_time" content="2019-11-22T18:02:07+00:00"/>
    <meta property="og:title" content="Клітіна заявила про втручання хакерів в її листування з Джокером"/>
    <meta property="og:description" content="Заступник міністра інфраструктури з питань європейської інтеграції Олександра Клітіна підтвердила факт листування з пранкером Джокером, зазначивши, що його зміст було змінено. Про це чиновниця розповіла сьогодні на брифінгу, який відбувся в коворкінгу “ПеремогаSpace” в Києві, пишуть Букви. Так, спочатку переписку з Джокером Клітіна назвала “нечесними інсинуаціями” і відмовилася її коментувати. Згодом чиновниця все ж визнала, […]"/>
  </head>
  <body>
    <article>
      <h1>Клітіна заявила про втручання хакерів в її листування з Джокером</h1>
      <address><time datetime="2019-11-22T18:02:07+00:00">22 Nov 2019, 18:02</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/11/Oleksandra-Klitina-860x449.jpg"/>
      </figure>
      <p>
        <b>
          <b>Заступник міністра інфраструктури з питань європейської інтеграції Олександра Клітіна підтвердила факт листування з пранкером Джокером, зазначивши, що його зміст було змінено.</b>
        </b>
      </p>
      <p>Про це чиновниця розповіла сьогодні на брифінгу, який відбувся в коворкінгу “ПеремогаSpace” в Києві, пишуть <a href="https://bykvu.com/ua/bukvy/klitina-zajavila-chto-ee-perepiska-s-dzhokerom-byla-izmenena-i-zapodozrila-hakerov/">Букви.</a></p>
      <p>Так, спочатку переписку з Джокером Клітіна назвала “нечесними інсинуаціями” і відмовилася її коментувати.</p>
      <p>Згодом чиновниця все ж визнала, що таке листування мало місце, і назвала його “нечесною маніпуляцією”. За словами Клітіної, це може бути атакою “проти команди президента”.</p>
      <p>“Я хочу сказати, що це листування – фактично там можна написати все що завгодно. І це також є маніпуляцією. І якщо міністр вірить тому, що хтось там пише – Джокер, то це його право. Це маніпуляція і нечесна маніпуляція проти мене… Я думаю, що це дійсно атака проти команди президента, і я десь там збоку потрапила”, – зазначила заступник міністра.</p>
      <figure>
        <iframe src="https://www.youtube.com/embed/CbOPpq4rmEo" width="600" height="315" data-service="Youtube" scrolling="no"/>
      </figure>
      <p>На уточнююче запитання, хто на її думку здійснив таку маніпуляцію, Клітіна заявила, що не знає.</p>
      <p>“Ну звідки я знаю? Джокера запитайте, команду Джокера. Звідки я знаю, хто там в його команді? Але хочу сказати, що вони досить професійно працюють”, – повідомила вона.</p>
      <p>При цьому чиновниця не здогадується, хто може бути Джокером. Як наголосила Клітіна, листування було змінено пранкером і спочатку мало інший вигляд. Також заступник міністра заявила, що не може оприлюднити оригінальний варіант листування, оскільки воно “відразу зникло”.</p>
      <p>Клітіна підозрює втручання хакерів.</p>
      <p>“Воно (листування, – ред.) було не таким… У мене його немає. Я не буду вдаватися в технічні подробиці, але у мене зникла ця переписка… Я думаю, це точно хакерська атака, і досить професійна… Я вам просто скажу: це нечесна маніпуляція. Листування було змінено. Так, я дійсно відповіла, скажімо так. Але те, що було опубліковано, – це взагалі не зовсім те, що було в листуванні. І воно просто зникло відразу”, – наголосила Клітіна.</p>
      <p>Раніше Криклій <a href="https://rubryka.com/2019/11/22/ministr-infrastruktury-hoche-zvilnyty-svoyu-zastupnytsyu-yaka-nibyto-otrymala-posadu-cherez-lizhko/">заявив, що на наступному засіданні Кабінету міністрів проситиме про звільнення заступниці з питань європейської інтеграції Олександри Клітіної.</a></p>
      <p>На це <a href="https://rubryka.com/2019/11/22/zastupnytsya-krykliya-bude-sudytys-za-posadu-jty-ne-planuye/">заступниця міністра інфраструктури заявляє, що у скандалу з нібито її потраплянням на посаду через ліжко є замовники і що вона подаватиме до суду.</a></p>
      <p>Нагадаємо, 19 листопада у мережу злили запис розмови депутатів від “Слуги народу” у Кривому Розі, де вони обговорюють заступницю міністра інфраструктури Владислава Криклія, яка нібито потрапила на посаду “через ліжко”. Розмову у Telegram-каналі опублікував нардеп Антон Поляков.</p>
      <p>Олександра Клітіна до свого призначення обіймала посаду керівниці Офісу підтримки реформ Міністерства інфраструктури України. Працювала не тільки з міністром Володимиром Омеляном, але і з його попередником – Андрієм Пивоварським, будучи його радницею.</p>
    </article>
  </body>
</html>