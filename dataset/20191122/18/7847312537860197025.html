<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474270-wazny-komunikat-cis-marszalek-nie-znala-wyniku-glosowania"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T18:03:18+00:00"/>
    <meta property="og:title" content="Ważny komunikat CIS! &quot;Marszałek Sejmu w momencie podejmowania decyzji o anulowaniu głosowania nie znała jego wyniku&quot;"/>
    <meta property="og:description" content="Potwierdzono, że podczas głosowania nad wyborem posłów do KRS zawiesiły się dwa czytniki systemu do głosowań."/>
  </head>
  <body>
    <article>
      <h1>Ważny komunikat CIS! "Marszałek Sejmu w momencie podejmowania decyzji o anulowaniu głosowania nie znała jego wyniku"</h1>
      <address><time datetime="2019-11-22T18:03:18+00:00">22 Nov 2019, 18:03</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Marszałek Sejmu w momencie podejmowania decyzji o przerwaniu i anulowaniu czwartkowego głosowania nie znała jego wyniku - zapewniło w piątek Centrum Informacyjne Sejmu. Potwierdzono - podało CIS - że podczas głosowania nad wyborem posłów do KRS zawiesiły się dwa czytniki systemu do głosowań.</b>
      </p>
      <p>
        <a href="https://wpolityce.pl/polityka/474130-lewica-i-ko-atakuja-rzecznik-pis-tlumaczy-decyzje-marszalek">Gorąco na Wiejskiej! Lewica i KO atakują. Rzecznik PiS: „Wezwania do powtórnego głosowania padały ze wszystkich stron sali”</a>
      </p>
      <p>
        <a href="https://wpolityce.pl/polityka/474178-zobacz-jak-wygladal-przebieg-glosowania-na-czlonkow-krs">ZOBACZ, jak wyglądał przebieg głosowania ws. członków Krajowej Rady Sądownictwa. Sejm publikuje stenogram z burzliwych obrad</a>
      </p>
      <p>
        <a href="https://wpolityce.pl/polityka/474222-prezes-pis-decyzja-pani-marszalek-byla-wlasciwa-wideo">Prezes PiS: Decyzja pani marszałek była właściwa. Wniosek o odwołanie to demonstracja polityczna. Nie doszło do przestępstwa. WIDEO</a>
      </p>
      <p>W piątkowym komunikacie CIS zaznaczono, że w czwartek marszałek Sejmu Elżbieta Witek „dwukrotnie podjęła decyzję o anulowaniu głosowań z uwagi na sygnalizowaną przez grupę posłów – ze wszystkich klubów parlamentarnych – trudność w oddaniu prawidłowego i kompletnego głosu, spowodowaną usterkami technicznymi”.</p>
      <p>Podkreślono, że „praktyka anulowania głosowań i ich powtarzania nie stoi w sprzeczności z wieloletnim obyczajem parlamentarnym, a podobne przykłady występowały w każdej kadencji Sejmu”.</p>
      <p>CIS poinformował ponadto, że „Ośrodek Informatyki Kancelarii Sejmu, po analizie logów z systemu do głosowania na sali posiedzeń potwierdził”, że w czwartek w głosowaniach „nr 48 i 49 nad wyborem na stanowisko sędziego Trybunału Konstytucyjnego wystąpiły problemy z korzystaniem z karty do głosowań, w wyniku którego jeden z posłów klubu opozycyjnego nie oddał głosu, oraz podczas głosowania nr 52 nad wyborem posłów-członków Krajowej Rady Sądownictwa nastąpiło zawieszenie dwóch czytników systemu do głosowań”.</p>
      <blockquote>Kancelaria Sejmu podkreśla, że Marszałek Sejmu w momencie podejmowania decyzji o przerwaniu i anulowaniu głosowania, nie znała jego wyniku. Przy stole prezydialnym, przy którym zasiada Marszałek Sejmu w asyście urzędników Kancelarii Sejmu, na monitorach wyświetlana jest jedynie informacja o liczbie posłów, którzy oddali głos</blockquote>
      <p>— głosi komunikat.</p>
      <p>
        <b>Działający obecnie w Kancelarii Sejmu system obsługi głosowań został zainstalowany w 2001 r., czyli 18 lat temu; trwa ogłoszony przez Kancelarię Sejmu przetarg na wykonawcę nowego systemu, wpłynęły dwie oferty - podało również w piątek Centrum Informacyjne Sejmu.</b>
      </p>
      <p>CZYTAJ RÓWNIEŻ: <a href="https://wpolityce.pl/polityka/474194-wiceszef-mswia-chce-informacji-ws-sprzetu-do-glosowania">Wiceszef MSWiA chce informacji ws. sprzętu do głosowania. Szefernaker: „To problem, który pojawia się w ostatnim czasie często”</a></p>
      <blockquote>Aktualnie działający w Kancelarii Sejmu system obsługi głosowań został zainstalowany w 2001 r., czyli 18 lat temu. Kancelaria Sejmu od kilku lat czyni starania o zastąpienie go nowym, bezawaryjnym rozwiązaniem. Przetargi ogłaszane w latach ubiegłych przez Kancelarię Sejmu nie doprowadziły jak dotąd – bez winy Kancelarii Sejmu – do wdrożenia nowego systemu. O poszczególnych etapach Kancelaria Sejmu informowała opinię publiczną na bieżąco</blockquote>
      <p>— napisano w komunikacie CIS opublikowanym w piątek na stronach Sejmu.</p>
      <p>CIS przypomina, że umowa z wykonawcą nowego sytemu głosowań została podpisana w lutym 2017 r. Wobec przedłużającego się okresu testów i opóźnień w uruchomieniu systemu Kancelaria Sejmu naliczyła wykonawcy kary umowne, a w październiku 2018 r. odstąpiła od umowy. CIS zastrzega, że przekazywał informację na temat tamtego postępowania w 2017 r. i 2018 r.</p>
      <p>Przedstawiając stan obecny tych starań CIS przypomniał też, że w 2019 r. Kancelaria Sejmu podjęła kolejną próbę wyłonienia dostawcy nowego systemu obsługi posiedzeń, a z uwagi na wartość projektowanego zamówienia, ogłoszono przetarg nieograniczony.</p>
      <blockquote>W zakreślonym przez Kancelarię Sejmu terminie wpłynęły dwie oferty: Sygnity Spółka Akcyjna oraz konsorcjum firm: Pentacomp Systemy Informatyczne S.A. oraz 3CityElektronics Sp. z o.o. Aktualnie Kancelaria Sejmu czeka na szczegółowe informacje od potencjalnego wykonawcy, które powinny umożliwić rozstrzygnięcie przetargu</blockquote>
      <p>— poinformowano w komunikacie CIS.</p>
      <p>Informacja CIS pojawiła się po czwartkowym głosowaniu w sprawie wyboru przez Sejm członków Krajowej Rady Sądownictwa. Głosowanie to zostało - decyzją marszałek Sejmu Elżbiety Witek - anulowane i następnie odbyło się powtórne. Witek uzasadniała tę decyzję tym, że są posłowie, którzy zgłaszają problemy z systemem do głosowania. Posłowie opozycji w związku z tym, że nie podano wyników pierwszego głosowania i zarządzono powtórne, ocenili, że doszło do oszustwa.</p>
      <p>
        <b>PEŁNA TREŚĆ <a href="http://sejm.gov.pl/Sejm9.nsf/komunikat.xsp?documentId=B44E70E50746388FC12584BA005F58E5">KOMUNIKATU CIS</a>: Anulowanie głosowań nr 49 i 52 podczas pierwszego posiedzenia IX kadencji Sejmu RP.</b>
      </p>
      <blockquote>W dniu 21 listopada 2019 r. Marszałek Sejmu dwukrotnie podjęła decyzję o anulowaniu głosowań z uwagi na sygnalizowaną przez grupę posłów – ze wszystkich klubów parlamentarnych – trudność w oddaniu prawidłowego i kompletnego głosu, spowodowaną usterkami technicznymi.<br/><br/>Warto podkreślić, że praktyka anulowania głosowań i ich powtarzania nie stoi w sprzeczności z wieloletnim obyczajem parlamentarnym, a podobne przykłady występowały w każdej kadencji Sejmu.<br/><br/>Bardzo zbliżona sytuacja do obecnie omawianej miała miejsce m.in. podczas 90. posiedzenia VII kadencji Sejmu w dniu 9 kwietnia 2015 r., kiedy to Sejm, również za pomocą tzw. wyboru z listy, decydował o wyborze Generalnego Inspektora Ochrony Danych Osobowych. Wówczas Marszałek Sejmu przychylił się do apeli pochodzących z Sali i zdecydował o ponownym przeprowadzeniu głosowania.<br/><br/>Ośrodek Informatyki Kancelarii Sejmu, po analizie logów z systemu do głosowania na sali posiedzeń potwierdza, że w dniu 21 listopada br., w głosowaniu nr 48 i 49 nad wyborem na stanowisko sędziego Trybunału Konstytucyjnego wystąpiły problemy z korzystaniem z karty do głosowań, w wyniku którego jeden z posłów klubu opozycyjnego nie oddał głosu, a podczas głosowania nr 52 nad wyborem posłów-członków Krajowej Rady Sądownictwa nastąpiło zawieszenie dwóch czytników systemu do głosowań.<br/><br/>W odniesieniu do pojawiających się w przestrzeni medialnej pytań o nieujęcie w sprawozdaniu stenograficznym z posiedzenia Sejmu słów wypowiedzianych przez urzędnika, Kancelaria Sejmu informuje, że w sprawozdaniu stenograficznym są odnotowywane wypowiedzi posłów oraz uczestników posiedzenia biorących udział w dyskusji.<br/><br/>Kancelaria Sejmu podkreśla, że Marszałek Sejmu w momencie podejmowania decyzji o przerwaniu i anulowaniu głosowania, nie znała jego wyniku. Przy stole prezydialnym, przy którym zasiada Marszałek Sejmu w asyście urzędników Kancelarii Sejmu, na monitorach wyświetlana jest jedynie informacja o liczbie posłów, którzy oddali głos.</blockquote>
      <p>kpc/PAP/sejm.gov.pl</p>
    </article>
  </body>
</html>