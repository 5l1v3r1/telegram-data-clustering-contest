<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562872/kakokairia-boyliaxe-i-thasos-apo-tin-entoni-brochoptwsi-dramatiki-i-katastasi-vids-"/>
    <meta property="og:site_name" content="NOOZ."/>
    <meta property="article:published_time" content="2019-11-22T18:45:00+00:00"/>
    <meta property="og:title" content="Κακοκαιρία: &quot;Βούλιαξε&quot; η Θάσος από την έντονη βροχόπτωση- Δραματική η κατάσταση [vids]"/>
    <meta property="og:description" content="Δραματική είναι η κατάσταση σε πολλές περιοχές της νότιας Θάσου όπου λόγω της συνεχιζόμενης και έντονης βροχόπτωσης τα δυο τελευταία 24ωρα έχουν δημιουργηθεί σημαντικά προβλήματα."/>
  </head>
  <body>
    <article>
      <h1>Κακοκαιρία: "Βούλιαξε" η Θάσος από την έντονη βροχόπτωση- Δραματική η κατάσταση [vids]</h1>
      <address>
        <time datetime="2019-11-22T18:45:00+00:00">22 Nov 2019, 18:45</time>
      </address>
      <p>
        <b>Δραματική είναι η κατάσταση σε πολλές περιοχές της νότιας Θάσου όπου λόγω της συνεχιζόμενης και έντονης βροχόπτωσης τα δυο τελευταία 24ωρα έχουν δημιουργηθεί σημαντικά προβλήματα.</b>
      </p>
      <p>Το μεσημέρι της Παρασκευής, με απόφαση του Περιφερειάρχη Ανατολικής Μακεδονίας και Θράκης <b>Χρήστου Μέτιου</b>, έξι περιοχές του νησιού κηρύχθηκαν σε <b>κατάσταση έκτακτης ανάγκης</b>, μετά από σχετικό αίτημα που υπέβαλε ο νησιωτικός δήμος.</p>
      <p>Από το πρωί της Παρασκευής δεν εκτελούνται τα ακτοπλοϊκά δρομολόγια από και προς το νησί της Θάσου λόγω των ισχυρών θυελλωδών ανέμων που πνέουν στο Θρακικό πέλαγος, εντάσεως μέχρι και επτά μποφόρ.</p>
      <p>Το τελευταίο 24ωρο, δρόμοι έχουν μετατραπεί σε <b>ορμητικούς χειμάρρους</b> παρασύροντας <b>αυτοκίνητα</b> και ότι άλλο βρεθεί στο διάβα τους, ρέματα και αρδευτικά κανάλια έχουν υπερχειλίσει, πολλά σημεία του οδικού δικτύου δεν είναι προσβάσιμα, ενώ χρειάστηκε η συνδρομή της Πυροσβεστικής Υπηρεσίας προκειμένου να απεγκλωβιστούν κάτοικοι σε οικισμούς όπου το νερό μπήκε κυριολεκτικά μέσα στα σπίτια τους και ήταν αδύνατη η μετακίνησή τους.</p>
      <p>Πολλές παραλίες θυμίζουν βομβαρδισμένα τοπία, κατολισθήσεις υπάρχουν σε πολλά σημεία του οδικού δικτύου, ενώ τα ορμητικά νερά έχουν προκαλέσει μεγάλες και εκτεταμένες ζημιές σε επιχειρήσεις και κατοικίες. </p>
      <p>
        <b>Διαβάστε: <a href="https://www.nooz.gr/greece/1562736/kakokairia-se-katastasi-ektaktis-anagkis-kabala-kai-thasos-problimata-se-oli-ti-chwra-vid-">Κακοκαιρία: Σε κατάσταση έκτακτης ανάγκης Καβάλα και Θάσος- Προβλήματα σε όλη τη χώρα [vid]</a></b>
        <br/>
        <b>Διαβάστε: <a href="https://www.nooz.gr/greece/1562768/kakokairia-kindyneysan-zwes-sti-chalkidiki-dyskoli-i-katastasi-stin-olympiada-vid-pics-">Κακοκαιρία: Κινδύνευσαν ζωές στη Χαλκιδική- Δύσκολη η κατάσταση στην Ολυμπιάδα [vid] [pics]</a></b>
      </p>
      <hr/>
      <p>
        <b>Δείτε τα σχετικά βίντεο:</b>
      </p>
      <figure>
        <iframe src="https://www.youtube.com/embed/5giKiTY8tP8" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/6a47va7GQaE" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/rSqKZVXPC3Y" width="640" height="360" data-service="Youtube" scrolling="no"/>
      </figure>
      <hr/>
      <hr/>
      <p>Τις επόμενες ώρες αναμένεται να φτάσουν στο νησί ενισχύσεις από την Καβάλα με άντρες, οχήματα και άλλα μηχανήματα της Πυροσβεστικής Υπηρεσίας σε μια προσπάθεια να αντιμετωπιστούν τα μεγάλα προβλήματα που δημιουργεί η κακοκαιρία στο νησί.</p>
      <p>Για πρωτοφανή βροχή κάνει λόγο ο δήμαρχος Θάσου <b>Λευτέρης Κυριακίδης</b> μιλώντας στο ΑΠΕ – ΜΠΕ, υπογραμμίζοντας ότι το πρωί του Σαββάτου αναμένονται και <b>μηχανήματα του Στρατού και της Περιφέρειας Α.Μ.Θ.</b> προκειμένου να ξεκινήσει μια πρώτη προσπάθεια αποκατάστασης των ζημιών.</p>
      <p>Ο δήμαρχος επισήμανε ότι ο όγκος του νερού είναι πολύ μεγάλος και δύσκολα διοχετεύεται προς τη θάλασσα ενώ λόγω των φερτών υλικών που παρασύρει δημιουργεί μεγάλα προβλήματα μέσα στους οικισμούς του νησιού . Ο ίδιος σημείωσε πως το τελευταίο <b>48ωρο</b> το νησί της Θάσου έχει συγκεντρώσει το υψηλότερο ποσοστό βροχόπτωσης σε όλη την Ελλάδα.</p>
      <p>Ο κ. Κυριακίδης εκτιμά ότι η μεγάλη φωτιά του 2016 αλλά και οι μικρότερες που ακολούθησαν τα επόμενα χρόνια καταστρέφοντας ένα μεγάλο μέρος του δασικού πλούτου του νησιού, συνέβαλαν σε αυτή τη δραματική κατάσταση που βιώνει η Θάσος.</p>
      <p>Ο δήμος Θάσου συνιστά αποφυγή μετακινήσεων στο σύνολο του οδικού δικτύου του νησιού και καλεί τους κατοίκους να μην μετακινούνται λόγω των έντονων βροχοπτώσεων και των σοβαρών προβλημάτων που εκδηλώνονται στα περισσότερα σημεία του οδικού δικτύου.</p>
      <p>Σύμφωνα με πληροφορίες του <b>kavalanews.gr,</b> μεγάλες καταστροφές εξαιτίας της πολύωρης σφοδρής βροχόπτωσης έχουν υποστεί σπίτια και καταστήματα στην περιοχή των Λιμεναρίων, ενώ η Πυροσβεστική Υπηρεσία έχει κληθεί σε δεκάδες περιστατικά.</p>
      <p>Ο δρόμος Καλυβίων- Λιμεναρίων έχει κλείσει από την αστυνομία, καθώς μεγάλες ποσότητες νερού έχουν πλημμυρίσει το οδόστρωμα.</p>
      <p>Δύο οικογένειες αναγκάστηκαν να εκκενώσουν τα σπίτια τους, ενώ το κεντρικό ρέμα της Ποταμιάς υπερχείλισε.</p>
      <p>Πυροσβέστες απεγκλώβισαν δύο ηλικιωμένους από το σπίτι τους στον Θεολόγο, καθώς και μία γυναίκα από ένα σπίτι στην Ποταμιά.<br/> <br/>Να σημειωθεί ότι και η Καβάλα κηρύχθηκε σε κατάσταση έκτακτης ανάγκης, μετά από τις σφοδρές βροχοπτώσεις.</p>
      <p>
        <b>Φωτογραφία και βίντεο από: kavalanews.gr</b>
      </p>
      <related>
        <a href="https://www.nooz.gr/greece/1562736/kakokairia-se-katastasi-ektaktis-anagkis-kabala-kai-thasos-problimata-se-oli-ti-chwra-vid-"/>
        <a href="https://www.nooz.gr/greece/1562768/kakokairia-kindyneysan-zwes-sti-chalkidiki-dyskoli-i-katastasi-stin-olympiada-vid-pics-"/>
      </related>
    </article>
  </body>
</html>