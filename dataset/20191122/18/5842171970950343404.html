<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/arzemes/359666-pieaug-migrantu-plusma-no-libijas-uz-eiropu"/>
    <meta property="og:site_name" content="Jauns.lv"/>
    <meta property="article:published_time" content="2019-11-22T18:12:00+00:00"/>
    <meta property="og:title" content="Pieaug migrantu plūsma no Lībijas uz Eiropu"/>
    <meta property="og:description" content="ANO Starptautiskā Migrācijas organizācija (IOM) piektdien paudusi bažas par lielo nelegālo imigrantu laivu skaitu, kas 48 stundu laikā atstājušas Lībijas krastus, lai dotos uz Eiropu."/>
  </head>
  <body>
    <article>
      <h1>Pieaug migrantu plūsma no Lībijas uz Eiropu</h1>
      <address><time datetime="2019-11-22T18:12:00+00:00">22 Nov 2019, 18:12</time> by <a rel="author">Jauns.lv / LETA</a></address>
      <p>
        <b>ANO Starptautiskā Migrācijas organizācija (IOM) piektdien paudusi bažas par lielo nelegālo imigrantu laivu skaitu, kas 48 stundu laikā atstājušas Lībijas krastus, lai dotos uz Eiropu.</b>
      </p>
      <p>"48 stundu laikā vismaz deviņas laivas ar vairāk nekā 600 migrantiem atklātas Vidusjūrā" ceļā no Lībijas uz Itāliju, ziņoja IOM.</p>
      <p>Organizācija norādīja, ka laivu skaits strauji kāpis brīdī, kad Lībijas galvaspilsēta Tripole un apkārtējie rajoni atkal tiek spēcīgi apšaudīti.</p>
      <p>IOM preses pārstāve sacīja, ka migrantus no piecām laivām uzņēmuši nevalstisko organizāciju "Ocean Viking" un "Open Arms" kuģi, bet četras laivas nosūtītas atpakaļ uz Lībiju.</p>
      <p>Vēl viena laiva, kurā atradās 74 nelegālie imigranti, ceturtdien sasniedza Itālijai piederošo  Lampedūzas salu.</p>
      <p>IOM pauda lielas bažas par migrantu drošību, norādot, ka šie cilvēki var tikt viegli ieraut sadursmēs, ciest no cilvēku kontrabandistiem un pāridarījumiem, jo situācija drošības jomā turpina pasliktināties.</p>
      <p>Kopš 2011.gada, kad NATO atbalstītās sacelšanās gaitā tika gāzts un nogalināts ilggadīgais diktators Muammars Kadafi, Lībijā valda haoss. Uz kontroli pār šo valsti pretendē konkurējošas valdības un daudzi kaujinieku grupējumi.</p>
      <p>Ģenerāļa Halifas Haftara komandētā Lībijas Nacionālā armija, kas atbalsta Tubrukas pilsētā valsts austrumos bāzēto valdību, aprīlī sāka uzbrukumu Tripoles ieņemšanai, kur bāzējas ANO atzītā valdība un vairāki kaujinieku grupējumi. Kopš tā laika vardarbība Lībijā saasinājusies, bet neviena no pusēm nav guvusi jūtamu pārsvaru.</p>
    </article>
  </body>
</html>