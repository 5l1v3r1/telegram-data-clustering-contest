<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-zdraveopazvane/rodilka-na-kosm-ot-smrtta-praznuva-rozhden-den-407384.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-22T18:31:00+00:00"/>
    <meta property="og:title" content="Родилка на косъм от смъртта празнува рожден ден"/>
    <meta property="og:description" content="Бързата реакция на лекарите от &quot;Майчин дом&quot; и професионализмът, с който е извършена лапаротомията, спасяват живота й"/>
  </head>
  <body>
    <article>
      <h1>Родилка на косъм от смъртта празнува рожден ден</h1>
      <address><time datetime="2019-11-22T18:31:00+00:00">22 Nov 2019, 18:31</time> by <a rel="author">Стандарт</a></address>
      <p>Спасена от смърт родилка прегърна за първи път близнаците си на своя рожден ден. Пациентката, която днес навършва 29 години, беше изненадана от ръководството на СБАЛАГ „Майчин дом“ и акушерки от Клиниката по анестезиология и интензивно лечение, които украсиха с балони стаята й, съобщиха от лечебното заведение.</p>
      <p>Младата жена била проследявана в болницата месеци наред, след като лекарите установили тежка бременност - близнаците били неблагоприятно разположени в матката. Именно това наложило раждане с цезарово сечение. Бебетата са момченца, доносени и в отлично здраве, всяко от тях тежи над 3 кг.</p>
      <p>Заради големината на близнаците няколко часа след цезаровото сечение матката на жената изпада в атония (увеличената слабост на мускулната сила на матката, която в повечето случаи е причина за животозастрашаващо екстремно кървене). Бързата реакция на лекарите от "Майчин дом" и професионализмът, с който е извършена последващата операция (лапаротомия) спасяват живота на родилката.</p>
      <p>Щастливата млада майка днес празнува рождения си ден, като за първи път прегърна двете си деца. Изпълнителният директор на СБАЛАГ „Майчин дом“ проф. д-р Иван Костов лично поздрави пациентката с пожелание за дълъг живот, здраве и семейно щастие.</p>
      <p>В „Майчин дом“ работят повече от 200 акушерки, които осигуряват непрекъснат, ежедневен и денонощен цикъл на работа в помощ на лекарите, на майките и на най-малките пациенти. СБАЛАГ „Майчин дом“ е най-голямата и най-старата специализирана акушеро-гинекологична болница у нас, където се проследяват и обработват най-сложните медицински случаи от цялата страна. Средно всяко 14-о българско дете се ражда в „Майчин дом“, като болницата продължава да бъде лидер по брой раждания на годишна база.</p>
    </article>
  </body>
</html>