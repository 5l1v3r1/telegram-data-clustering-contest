<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AF%D9%88%D9%86%D8%A7%D9%84%D8%AF-%D8%AA%D8%B1%D8%A7%D9%85%D9%BE-%D8%AF%D8%B1-%D9%88%D8%A7%DA%A9%D9%86%D8%B4-%D8%A8%D9%87-%D9%BE%D8%A7%DB%8C%D8%A7%D9%86-%D8%AC%D9%84%D8%B3%D8%A7%D8%AA-%D8%B9%D9%84%D9%86%DB%8C-%D8%A7%D8%B3%D8%AA%D9%85%D8%A7%D8%B9-%D9%BE%D8%B1%D9%88%D9%86%D8%AF%D9%87-%D8%A7%D9%88%DA%A9%D8%B1%D8%A7%DB%8C%D9%86-%D8%AE%D9%88%D8%A7%D8%B3%D8%AA-%D8%AF%D8%B1-%D9%85%D8%AC%D9%84%D8%B3-%D8%B3%D9%86%D8%A7-%D8%A7%D8%B3%D8%AA%DB%8C%D8%B6%D8%A7%D8%AD-%D8%B4%D9%88%D8%AF-20191122/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-22T18:06:08+00:00"/>
    <meta property="og:title" content="دونالد ترامپ در واکنش به پایان جلسات علنی استماع &quot;پرونده اوکراین&quot; خواست در مجلس سنا استیضاح شود"/>
    <meta property="og:description" content="دونالد ترامپ، رئیس جمهوری آمریکا، در واکنش به پایان جلسات علنی استماع برای انجام تحقیقات در کمیسیون اطلاعات مجلس نمایندگان این کشور در مورد پرونده اوکراین گفت که مایل است در سنا استیضاح شود. او افزود که انتظار دارد جو بایدن نیز در میان شاهدان باشد."/>
  </head>
  <body>
    <article>
      <h1>دونالد ترامپ در واکنش به پایان جلسات علنی استماع "پرونده اوکراین" خواست در مجلس سنا استیضاح شود</h1>
      <address><time datetime="2019-11-22T18:06:08+00:00">22 Nov 2019, 18:06</time> by <a rel="author">آزاده والا</a></address>
      <p>
        <b>دونالد ترامپ، رئیس جمهوری آمریکا، در واکنش به پایان جلسات علنی استماع برای انجام تحقیقات در کمیسیون اطلاعات مجلس نمایندگان این کشور در مورد پرونده اوکراین گفت که مایل است در سنا استیضاح شود. او افزود که انتظار دارد جو بایدن نیز در میان شاهدان باشد.</b>
      </p>
      <p>یکی از سخنگویان رئیس جمهوری آمریکا با انتشار بیانیه‌ای اعلام کرد که دونالد ترامپ خواهان آنست که جلسه استیضاحش در سنای آمریکا که به نظر وی تنها مرجع عادل کنگره است، انجام پذیرد.</p>
      <p>در این بیانیه آمده است ما انتظار داریم که شاهدان واقعی پرونده مانند آدام شیف، جو بایدن و فرزندش هانتر بایدن که شاید در فساد و رشوه خواری سهیم بوده اند و نیز فرد به اصطلاح افشاگر ماجرا در جلسه استیضاح در سنا شرکت کنند.</p>
      <p>در هشت روز اخیر دوازده تن در مجلس نمایندگان آمریکا در مورد پرونده اوکراین شهادت دادند و مطالب زیادی علیه دونالد ترامپ عنوان کردند.</p>
      <p>آدام شیف، رئیس کمیسیون اطلاعات مجلس نمایندگان آمریکا، روز پنجشنبه ۲۱ نوامبر / ۳۰ آبان در پایان آخرین جلسه استماع شاهدان دونالد ترامپ را با ریچارد نیکسون مقایسه کرد که تنها رئیس جمهوری آمریکا است که برای پرهیز از آنکه مورد استیضاح واقع شود، ناچار گردید در سال ۱۹۷۴ استعفا کند.</p>
      <p>از سوی دیگر فیونا هیل، کارشناس ارشد روسیه در شورای امنیت ملی کاخ سفید،َ دیروز پنجشنبه بیست و یکم نوامبر سی ام آذر در آخرین جلسه استماع شاهدان پرونده اوکراین گفت که برخی از جمهوری‌خواهان نمی‌خواهند بپذیرند که روسیه در انتخابات ریاست جمهوری آمریکا در سال ۲۰۱۶ دست داشته است.</p>
      <p>او همچنین گفت که سفیر آمریکا در اتحادیه اروپا در جلسه‌ای که با برخی از ﻣﺳﺆولان اوکراین داشت از آنها خواست تا برای فراهم آمدن امکان دریافت کمک نظامی و ملاقات با دونالد ترامپ بگویند قصد دارند در مورد بایدن‌ها و دخالت اوکراین در انتخابات تحقیق کنند. او افزود که جان بولتون، مشاور امنیت ملی وقت رئیس جمهوری آمریکا، با شنیدن این صحبتها عصبانی و از جلسه خارج شد.</p>
      <p>دیگر شاهد جلسه استماع دیروز، دیوید هولمز، یکی از دیپلمات‌های آمریکا در سفارت این کشور در اوکراین، گفت که گفت‌وگوی تلفنی گوردن ساندلند، سفیر آمریکا در اتحادیه اروپا، با رئیس جمهوری آمریکا را در رستورانی در پایتخت اوکراین شنیده است. به گفته دیوید هولمز، او که روبروی ساندلند نشسته بوده، صدای دونالد ترامپ را می‌شنیده که از گوردن ساندلند از تحقیقات در مورد هانتر بایدن پرس و جو میکرده است.</p>
    </article>
  </body>
</html>