<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftodioikisi.gr/ota/perifereies/p-attikis-me-prosorini-diatagi-paramenoyn-stis-theseis-toys-80-symvasioychoi-koinofeloys/"/>
    <meta property="og:site_name" content="Aftodioikisi.gr"/>
    <meta property="article:published_time" content="2019-11-22T18:18:30+00:00"/>
    <meta property="og:title" content="Π. Αττικής: Με Προσωρινή Διαταγή παραμένουν στις θέσεις τους 80 συμβασιούχοι Κοινωφελούς"/>
    <meta property="og:description" content="Με δύο αποφάσεις του το Μονομελές Πρωτοδικείο Πειραιά προχώρησε σε προσωρινή διαταγή παραμονής 80 συνολικά απασχολούμενων του Προγράμματος Κοινωφελούς"/>
  </head>
  <body>
    <article>
      <h1>Π. Αττικής: Με Προσωρινή Διαταγή παραμένουν στις θέσεις τους 80 συμβασιούχοι Κοινωφελούς</h1>
      <address><time datetime="2019-11-22T18:18:30+00:00">22 Nov 2019, 18:18</time> by <a rel="author">Κώστας Παναγιωτάκης</a></address>
      <p>Με δύο αποφάσεις του το Μονομελές Πρωτοδικείο Πειραιά προχώρησε σε προσωρινή διαταγή παραμονής 80 συνολικά απασχολούμενων του Προγράμματος Κοινωφελούς Εργασίας του ΟΑΕΔ σε υπηρεσίες της Περιφέρειας Αττικής.</p>
      <p>Οι σχετικές αποφάσεις ελήφθησαν την Τετάρτη 20 – 11 – 2019 και επιτρέπουν στους εργαζόμενους να παραμείνουν στις θέσεις τους μέχρι και την Πέμπτη 19 – 12 – 2019, ημέρα κατά την οποία έχει οριστεί η συζήτηση της αίτησης ασφαλιστικών μέτρων των εργαζομένων (ώρα 9:30, Γ όροφος αίθουσα 303). Εκτός από τις δύο αυτές υποθέσεις υπάρχει άλλη μία προσφυγή που αφορά 20 εργαζόμενους, η οποία έλαβε αναβολή.</p>
      <p>Να σημειωθεί ότι με ψήφισμά του το Περιφερειακό Συμβούλιο Αττικής κατά τη συνεδρίασή του στις 16 -10 – 2019 είχε ταχθεί υπέρ της παραμονής των εργαζομένων στις θέσεις τους. Σύμφωνα με εκτιμήσεις των αρμοδίων υπηρεσιών, με το πρόγραμμα της Κοινωφελούς Εργασίας στην Περιφέρεια Αττικής απασχολήθηκαν κατά την προηγούμενη περίοδο περίπου 400 εργαζόμενοι.</p>
      <p>Με αφορμή τη σχετική εξέλιξη, ο Περιφερειάρχης Αττικής Γ. Πατούλης χαιρετίζει την απόφαση της δικαιοσύνης και επισημαίνει:</p>
      <p>«Συνεπείς στις δεσμεύσεις μας είμαστε στο πλευρό των εργαζομένων από την πρώτη στιγμή που αναλάβαμε καθήκοντα στην Περιφέρεια. Χαιρετίζουμε την απόφαση της Δικαιοσύνης η οποία έρχεται να συνταχθεί με την απόφαση του ψηφίσματος του  Περιφερειακού Συμβουλίου μας, η συντριπτική πλειοψηφία του οποίου, είχε ταχθεί, μετά και από δική μας εισήγηση  υπέρ του αιτήματος των εργαζομένων. Προτεραιότητα μας είναι η εύρυθμη λειτουργία των υπηρεσιών της Περιφέρειας Αττικής, προς όφελος των πολιτών. Είναι ανάγκη να ενισχυθούν οι υπηρεσίες μας με μόνιμο προσωπικό,  καθώς η υποστελέχωση των υπηρεσιών μας είναι ένα πρόβλημα που οφείλουμε να το αντιμετωπίσουμε».</p>
      <p>
        <b>Το ψήφισμα</b>
      </p>
      <p>Το Περιφερειακό Συμβούλιο Αττικής με την απόφαση 261 κατά την 22η  συνεδρίαση του στις 16 10 2019, αποφάσισε κατά πλειοψηφία την έκδοση ψηφίσματος το οποίο προβλέπει ότι:</p>
      <ol>
        <li>Αναγνωρίζει τη σημαντική υποστελέχωση των υπηρεσιών της Περιφέρειας Αττικής.</li>
        <li>Τα κενά που υφίστανται στις Υπηρεσίες της Περιφέρειας Αττικής οφείλουν να καλυφθούν από προσωπικό με μόνιμη σχέση εργασίας.</li>
        <li>Την ανάγκη συνέχισης των Προγραμμάτων Κοινωφελούς Εργασίας που αυτή τη στιγμή υλοποιούνται στην Περιφέρεια Αττικής.</li>
        <li>Καλεί την Κυβέρνηση να δώσει λύση στο πρόβλημα που έχει προκύψει με τους εργαζόμενους που εργάζονται σε αυτά τα Προγράμματα και των οποίων οι συμβάσεις λήγουν άμεσα».</li>
      </ol>
      <p>Υπέρ του ψηφίσματος είχαν ταχθεί όλα τα μέλη του Περιφερειακού Συμβουλίου, εκτός από τους Περιφερειακούς Συμβούλους της παράταξης «Δημιουργία-Θάνος Τζήμερος» οι οποίοι ψήφισαν κατά.</p>
      <related>
        <h4>Δημοφιλη άρθρα</h4>
        <a href="https://www.aftodioikisi.gr/koinonia/aade-apeytheias-prosvasi-se-lixiarchikes-praxeis-gennisis-gamoy-thanatoy-amp-pistopoiitika-oikogeneiakis-katastasis/"/>
        <a href="https://www.aftodioikisi.gr/ipourgeia/dimosio-poioi-ypalliloi-tha-metakinithoyn-stoys-ota-amp-pote/"/>
        <a href="https://www.aftodioikisi.gr/koinonia/arnaoytogloy-provlimatismenos-me-tin-eikona-chionokalypsis-sto-telos-toy-fthinoporoy/"/>
      </related>
      <related>
        <h4>Η aftodioikisi.gr προτείνει</h4>
        <a href="https://www.aftodioikisi.gr/ipourgeia/oi-neoi-dioikites-sta-nosokomeia-onomata/"/>
        <a href="https://www.aftodioikisi.gr/oikonomia/epidoma-paidioy-katavoli-me-ekplixeis-sta-atm-ti-ginetai-stis-trapezes/"/>
        <a href="https://www.aftodioikisi.gr/ipourgeia/epidoma-thermansis-poies-epipleon-perioches-perilamvanontai-analytikoi-pinakes/"/>
      </related>
    </article>
  </body>
</html>