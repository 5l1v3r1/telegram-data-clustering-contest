<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/22/654049/"/>
    <meta property="og:site_name" content="Економічна правда"/>
    <meta property="article:published_time" content="2019-11-22T18:55:00+00:00"/>
    <meta property="og:title" content="Рахункова палата пояснила різке зростання прибутку Нацбанку"/>
    <meta property="og:description" content="Частина прибутку до розподілу Національного банку, перерахована до держбюджету на 2019 рік, є більшою за мінімальні зобов’язання регулятора не завдяки результатам діяльності торік, а внаслідок ретроспективного застосування змін в обліковій політиці"/>
  </head>
  <body>
    <article>
      <h1>Рахункова палата пояснила різке зростання прибутку Нацбанку</h1>
      <address>
        <time datetime="2019-11-22T18:55:00+00:00">22 Nov 2019, 18:55</time>
      </address>
      <p>Частина прибутку до розподілу Національного банку, перерахована до держбюджету на 2019 рік, є більшою за мінімальні зобов’язання регулятора не завдяки результатам діяльності торік, а внаслідок ретроспективного застосування змін в обліковій політиці.</p>
      <p>Про це йдеться у <a href="https://rp.gov.ua/PressCenter/News/?id=725">звіті</a> Рахункової палати про результати перевірки стану виконання кошторису адміністративних витрат НБУ та зобов’язань з перерахування коштів до держбюджету за 2018 рік.</p>
      <p>"Прибуток до розподілу за результатами діяльності НБУ минулого року становив 46,4 млрд грн і збільшений до 68,5 млрд грн у зв’язку з ретроспективним застосуванням з початку 2018 року змін облікової політики регулятора при визначенні реалізованих результатів за операціями в іноземній валюті, монетарному золоті та банківських металах через впровадження нового Порядку розрахунку чистої відкритої валютної позиції та визначення нереалізованих і реалізованих результатів за вказаними операціями", - йдеться в звіті.</p>
      <p>До державного бюджету регулятор перерахував 64,9 млрд грн з прибутку до розподілу, що на 36,3% більше, ніж мінімальний обсяг зобов’язань НБУ на 2019 рік (47,6 млрд грн).</p>
      <p>Рахункова палата зазначає, що НБУ не забезпечив якісного та обґрунтованого планування кошторису адміністративних витрат на 2018 рік. Про це свідчить суттєва відмінність між плановими та фактичними показниками кошторису, а також неодноразові зміни показників, утворення значних нерозподілених лімітів витрат та інвестицій.</p>
      <p>Незважаючи на численні коригування, показники кошторису адміністративних витрат Нацбанку недовиконано за витратами на 522 млн грн (17,7%), за інвестиціями – на 386 млн грн (71,1%). Відбулося вивільнення резервів за активами в обсязі 2,6 млрд грн.</p>
      <p>Економічна правда</p>
    </article>
  </body>
</html>