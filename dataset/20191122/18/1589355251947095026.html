<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/novy-tank-od-tesly-a-lacne-cinske-e-auto-je-realnejsie-najdolezitejsie-spravy-dna.html"/>
    <meta property="og:site_name" content="TREND.sk"/>
    <meta property="article:published_time" content="2019-11-22T18:30:00+00:00"/>
    <meta property="og:title" content="Nový tank od Tesly a lacné čínske e-auto je reálnejšie: Najdôležitejšie správy dňa"/>
    <meta property="og:description" content="Výber najdôležitejších správ dňa zo Slovenska a zo sveta"/>
  </head>
  <body>
    <article>
      <h1>Nový tank od Tesly a lacné čínske e-auto je reálnejšie: Najdôležitejšie správy dňa</h1>
      <address><time datetime="2019-11-22T18:30:00+00:00">22 Nov 2019, 18:30</time> by <a rel="author">TASR</a></address>
      <p>
        <b>Výber najdôležitejších správ dňa zo Slovenska a zo sveta.</b>
      </p>
      <h3>Nový verejný park</h3>
      <p>V bratislavskom Novom Meste by mal pribudnúť nový verejný park. Vzniknúť má na ploche viac ako 8 200 štvorcových metrov v areáli komplexu bývalej strednej chemickej priemyslovky na Račianskej ulici. V súčasnosti je to kreatívne centrum Nová Cvernovka. <a href="https://reality.etrend.sk/komercne-nehnutelnosti/pri-novej-cvernovke-chcu-vybudovat-novy-verejny-park-pozrite-si-navrh.html">Park bude verejne prístupný</a>, s čím súvisí aj plánované odstránenie múru s oplotením oddeľujúcim areál od ulice. V pláne je tiež vybudovanie cyklotrasy.</p>
      <h3>Štrajková pohotovosť v Detve</h3>
      <p>Strojárska spoločnosť v Detve PPS Group podľa tamojších odborárov avizuje, že začiatkom budúceho roka <a href="https://www.etrend.sk/firmy/detvianski-strojari-chcu-prepustat-odborari-nesuhlasia-hrozia-strajkom.html">prepustí zhruba 25 zamestnancov</a>. V súčasnej situácii na trhu pomerne veľa strojárskych firiem pristupuje k podobným krokom, detvianskym odborárom však prekážajú viaceré okolnosti prepúšťania. Preto vo firme vyhlásili štrajkovú pohotovosť.</p>
      <h3>Vznik precedensu</h3>
      <p>Národná kriminálna agentúra (NAKA) obvinila bezpečnostného analytika a člena strany OĽANO Jaroslava Naďa z trestných činov ohrozovania utajovanej skutočnosti a údajného korumpovania novinára. Podľa vyšetrovateľa mal J. Naď žiadať utajované skutočnosti a následne ich vyzradiť ďalším osobám. <a href="https://www.etrend.sk/ekonomika/z-kauzy-nad-moze-vzniknut-precedens-byvaly-siskar-si-na-podobny-pripad-nespomina.html">TREND sa opýtal bývalého šéfa analytického oddelenia SIS a exriaditeľa Národného bezpečnostného úradu</a> (NBÚ) Jána Mojžiša, či sa už s podobným prípadom stretol a či je bežné takéto prípady prerokovávať v bezpečnostnej rade.</p>
      <related>
        <a href="https://www.etrend.sk/ekonomika/z-kauzy-nad-moze-vzniknut-precedens-byvaly-siskar-si-na-podobny-pripad-nespomina.html"/>
        <a href="https://www.etrend.sk/technologie/ftrnw-future-now-konferencia-startup-awards.html"/>
        <a href="https://www.etrend.sk/ekonomika/z-milacika-wall-street-sa-stal-vydedenec-ktory-prepusti-dve-tisicky-ludi.html"/>
        <a href="https://www.etrend.sk/ekonomika/danko-im-dal-malo-casu-socialna-poistovna-nestihne-prepocitat-dochodky.html"/>
        <a href="https://www.etrend.sk/podnikanie/fluktuacia-zamestnanci-zmena-prace-slovensko.html"/>
      </related>
      <h3>Rozdávajú sa pokuty</h3>
      <p>Finančná správa (FS) sa zamerala na kontrolu dodržiavania zákona o elektronických registračných pokladniciach. V posledných týždňoch okrem iného kontrolóri zistili výrazné zníženie obratu u niektorých podnikateľov a na základe toho skontrolovali 41 firiem. Takmer u polovice z nich sa potvrdilo porušenie zákona,<a href="https://www.etrend.sk/ekonomika/financna-sprava-rozdava-pokuty-firmy-nezvladaju-system-ekasy.html"> informovala v piatok FS</a>.</p>
      <h3>Bitcoinové minimum</h3>
      <p>Bitcoin, najrozšírenejšia digitálna mena na svete, klesol v piatok na šesťmesačné minimum po tom, ako čínska centrálna banka odštartovala novú akciu proti kryptomenám a varovala pred rizikami spojenými s ich emisiou alebo obchodovaním. Cena bitcoinu sa v piatok znížila o 9 percent na 6 929 dolárov (6 247,41 eura), čo je najnižšia hodnota od mája tohto roka.</p>
      <h3>Nová Tesla</h3>
      <p>Firma Tesla, pod vedením výkonného riaditeľa Elona Muska, predstavila nový dlho očakávaný model automobilu. <a href="https://www.etrend.sk/gallery/article/novy-model-tesly-pripomina-obrnene-auto-predavat-sa-bude-za-dostupne-ceny.html">Tesla v prípade modelu Cybertruck</a> stavila na viac ako netradičný dizajn pripomínajúci obrnené auto alebo tank. Cena Cybertrucku sa bude v rôznych výbavách pohybovať od 39 900 až do 69 900 dolárov.</p>
      <h3>Lacné e-auto z Číny</h3>
      <p>Čínska automobilka Great Wall Motor v piatok oznámila, že získala povolenie domácich úradov na výstavbu spoločnej továrne s BMW v Číne. Pripravila tak cestu pre vývoj a výrobu nízkoemisného modelu Mini v ázijskej krajine. Od februára 2018 sa nemecký výrobca luxusných áut BMW s ročným odbytom o niečo viac ako dva milióny vozidiel a čínsky producent SUV Great Wall, ktorý vlani predal vyše milióna áut, pokúšajú zdieľať náklady na výstavbu lacného elektrického vozidla na spoločnej platforme. Výška investície do závodu sa odhaduje na 5,1 miliardy jüanov (665,64 milióna eur). Jeho ročná kapacita má byť 160-tisíc automobilov, uviedla spoločnosť Great Wall v registrácii na burze cenných papierov v Šanghaji.</p>
    </article>
  </body>
</html>