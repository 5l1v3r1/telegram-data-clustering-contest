<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/queda-en-llibertat-pels-aldarulls-i-el-detenen-davant-la-preso-per-deportar-lo/noticia/2965422/"/>
    <meta property="og:site_name" content="CCMA"/>
    <meta property="article:published_time" content="2019-11-22T18:47:00+00:00"/>
    <meta property="og:title" content="Queda en llibertat pels aldarulls i el detenen davant de la presó per deportar-lo"/>
    <meta property="og:description" content="Surten en llibertat els 4 joves de Lleida que eren en presó provisional des del 20 d'octubre pels aldarulls després de la sentència del procés"/>
  </head>
  <body>
    <article>
      <h1>Queda en llibertat pels aldarulls i el detenen davant de la presó per deportar-lo</h1>
      <h2>Surten en llibertat els 4 joves de Lleida que eren en presó provisional des del 20 d'octubre pels aldarulls després de la sentència del procés</h2>
      <address><time datetime="2019-11-22T18:47:00+00:00">22 Nov 2019, 18:47</time> by <a rel="author">Redacció</a></address>
      <figure>
        <img src="https://statics.ccma.cat/multimedia/jpg/1/6/1574449007861.jpg"/>
        <figcaption>El cotxe de la Policia Nacional davant la presó de Ponent</figcaption>
      </figure>
      <p>Aquest divendres han sortit en llibertat els quatre joves de Lleida que eren en presó provisional des del 20 d'octubre pels incidents després de la <a href="https://www.ccma.cat/324/judici-proces/tema/JUDICIPROCES/">sentència del procés</a>. L'Audiència de Lleida n'ha ordenat la posada en llibertat perquè considera que no hi ha risc de fuga ni de reiteració delictiva. Un dels alliberats, però, <b>ha tornat a quedar detingut i serà deportat</b>.</p>
      <p>Es tracta de Mohammed, a qui la Policia Nacional ha detingut a les portes de la presó de Ponent. És un<b> jove sense permís de residència</b> i que ara s'exposa a ser deportat al Marroc.</p>
      <p>No ha pogut ni sortir de la presó. Els agents l'han anat a buscar i l'han portat fins a un vehicle de la Policia Nacional. Des de l'allà se l'han endut.</p>
      <p>El CDR de Lleida ha denunciat la situació a les xarxes socials i ha convocat una concentració de protesta:</p>
      <figure>
        <iframe data-src="https://twitter.com/CDRsLleida/status/1197901911699140608?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>
        <b>La història es repeteix</b>
      </p>
      <p>La situació de Mohammed <b><a href="https://www.ccma.cat/324/un-noi-detingut-als-aldarulls-per-la-sentencia-a-lleida-deportat-al-marroc/noticia/2963554/">recorda a la d'Ayoub</a>, un noi de 22 anys detingut també</b> a Lleida durant els aldarulls. Va ser detingut el 18 d'octubre i després de passar 20 dies al CIE de la Zona Franca de Barcelona va ser traslladat la setmana passada a Madrid, des d'on ha estat deportat al Marroc.</p>
      <p>L'advocada del jove, Laura Fernández ha denunciat a "<b>l'opacitat" del procés, amb "informacions contradictòries"</b> i ha assegurat que no s'han assabentat que el noi ha estat deportat fins que ha arribat al Marroc. Segons la lletrada, el noi s'ha posat en contacte amb la seva parella una vegada ha arribat al seu país.</p>
      <p>A Lleida hi va haver 36 detinguts arran de les protestes per la sentència de procés. D'aquestes es van dictar ordres d'ingrés en CIE per a dos persones i cinc persones van quedar en presó provisional.</p>
      <p> </p>
      <figure>
        <img src="https://www.ccma.cat/multimedia/jpg/7/2/1574448704227.jpg"/>
      </figure>
      <p>
        <b>Dos alliberats més a Tarragona</b>
      </p>
      <p>L'Audiència ha tingut en compte per deixar en llibertat els joves de Lleida que <b>cap tenia antecedents penals</b>. Hauran de comparèixer al jutjat cada 15 dies fins quan se celebri el judici.</p>
      <p>A <b>Tarragona</b> també han alliberat dos joves que eren al centre penitenciari Mas d'Enric, investigats per un delicte de desordres públics. </p>
      <p>L'organització Alerta Solidària, que fa de defensa d'alguns dels detinguts pels aldarulls, explica que encara hi ha set persones empresonades per les protestes per la sentència del procés:</p>
      <figure>
        <iframe data-src="https://twitter.com/AlertaSolidaria/status/1197886871382233092?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
    </article>
  </body>
</html>