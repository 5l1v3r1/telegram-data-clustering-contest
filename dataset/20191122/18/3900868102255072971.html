<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/perierga/1562831/papas-choyligkan-ekane-kalokairino-to-poylman-daskaloy-odigisis-diabaste-to-logo"/>
    <meta property="og:site_name" content="NOOZ."/>
    <meta property="article:published_time" content="2019-11-22T18:44:00+00:00"/>
    <meta property="og:title" content="Παπάς-χούλιγκαν έκανε «καλοκαιρινό» το πούλμαν δασκάλου οδήγησης- Διαβάστε το λόγο..."/>
    <meta property="og:description" content="Ένα περιστατικό που συνέβη τον περασμένο Αύγουστο στη Σαντορίνη, αλλά μόλις τώρα κάνει τον κύκλο του διαδικτύου, προκαλεί μεν θυμηδία, αλλά συγχρόνως εξοργίζει."/>
  </head>
  <body>
    <article>
      <h1>Παπάς-χούλιγκαν έκανε «καλοκαιρινό» το πούλμαν δασκάλου οδήγησης- Διαβάστε το λόγο...</h1>
      <address>
        <time datetime="2019-11-22T18:44:00+00:00">22 Nov 2019, 18:44</time>
      </address>
      <p>
        <b>Ένα περιστατικό που συνέβη τον περασμένο Αύγουστο στη Σαντορίνη, αλλά μόλις τώρα κάνει τον κύκλο του διαδικτύου, προκαλεί μεν θυμηδία, αλλά συγχρόνως εξοργίζει.</b>
      </p>
      <p>Αρνητικός πρωταγωνιστής ένας παπάς, ο οποίος διαπληκτίζεται με δάσκαλο οδήγησης και τον μαθητή του που βρίσκονται μέσα σε ένα πούλμαν.</p>
      <p>Αρχικώς, ο παπάς εμποδίζει το πούλμαν να κινηθεί, εν συνεχεία όμως και έχοντας χάσει εντελώς την ψυχραιμία και κάθε μέτρο, βγαίνει από το ΙΧ του και με έναν λοστό αρχίζει να σπάσει τα τζάμια του άλλου οχήματος. </p>
      <p>Ο μαθητής τραβά βίντεο το περιστατικό, ενώ ο δάσκαλος και κάτοχος του πούλμαν ειδοποιεί την αστυνομία ζητώντας να παρέμβει αμέσως...</p>
      <hr/>
      <p>
        <b>Απολαύστε τον ρασοφόρο χούλιγκαν</b>
      </p>
      <figure>
        <iframe src="https://www.youtube.com/embed/soo0sknUyDw" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/qwuNZ9FgqXk" width="640" height="360" data-service="Youtube" scrolling="no"/>
      </figure>
      <hr/>
      <h3>Γιατί αντέδρασε έτσι ο παπάς;</h3>
      <p>Σε χρόνια διαμάχη, που αφορά σε μίσθωση ενός οικοπέδου της Μονής Προφήτη Ηλεία, αποδίδεται η αντίδραση του παπά.</p>
      <p>Πληροφορίες που δημοσίευσε το Πρώτο Θέμα αναφέρουν ότι ο ιδιοκτήτης του λεωφορείου και της σχολής οδηγών, <b>Γιώργος Γιούσιας</b>, υποστηρίζει πως το εν λόγω οικόπεδο είχε μισθωθεί από τον ίδιο πριν από τουλάχιστον 20 χρόνια, μέσω δημοπρασίας με σκοπό να το διαμορφώσει σε <b>πάρκο Κυκλοφοριακής Αγωγής</b>, όπως κι έγινε.</p>
      <p>Ο ίδιος υποστηρίζει ότι η συμφωνία ήταν μεταξύ του ίδιου και ανθρώπων της Μονής.</p>
      <p>Ο ηγούμενος της Μονής κατηγορείται από τον μισθωτή του αγροτεμαχίου και για φθορές, καθώς το καλοκαίρι του 2017 είχε προβεί σε έξωση εναντίον του, προκαλώντας σημαντικές ζημιές στο πάρκο και στις εγκαταστάσεις της σχολής.</p>
      <p><b>«Είχε φέρει μπουλντόζα και είχε γκρεμίσει με το έτσι θέλω τις εγκαταστάσεις»</b>, επισημαίνει η δικηγόρος του ιδιοκτήτη της σχολής οδηγών, <b>Μιράντα Πολυκρέτη</b>.</p>
      <p>Ο ιδιοκτήτης της σχολής δικαιώθηκε στο Εφετείο κι έτσι ακυρώθηκε η απόφαση της έξωσης.</p>
      <p>Με τη σύμφωνη γνώμη των νέων μεσεγγυούχων, ο ιδιοκτήτης της σχολής εισερχόταν στο ακίνητο προκειμένου να παραλάβει τα πράγματα του.</p>
      <p>Ωστόσο, ο ηγούμενος συνέχισε να αντιδρά και μεταξύ άλλων προέβη και σε επίθεση με λοστό στο λεωφορείο.</p>
      <p>Το βίντεο με τους βανδαλισμούς έχει σταλεί στον Μητροπολίτη Θήρας αλλά και στην Αρχιεπισκοπή Αθηνών.</p>
    </article>
  </body>
</html>