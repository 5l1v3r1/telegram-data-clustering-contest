<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100311/%D9%85%D8%B1%DA%A9%D8%B2-%D9%85%D8%B4%D8%A7%D9%88%D8%B1%D9%87-%D8%AA%D8%AE%D8%B5%D8%B5%DB%8C-%D8%AF%D8%B1-%D9%85%D8%AF%D8%A7%D8%B1%D8%B3-%D8%B9%D9%84%D9%85%DB%8C%D9%87-%D9%84%D8%B1%D8%B3%D8%AA%D8%A7%D9%86-%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T18:56:48+00:00"/>
    <meta property="og:title" content="مرکز مشاوره تخصصی در مدارس علمیه لرستان راه‌اندازی می‌شود"/>
    <meta property="og:description" content="ایسنا/لرستان معاون حوزه علمیه لرستان با اشاره به بهره‌مندی ۱۳ مدرسه علمیه استان از وجود مشاوران عمومی، گفت: مرکز مشاوره تخصصی در مدارس علمیه راه‌اندازی می‌شود."/>
  </head>
  <body>
    <article>
      <h1>مرکز مشاوره تخصصی در مدارس علمیه لرستان راه‌اندازی می‌شود</h1>
      <address><time datetime="2019-11-22T18:56:48+00:00">22 Nov 2019, 18:56</time> by <a rel="author">زهره گودرزی</a></address>
      <p>ایسنا/لرستان معاون حوزه علمیه لرستان با اشاره به بهره‌مندی ۱۳ مدرسه علمیه استان از وجود مشاوران عمومی، گفت: مرکز مشاوره تخصصی در مدارس علمیه راه‌اندازی می‌شود.</p>
      <p>حجت‌الاسلام فضل‌الله پیرمحمدی در جمع خبرنگاران، با اشاره به برگزاری کلاس‌های تخصصی درس اخلاق برای طلاب مدارس علمیه لرستان اظهار کرد: علاوه بر برگزاری کلاس‌های عمومی اخلاق با حضور اساتید شاخص حوزه، کلاس‌های تخصصی اخلاق با دعوت از کارشناسان مطرح حوزه کشور در طول سال برای طلاب برگزار خواهد شد.</p>
      <p>وی در ادامه با اشاره به اهمیت مرکز مشاوره تخصصی در مدارس علمیه، تصریح کرد: با احداث و راه‌اندازی مرکز مشاوره تخصصی در حوزه، طلاب می‌توانند از مشاوره‌های گوناگون تخصصی بهره‌مند شوند.</p>
      <p>پیرمحمدی با بیان این‌که رایزنی‌ها و پیگیری‌ها برای احداث مرکز مشاوره تخصصی در حوزه علمیه لرستان در حال انجام است، افزود: تلاش می‌شود با تعیین مکان این مرکز در آینده برای ارائه مشاوره به طلاب راه‌اندازی شود.</p>
      <p>معاون تهذیب حوزه علمیه استان لرستان با بیان این‌که هم‌اکنون در ۱۳ مدرسه علمیه استان لرستان طلاب از وجود مشاوران عمومی بهره‌مند هستند، اضافه کرد: مشاوران در مدارس مستقر هستند و خدمات مشاوره‌ای در زمینه‌های گوناگون را به طلاب ارائه می‌دهند.</p>
      <p>حجت‌الاسلام پیرمحمدی با اشاره به این‌که دوره تربیت مربی مقدماتی مشاوره برای اساتید مدارس علمیه استان به‌زودی برگزار خواهد شد، گفت: این دوره با هدف تأمین کادر مشاوره برای مدارس با برگزاری کارگاه‌های ویژه مشاوره برگزار خواهد شد.</p>
      <p>وی با بیان اینکه کارگاه‌های دانش‌افزایی مشاوره برای اساتید مشاور مدارس در طول سال نیز برگزار خواهد شد، ادامه داد: سرفصل‌های مورد نیاز مشاوره‌های تحصیلی، ازدواج، تربیت فرزند و ...به مشاوران آموزش داده خواهد شد.</p>
      <p>انتهای پیام</p>
    </article>
  </body>
</html>