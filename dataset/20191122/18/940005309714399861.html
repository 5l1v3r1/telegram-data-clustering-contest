<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/alegeri-prezidentiale-2019/ultimul-apel-al-vioricai-dancila-inainte-de-turul-2-al-alegerilor-prezidentiale.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-22T18:44:00+00:00"/>
    <meta property="og:title" content="Ce cadouri i-a oferit Viorica Dăncilă lui Iohannis la &quot;dezbaterea&quot; de la Palatul Parlamentului"/>
    <meta property="og:description" content="Candidatul PSD la alegerile prezidențiale, Viorica Dăncilă, s-a prezentat, vineri seară, la ceea ce echipa sa de campanie a gândit ca o dezbatere cu Klaus Iohannis şi a spus că i-a pregătit acestuia trei cadouri."/>
  </head>
  <body>
    <article>
      <h1>Ce cadouri i-a oferit Viorica Dăncilă lui Iohannis la "dezbaterea" de la Palatul Parlamentului</h1>
      <h2>Candidatul PSD la alegerile prezidențiale, Viorica Dăncilă, s-a prezentat, vineri seară, la ceea ce echipa sa de campanie a gândit ca o dezbatere cu Klaus Iohannis şi a spus că i-a pregătit acestuia trei cadouri.</h2>
      <address>
        <time datetime="2019-11-22T18:44:00+00:00">22 Nov 2019, 18:44</time>
      </address>
      <p>Dăncilă a precizat că, dacă Iohannis ar fi fost prezent, i-ar fi dăruit trei lucruri: Tricolorul României, Constituţia şi Biblia.</p>
      <p><i>”Am considerat normal, democratic corect şi necesar ca românii să vadă această dezbatere. Domnul Iohannis este absent, aşa cum a fost absent în cei cinci ani la Cotroceni. Atitudinea este dezamăgitoare”</i>, a spus Dăncilă.</p>
      <p>Dăncilă a afirmat că un preşedinte trebuie să aibă tricolorul în inimă, Constituţia României este ”legea fundamentală pe care trebuie să o respectăm toţi şi pe care Iohannis a călcat-o în picioare”, iar Biblia, ”pentru că un om care crede în Dumnezeu este un om bun”, scrie News.ro.</p>
      <p><i>”Am să-i pun pe pupitru cele trei daruri şi sper ca acestea să ajungă la domnia sa”,</i> a spus Dăncilă.</p>
      <p>Apoi, Dăncilă le-a transmis românilor un ”mesaj din suflet” prin care le-a cerut să-i acorde încrederea.</p>
      <h3>Schisoarea deschisă a Vioricăi Dăncilă</h3>
      <p> </p>
      <p>Viorica Dăncilă a lansat un apel public, vineri, printr-o scrisoare deschisă, de a-l chema pe Klaus Iohannis, la Palatul Parlamentului, "la o confruntare democratică pe care românii o cer şi o merită".</p>
      <p>Dăncilă le cere jurnaliștilor și formatorilor de opinie să îl cheme pe Iohannis la o dezbatere, vineri, la ora 20.00, la Palatul Parlementului.</p>
      <p><i>"Dragi români, dragi jurnalişti, dragi formatori de opinie, indiferent de opţiunea dumneavoastră duminică, cred că sunteţi de acord cu toţii că felul în care domnul Iohannis a ales să se comporte în toată această perioadă este de neacceptat. Nimeni, dar absolut nimeni, nu şi-ar fi permis să refuze, fără niciun argument credibil, o dezbatere electorală. Nimeni nu a înţeles până la acest moment de ce întrebare fuge atât de tare domnul Iohannis. Ce poate să justifice o asemenea atitudine de dispreţ şi lipsă de reacţie la apelul românilor? Ce ne ascunde domnul Iohannis? Eu, până în ultima clipă, voi insista şi voi fi pregătită pentru confruntarea democratică pe care românii o cer şi o merită! Aşa că lansez un apel public. Să îl chemăm pe Klaus Iohannis la dezbatere în această seară, începând cu ora 20,00, la Palatul Parlamentului! Echipa mea de campanie deja încearcă să ia legătura cu stafful domnului Iohannis pentru a stabili această întâlnire",</i> se arată în scrisoarea deschisă a liderului PSD, postată pe Facebook, informează Agerpres.</p>
      <p>Potrivit Vioricăi Dăncilă, <i>"chiar şi în ultima zi de campanie, domnul Iohannis le spune românilor, la fel de obsesiv şi stupid, că au de ales între dumnealui şi PSD".</i></p>
      <p><i>"Nu, domnule preşedinte! Românii au de ales între un om care fuge de întrebări şi unul care, în ultimele zile, a răspuns câtorva sute de întrebări venite de la toţi jurnaliştii, fără menajamente, fără repetiţii, fără regie!"</i>, spune Dăncilă.</p>
      <p> </p>
      <p>
        <b>Pe </b>
        <a href="https://www.instagram.com/stirileprotvro/">
          <b>Instagram-ul Știrile ProTV</b>
        </a>
        <b> găsiți imaginile momentului din lume!  </b>
      </p>
      <p>
        <i>
          <b>
            <a href="http://onelink.to/dhrsfr">CLICK AICI pentru a instala GRATUIT aplicația Știrile ProTV pentru telefoane Android și iPhone!</a>
          </b>
        </i>
      </p>
      <p>
        <i>
          <b>Abonați-vă gratuit la <a href="https://stirileprotv.ro/stiri/ilikeit/stirile-pro-tv-lanseaza-newsletter-ul-pentru-telefonul-mobil-gratuit-prin-whatsapp.html">newsletter-ul Știrile Pro TV de pe WhatsApp</a>. Primiți în fiecare zi cele mai importante știri pe telefon! </b>
        </i>
      </p>
    </article>
  </body>
</html>