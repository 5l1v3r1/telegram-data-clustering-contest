<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/sta-146-ekat-eyro-ta-kerdi-pro-foron-to-9mino-2019-gia-tin-trapeza-peiraios/"/>
    <meta property="og:site_name" content="economico.gr"/>
    <meta property="article:published_time" content="2019-11-22T18:05:24+00:00"/>
    <meta property="og:title" content="Στα 146 εκατ. ευρώ τα κέρδη προ φόρων το 9μηνο 2019 για την Τράπεζα Πειραιώς - Θα τιτλοποιήσει 3 δισ. ευρώ μη εξυπηρετούμενα δάνεια"/>
    <meta property="og:description" content="Σε 146 εκατ. ευρώ ανήλθαν τα κέρδη προ φόρων του ομίλου της Τράπεζας Πειραιώς, σε επαναλαμβανόμενη βάση, το εννεάμηνο του 2019. Τα καθαρά κέρδη ανήλθαν σε 87 εκατ. ευρώ έναντι ζημίας 304 εκατ. την ίδια περίοδο πέρυσι."/>
  </head>
  <body>
    <article>
      <h1>Στα 146 εκατ. ευρώ τα κέρδη προ φόρων το 9μηνο 2019 για την Τράπεζα Πειραιώς - Θα τιτλοποιήσει 3 δισ. ευρώ μη εξυπηρετούμενα δάνεια</h1>
      <address><time datetime="2019-11-22T18:05:24+00:00">22 Nov 2019, 18:05</time> by <a rel="author">Ελεάνα Ζαμπάρα</a></address>
      <p>Σε 146 εκατ. ευρώ ανήλθαν τα κέρδη προ φόρων του ομίλου της Τράπεζας Πειραιώς, σε επαναλαμβανόμενη βάση, το εννεάμηνο του 2019. Τα καθαρά κέρδη ανήλθαν σε 87 εκατ. ευρώ έναντι ζημίας 304 εκατ. την ίδια περίοδο πέρυσι.</p>
      <ul>
        <li>Σε δηλώσεις του, ο διευθύνων σύμβουλος της Τράπεζας Πειραιώς, <b>Χρήστος Μεγάλου</b>, αναφέρει ότι για ακόμα ένα τρίμηνο, η τράπεζα παρουσιάζει σημαντική βελτίωση σε όλες της τις προτεραιότητες, με αποτέλεσμα λόγω των αποφασιστικών ενεργειών των στελεχών της, να πετυχαίνει κέρδη κατά τα τελευταία πέντε συνεχόμενα τρίμηνα.</li>
      </ul>
      <figure>
        <img src="https://economico.gr/wp-content/uploads/2018/08/%CE%A7%CE%A1%CE%97%CE%A3%CE%A4%CE%9F%CE%A3-%CE%9C%CE%95%CE%93%CE%91%CE%9B%CE%9F%CE%A5.jpg"/>
        <figcaption>Ο διευθύνων σύμβουλος της Τράπεζας Πειραιώς, Χρήστος Μεγάλου.</figcaption>
      </figure>
      <p>«Τα κέρδη προ φόρων σε επαναλαμβανόμενη βάση ανήλθαν σε 146 εκατ. ευρώ στο εννεάμηνο του 2019, σε σύγκριση με 98 εκατ. ευρώ στο εννεάμηνο του 2018. Τα καθαρά κέρδη ανήλθαν σε 87 εκατ. ευρώ σε σύγκριση με ζημίες την ίδια περίοδο πέρυσι. Το αποτέλεσμα αυτό αποδίδεται στην ικανοποιητική παραγωγή επαναλαμβανόμενων βασικών εσόδων, ενώ η έμφαση στη λειτουργική αποτελεσματικότητα συνεχίζει να αποδίδει καρπούς», είπε ο κ. Μεγάλου.</p>
      <p><b>Τόσο τα καθαρά έσοδα από τόκους</b>, όσο και τα επαναλαμβανόμενα καθαρά έσοδα από προμήθειες, ήταν αυξημένα κατά 2% και 6% αντίστοιχα, έναντι της ίδιας περιόδου πέρυσι. Τα λειτουργικά έξοδα μειώθηκαν κατά 6% σε επαναλαμβανόμενη βάση. Καθώς το περιβάλλον στο οποίο δραστηριοποιούμαστε βελτιώνεται, έχουμε ισχυρή την πεποίθηση ότι οι οικονομικές μας επιδόσεις θα ενισχύονται περαιτέρω», αναφέρει ο κ. Μεγάλου.</p>
      <p>«Η εξέλιξη του ισολογισμού μας, αποτελεί απόδειξη της επαναφοράς των δραστηριοτήτων μας στην <b>κανονικότητα</b>. Το χαρτοφυλάκιο εξυπηρετούμενων δανείων της τράπεζας αυξήθηκε κατά 0,4 δισ. ευρώ τον Σεπτέμβριο 2019 από την αρχή του έτους σε συγκρίσιμη βάση, με τα επιχειρηματικά δάνεια να οδηγούν την τάση. Οι εκταμιεύσεις δανείων ανήλθαν στα 3 δισ. ευρώ στο εννεάμηνο του 2019. Ο δείκτης δανείων μετά από προβλέψεις προς καταθέσεις του ομίλου, βελτιώθηκε περαιτέρω στο 84% έναντι 91% πριν ένα έτος, υποδηλώνοντας ότι η τράπεζα είναι σε θέση να ανταποκριθεί στη ζήτηση για δάνεια, η οποία αναμένεται να ενισχυθεί περαιτέρω, διασφαλίζοντας έτσι το καθαρό επιτοκιακό περιθώριο της τράπεζας.</p>
      <p>Όσον αφορά στην ποιότητα ενεργητικού, συνεχίζεται η τάση βελτίωσης στις αθετήσεις και επαναθετήσεις υποχρεώσεων, ενώ η εξυγίανση δανείων, οι αναδιαρθρώσεις και οι εισπράξεις παραμένουν ικανοποιητικές. Από το ιστορικό υψηλό του Σεπτεμβρίου 2015, η τράπεζα Πειραιώς έχει μειώσει τα υπόλοιπα των μη εξυπηρετούμενων ανοιγμάτων της κατά 12 δισ. ευρώ.</p>
      <p>Στηριζόμενοι στις θετικές επιδόσεις που έχουμε επιτύχει μέχρι σήμερα, εστιάζουμε στην εκτέλεση του σχεδίου μείωσης των μη εξυπηρετούμενων ανοιγμάτων, το οποίο διευκολύνεται από την πρόσφατη στρατηγική συνεργασία με την Intrum, η οποία θα αναβαθμίσει την όλη προσπάθεια.</p>
      <ul>
        <li><b>Είμαστε σε προπαρασκευαστική φάση τιτλοποιήσεων</b> μη εξυπηρετούμενων ανοιγμάτων ύψους 3 δισ. ευρώ, εν αναμονή και της έναρξης λειτουργίας του σχεδίου προστασίας ενεργητικού, που αποσκοπεί στη μείωση των μη εξυπηρετούμενων δανείων (σχέδιο «Ηρακλής»)», επισήμανε ο Χρήστος Μεγάλου.</li>
      </ul>
      <p>Προσθέτει επίσης, ότι «η επιτυχής υλοποίηση του σχεδίου «Ηρακλής», παράλληλα με τις ευνοϊκές συνθήκες στις αγορές κεφαλαίων για έκδοση πιστωτικών τίτλων, θα επιτρέψει την επιτάχυνση του υφιστάμενου σχεδίου μείωσης των μη εξυπηρετούμενων δανείων. Στο πλαίσιο αυτό θα είμαστε σε θέση να παρέχουμε περισσότερες λεπτομέρειες στις αρχές του 2020».</p>
      <p>Ο διευθύνων σύμβουλος της Τράπεζας Πειραιώς αναφέρει ότι «σε συνέχεια των δύο συναλλαγών ορόσημο κατά τη διάρκεια του 2019 – την έκδοση ομολόγου Tier 2 και τη στρατηγική συνεργασία με την Intrum για τη διαχείριση μη εξυπηρετούμενων ανοιγμάτων και ακίνητης περιουσίας στην ιδιοκτησία της Τράπεζας (REO) – καθώς και της συνεχιζόμενης παραγωγής κεφαλαίων μέσω οργανικών και μη οργανικών δράσεων, η τράπεζα κατάφερε να αυξήσει τα εποπτικά της κεφάλαια σε επίπεδα σημαντικά υψηλότερα των συνολικών κεφαλαιακών απαιτήσεων. Στο τέλος Σεπτεμβρίου 2019, ο pro-forma συνολικός δείκτης εποπτικών κεφαλαίων της τράπεζας ανήλθε σε 16%, (με σταδιακή εφαρμογή των μεταβατικών διατάξεων) έναντι εποπτικής απαίτησης SREP στο 14%. Ενισχύουμε τις προσπάθειές μας και εργαζόμαστε σκληρά για να κάνουμε την τράπεζά μας καλύτερη και ισχυρότερη. Στο εννεάμηνο του 2019, η Τράπεζα Πειραιώς σημείωσε απόδοση 2% επί των ενσώματων κεφαλαίων της, με ευνοϊκές προοπτικές καθώς συνεχίζουμε την υλοποίηση του οδικού χάρτη ‘Ατζέντα 2023’»</p>
    </article>
  </body>
</html>