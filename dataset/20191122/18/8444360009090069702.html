<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/athlitika/basket/aris-episimo-anakoinose-tin-apoktisi-tou-fitzpatrik/2921401/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T18:03:01+00:00"/>
    <meta property="og:title" content="Άρης: Επίσημο! Ανακοίνωσε την απόκτηση του Φιτζπάτρικ"/>
    <meta property="og:description" content="Παίκτης του Άρη είναι και επίσημα ο Τοαρλίν Φιτζπάτρικ, αφού ανακοινώθηκε η απόκτησή του μέχρι το τέλος της τρέχουσας αγωνιστικής περιόδου από την ομάδα του Σούλη Μαρκόπουλου."/>
  </head>
  <body>
    <article>
      <h1>Άρης: Επίσημο! Ανακοίνωσε την απόκτηση του Φιτζπάτρικ</h1>
      <h2>Παίκτης του Άρη είναι και επίσημα ο Τοαρλίν Φιτζπάτρικ, αφού ανακοινώθηκε η απόκτησή του μέχρι το τέλος της τρέχουσας αγωνιστικής περιόδου από την ομάδα του Σούλη Μαρκόπουλου.</h2>
      <address><time datetime="2019-11-22T18:03:01+00:00">22 Nov 2019, 18:03</time> by <a rel="author">Newsit Newsroom</a></address>
      <p>Η μετεγγραφική ενίσχυση του Άρη είναι γεγονός, καθώς η “κίτρινη” ΠΑΕ ανακοίνωσε και τυπικά την απόκτηση του Τοαρλίν Φιτζπάτρικ με συμβόλαιο συνεργασίας μέχρι και το τέλος της σεζόν.</p>
      <h3>Η ανακοίνωση της ΚΑΕ Άρης</h3>
      <p>Η Κ.Α.Ε. <a href="https://www.newsit.gr/tags/aris/">ΑΡΗΣ</a> ανακοινώνει τη συμφωνία της με τον Toarlyn Fitzpatrick μέχρι το τέλος της τρέχουσας αγωνιστικής περιόδου. Ο Αμερικανός παίκτης γεννήθηκε στις 4 Σεπτεμβρίου του 1989 στην Tampa Bay της Florida. Έχει ύψος 2,06 μ. και αγωνίζεται στις δυο θέσεις των ψηλών.</p>
      <p>Άρχισε να παίζει μπάσκετ στο C. Leon King High School και στη συνέχεια φοίτησε στο πανεπιστήμιο South Florida. Την τελευταία του χρονιά (2012-2013) στο κολέγιο, είχε 9,9 πόντους και 5,3 ριμπάουντ.</p>
      <p>Η επαγγελματική του καριέρα ξεκίνησε τη σεζόν 2013-2014 στο Βέλγιο με την Kangoeroes Willebroek. Σε 36 παιχνίδια, σημείωνε 7,8 πόντους και μάζευε 4,1 ριμπάουντ, κατά μέσο όρο, ανά παιχνίδι.</p>
      <p>Την επόμενη χρονιά (2014-2015), συστήθηκε στο ελληνικό κοινό με τη φανέλα του Απόλλωνα Πάτρας, με τον οποίο έπαιξε σε 26 αγώνες, προσφέροντας 11,1 πόντους, 7,3 ριμπάουντ και 1,1 τάπες.</p>
      <p>Το καλοκαίρι του 2015 συμφώνησε με τη γερμανική Tigers Tubingen. Αγωνίστηκε σε 34 αναμετρήσεις, μετρώντας 8,6 πόντους και 4,3 ριμπάουντ.</p>
      <p>Επέστρεψε στην Ελλάδα την αγωνιστική περίοδο 2016-2017 για λογαριασμό του Ρεθύμνου. Σε 31 συμμετοχές με την κρητική ομάδα, πετύχαινε 12,2 πόντους και «κατέβαζε» 6,7 ριμπάουντ, ενώ μοίραζε και 2 ασίστ.</p>
      <p>Η σεζόν 2017-2018 τον βρήκε στην Ιαπωνία, αρχικά ως παίκτη των Akita Northern Happinets και μετά των Cyberdyne Ibaraki Robots.</p>
      <p>Ο Χολαργός τον έφερε και πάλι στην Ελλάδα για την περυσινή χρονιά (2018-2019) και ήταν από τους παίκτες που ξεχώρισαν για την αθηναϊκή ομάδα. Ο Fitzpatrick πάτησε παρκέ σε 29 ματς και τα νούμερα του ήταν τα εξής: 8,2 πόντοι, 5,1 ριμπάουντ και 1,2 ασίστ.</p>
      <p>Τη φετινή σεζόν υπέγραψε συμβόλαιο με την ESSM Le Portel, αλλά πριν από μερικές έλυσε τη συνεργασία του με τη γαλλική ομάδα. Συμμετείχε σε 8 παιχνίδια, έχοντας 3,4 πόντους, 2,3 ριμπάουντ και 1,3 ασίστ, μένοντας κατά μέσο όρο στον αγωνιστικό χώρο 13,2 λεπτά.</p>
      <figure>
        <iframe data-src="https://twitter.com/ARISBCgr/status/1197931494989279232?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>