<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904767/jansen-ruikt-kansen-bij-psv-mogen-en-kunnen-we-vaak-ook-wel-voetballen-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-22T18:27:00+00:00"/>
    <meta property="og:title" content="Heerenveen klaar voor clash met PSV: 'Plan lag voor interlandperiode al klaar'"/>
    <meta property="og:description" content="SC Heerenveen-coach Johnny Jansen leeft vol vertrouwen toe naar de wedstrijd tegen PSV van aankomende zondag. Volgens de trainer liggen er voldoende kansen op een goed resultaat voor de club uit Friesland. Jansen kan niet ontkennen dat de Eindhovenaren in een mindere fase zitten. &quot;Maar PSV blijft een goede ploeg met veel kwaliteit, zeker voorin. We zullen tegenover een tot op het bot gemotiveerde tegenstander staan die erop gebrand zal zijn drie punten te pakken&quot;, aldus de coach op de clubwebsite van Heerenveen. &quot;Ik ben heel benieuwd hoe wij daar zondag mee omgaan.&quot;"/>
  </head>
  <body>
    <article>
      <h1>Heerenveen klaar voor clash met PSV: 'Plan lag voor interlandperiode al klaar'</h1>
      <address>
        <time datetime="2019-11-22T18:27:00+00:00">22 Nov 2019, 18:27</time>
      </address>
      <p>
        <b>SC Heerenveen-coach Johnny Jansen leeft vol vertrouwen toe naar de wedstrijd tegen PSV van aankomende zondag. Volgens de trainer liggen er voldoende kansen op een goed resultaat voor de club uit Friesland.</b>
      </p>
      <p>Jansen kan niet ontkennen dat de Eindhovenaren in een mindere fase zitten. "Maar PSV blijft een goede ploeg met veel kwaliteit, zeker voorin. We zullen tegenover een tot op het bot gemotiveerde tegenstander staan die erop gebrand zal zijn drie punten te pakken", aldus de coach op <a href="https://www.sc-heerenveen.nl/nieuws/psv-blijft-een-goede-ploeg-met-veel-kwaliteit/10#.XdgWGv258uI.twitter">de clubwebsite</a> van Heerenveen. "Ik ben heel benieuwd hoe wij daar zondag mee omgaan."</p>
      <p>"Bij PSV mogen en kunnen we vaak ook wel 'voetballen'. We hebben in het verleden en dit seizoen laten zien dat we dat kunnen. Ook vanuit de omschakeling kunnen we gevaarlijk zijn. Hopelijk kunnen we met onze kwaliteiten voorin toeslaan. Het zou top zijn als we zondag een goed resultaat weten neer te zetten", vervolgt de coach.</p>
      <p>Door de interlandperiode lag het qua wedstrijden even stil voor de Eredivisie-ploegen, maar Jansen ziet dat niet als een probleem. "Het plan voor PSV-uit lag voordat de interlandperiode aanbrak al klaar. De afgelopen dagen zetten we de puntjes op de i. Het plan is helder, voor iedereen. Maar wie er aan de aftrap staan, hou ik nog even voor mezelf."</p>
    </article>
  </body>
</html>