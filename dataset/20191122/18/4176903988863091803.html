<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/bregu-turizam-najbrze-rastuca-industrija-u-regionu/"/>
    <meta property="og:site_name" content="Krstarica"/>
    <meta property="article:published_time" content="2019-11-22T18:10:03+00:00"/>
    <meta property="og:title" content="Bregu: Turizam najbrže rastuća industrija u regionu"/>
    <meta property="og:description" content="Savet za regionalnu saradnju (RCC) danas je dodelio 16 grantova organizacijama iz regiona koje se bave promocijom turizma na Zapadnom Balkanu u okviru"/>
  </head>
  <body>
    <article>
      <h1>Bregu: Turizam najbrže rastuća industrija u regionu</h1>
      <address><time datetime="2019-11-22T18:10:03+00:00">22 Nov 2019, 18:10</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/Beta-z5taavg32t.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Savet za regionalnu saradnju (RCC) danas je dodelio 16 grantova organizacijama iz regiona koje se bave promocijom turizma na Zapadnom Balkanu u okviru projekta „Razvoj i promocija turizma“ .</p>
      <p>Ovo je drugi put da se u okviru tog projekta dodeljuju grantovi a fokus je ovog puta bio na kulturnom i avanturističkom turizmu.</p>
      <p>Generalna sekretarka RCC Majlinda Bregu izjavila je da je turizam najbrže rastuća industrija u regionu.</p>
      <p>„Na turizam otpada petina BDP-a i više od 25 odsto izvoza zemalja regiona. Ukupno 20 odsto zaposlenih radi u turizmu, direktno ili indirektno“, rekla je Bregu na ceremoniji dodele grantova.</p>
      <p>Ona je navela da je prošle godine region posetilo 12 miliona turista koji su bili najzainteresovaniji za kulturni turizam.</p>
      <p>Prema njenim rečima, na tome treba raditi jer će i lokalne zajednice od toga imati mnogo koristi.</p>
      <p>Snježana Derviškadić iz RCC, rukovodilac projekata u sferi turizma, rekla je da je cilj razvoj regionalnih turističkih ruta zasnovanih na kulturnom nasledju.</p>
      <p>Prema njenim rečima, do sada je u domenu kulturnog turizma mnogo uradjeno na „Ilirskom putu“ koji prati nasledje Rimske imperije na Zapadnom Balkanu, i na ruti balkanskih spomenika koja upoznaje turiste sa arhitekturom i dizajnom regiona putem, pored ostalog, spomenika vezanih za Drugi svetski rat, dok je u sferi avanturističkog turizma radjeno na „Dinarskoj turi“, planinarenju ili vožnji bicikla duž dinarskog planinskog venca.</p>
      <p>Danko Ćosić iz beogradske organizacije Dunavski centar, jednog od dobitnika granta, rekao je da je Zapadni Balkan drugi, iza Italije, po količini rimskog nasledja jer je nakon 2. veka nove ere centar zbivanja u Rimskom carstvu bilo u Podunavlju.</p>
      <p>On je naveo da je Dunavski centar do sada organizovao turu rimskih careva i vinsku turu.</p>
      <p>„Kroz povezivanje s istorijom inspirišemo ljude da dodju u region i upoznaju ljude i savremene tradicije, i da se lepo provedu“, rekao je Ćosić.</p>
      <p>Prema njegovim rečima, kultura Zapadnog Balkana je neraskidivi deo evropske kulture.</p>
      <p>(Beta)</p>
    </article>
  </body>
</html>