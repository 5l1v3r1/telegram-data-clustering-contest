<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/antidraseis-ton-syllogo-fysikotherapeyton-aitoloakarnanias-leykadas-ston-aera-oi-fysikotherapeies-paidia-eidikis-agogis/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-22T18:30:36+00:00"/>
    <meta property="og:title" content="Αντιδράσεις από τον Σύλλογο Φυσικοθεραπευτών Αιτωλοακαρνανίας – Λευκάδας: Στον αέρα οι φυσικοθεραπείες για παιδιά ειδικής αγωγής;"/>
    <meta property="og:description" content="Αντιδράσεις από τον Σύλλογο Φυσικοθεραπευτών Αιτωλοακαρνανίας - Λευκάδας: Στον αέρα οι φυσικοθεραπείες για παιδιά ειδικής αγωγής;"/>
  </head>
  <body>
    <article>
      <h1>Αντιδράσεις από τον Σύλλογο Φυσικοθεραπευτών Αιτωλοακαρνανίας – Λευκάδας: Στον αέρα οι φυσικοθεραπείες για παιδιά ειδικής αγωγής;</h1>
      <address><time datetime="2019-11-22T18:30:36+00:00">22 Nov 2019, 18:30</time> by <a rel="author">ΣΥΝΕΙΔΗΣΗ</a></address>
      <p>
        <i>
          <b>«Στην περιοχή υπάρχουν μόνο 120 φυσικοθεραπευτές εκ των οποίων μετρώνται στα δάχτυλα του ενός χεριού όσοι ασχολούνται με την ειδική αγωγή» δηλώνει στη «Σ» ο Πρόεδρος του Συλλόγου Φυσικοθεραπευτών Αιτωλοακαρνανίας – Λευκάδας, Ανδρέας Κομματάς</b>
        </i>
      </p>
      <p>Από 1<sup>η</sup> Ιανουαρίου 2020 δεν θα καταβάλλουν οι ασφαλισμένοι χρήματα από την τσέπη τους για την φυσικοθεραπεία των παιδιών τους στο πλαίσιο της ειδικής αγωγής, καθώς με απόφαση του ΔΣ του ΕΟΠΥΥ δεν θα αποζημιώνονται οι καταβαλλόμενες δαπάνες όταν πραγματοποιούνται εκτός δικτύου συμβεβλημένων.</p>
      <p>Σύμφωνα με την απόφαση ο συμβεβλημένος φυσικοθεραπευτής θα πληρώνεται απευθείας από τον ΕΟΠΥΥ, μέσω της υποβολής που θα κάνει και δεν θα αναγκάζεται ο κηδεμόνας να πηγαίνει στην ΠΕΔΙ (Περιφερειακή Διεύθυνση) και να καταθέτει ατομικό αίτημα για να αποζημιωθεί.</p>
      <figure>
        <img src="http://sinidisi.gr/wpress/wp-content/uploads/2019/11/fysikotherapeytes.jpg"/>
        <figcaption>
          <b>Ο Πρόεδρος του Συλλόγου Φυσικοθεραπευτών Αιτωλοακαρνανίας – Λευκάδας, Ανδρέας Κομματάς</b>
        </figcaption>
      </figure>
      <p>Η απόφαση αυτή, όπως τονίζει στη <b>«Σ»</b> ο Πρόεδρος του Συλλόγου Φυσικοθεραπευτών Αιτωλοακαρνανίας – Λευκάδας, <b>Ανδρέας Κομματάς</b>, «είναι σε εντελώς λάθος κατεύθυνση και δεν τίθεται οικονομικό θέμα καθώς η δαπάνη που υπάρχει για το ζήτημα αυτό είναι 6 εκατ. ευρώ. Ωστόσο, ο κ. Κομματάς προτάσσει ως σοβαρό ζήτημα τον μικρό αριθμό των συμβεβλημένων φυσικοθεραπευτών ανά την Ελλάδα, όπως επίσης και τη γνώση της υγείας του μικρού ασθενή που έχει ο φυσικοθεραπευτής. Σε Αιτωλοακαρνανία και Λευκάδα υπάρχουν συνολικά 120 φυσικοθεραπευτές και από αυτούς εξειδικευμένοι για μικρά παιδιά και συμβεβλημένοι με τον ΕΟΠΥΥ είναι ελάχιστοι. Είναι σε λάθος κατεύθυνση η απόφαση. Δημιουργείται σοβαρότατο πρόβλημα στους γονείς γιατί με τα νέα δεδομένα οι περισσότεροι θα πρέπει να αλλάξουν φυσικοθεραπευτή, κάτι που είναι πάρα πολύ δύσκολο για τα παιδιά – ασθενείς τα οποία δένονται συναισθηματικά με τους φυσικοθεραπευτές τους γιατί έχουν καθημερινή επαφή επί πολλά χρόνια. Ο ΕΟΠΠΥ θεώρησε πως με τους συμβεβλημένους φυσικοθεραπευτές μπορεί να καλύψει τις ανάγκες, αλλά είναι ακατόρθωτο καθώς οι συμβεβλημένοι που ασχολούνται με παιδιά είναι μόλις 170 σε όλη την Ελλάδα, εν αντιθέσει με τους φυσικοθεραπευτές που ασχολούνται με τους ενήλικες που είναι 2.500. Στο ενδεχόμενο που δεν αλλάξει κάτι και οι γονείς θέλουν να συνεχίσουν την θεραπεία των παιδιών τους με τους φυσικοθεραπευτές που ήδη διαθέτουν πρέπει να πληρώσουν από την τσέπη τους, κάτι που είναι δύσκολο».</p>
      <p>Παράλληλα ο κ. Κομματάς σημείωσε: «για τα παιδιά ο φυσικοθεραπευτής είναι πολύ σημαντικό θέμα, ενώ υπάρχουν περιπτώσεις γονέων όπως από την περιοχή του Μεσολογγίου που σε εβδομαδιαία βάση πηγαίνουν στην Αθήνα γιατί εκεί είναι ο φυσικοθεραπευτής που είχε αναλάβει το παιδί τους. Εκτός όμως όλων των άλλων με την απόφαση αυτή συγκεντρώνονται όλες οι περιπτώσεις στα μεγάλα αστικά κέντρα κάτι που σημαίνει και ταλαιπωρία τόσο για τους γονείς όσο και για τα παιδιά και μιλάμε για παιδιά που σε πολλές περιπτώσεις έχουν εγκεφαλική παράλυση».</p>
      <p>
        <b>Κώστας Χονδρός – Εφημερίδα “Συνείδηση”</b>
      </p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/giryonis-meteorologiki-vomva-to-vrady-tis-kyriakis-poy-tha-chtypisei-kakokairia/"/>
        <a href="http://sinidisi.gr/oi-katarraktes-tis-tryfoy-ta-ormitika-nera-deite-foto/"/>
        <a href="http://sinidisi.gr/dytiki-ellada-thrinos-sti-gastoyni-aristos-mathitis-protathlitis-karate-o-12chronos-stayros-poy-quot-esvise-quot-charizontas-zoi-se-synanthropoys/"/>
        <a href="http://sinidisi.gr/anavlithike-o-agonas-atromitoy-antirrioy-ton-astera-mesologgioy-syllypitiria-anakoinosi-atromitoy/"/>
        <a href="http://sinidisi.gr/thlipsi-antirrio-kalo-taxidi-lampro-deite-foto/"/>
        <a href="http://sinidisi.gr/simera-timatai-o-agios-amfilochios/"/>
      </related>
    </article>
  </body>
</html>