<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/rosiya_pishla_v_shaleni_postupki_poklonska_vimagaye_govoriti_v_ukrayini_a_ne_na_ukrayini_n1238166"/>
    <meta property="og:site_name" content="24 Канал"/>
    <meta property="article:published_time" content="2019-11-22T18:25:00+00:00"/>
    <meta property="og:title" content="Росія пішла в шалені поступки: Поклонська вимагає говорити &quot;в Україні&quot;, а не &quot;на Україні&quot;"/>
    <meta property="og:description" content="Колишня &quot;прокуресса&quot; анексованого Росією Криму, а нині &quot;депутатка від Криму&quot; Державної думи РФ Наталія Поклонська раптово взялася пояснювати правила російської мови. Причому не аби як, а на прикладі України: мовляв, правильно говорити &quot;в Україні&quot;, а не &quot;на Україні&quot;."/>
  </head>
  <body>
    <article>
      <h1>Росія пішла в шалені поступки: Поклонська вимагає говорити "в Україні", а не "на Україні"</h1>
      <address><time datetime="2019-11-22T18:25:00+00:00">22 Nov 2019, 18:25</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>Колишня "прокуресса" анексованого Росією Криму, а нині "депутатка від Криму" Державної думи РФ Наталія Поклонська раптово взялася пояснювати правила російської мови. Причому не аби як, а на прикладі України: мовляв, правильно говорити "в Україні", а не "на Україні".</b>
      </p>
      <p>У ефірі російського телеканалу "<a href="http://tvrain.ru/teleshow/vechernee_shou/natalja_poklonskaja-497845/">Дождь</a>" Поклонську запитали про нинішні відносини між Україною і Росією. У відповідь жінка заявила, що бачить прагнення "до нормалізації відносин" з українського боку.</p>
      <blockquote>Аби освіжити пам'ять:<a href="https://24tv.ua/odiozna_poklonska_podalasya_u_pismennitsi_vona_napisala_knigu_pro_aneksiyu_krimu_n1119722"> Одіозна Поклонська подалася у письменниці й написала книгу про анексію Криму</a></blockquote>
      <p>Поклонська пораділа, що Схід України може бути почутим новим президентом, бо попередній був "злочинцем" (ні, мова не про Путіна, а про українських президентів).</p>
      <p>А от далі Поклонську чомусь потягнуло на філософію висвітлення подій в Україні на російську телебачення. Мовляв, до участі в російських телепрограмах<b> запрошують "блазнів з України",</b> які показують, "які хохли тупі". "Але це неправильно", – обурювалася Поклонська.</p>
      <p>"<b>Я б запропонувала запросити якогось депутата з нової влади</b>", – радить вона. Шкода, прізвищ не назвала.</p>
      <p>І одразу після цього Поклонська звернула увагу, що в подібних телешоу завжди неправильно вживають вислів "на Україні" – замість "в Україні". У відповідь на такий пасаж ведуча шоу "зливний бачок" Скабєєва вкотре довела справедливість прізвища, видавши ось такий зашквар: <b>"В Україні? Ну це прямо позиція".</b></p>
      <blockquote><b>Наталія Поклонська відома своєю "любов'ю" до України.</b> Зокрема, вона час від часу називає її "окраїною Росії", і ще з більшою регулярністю намагається повернути актуальність "неподільного братства" України, Білорусі й Росії.<br/><br/>Що ж, зауважимо, що самі пані Поклонська, як і пані Скабєєва, безумовно, вільні йти і на, і в. Головне, нехай не забувають, що Крим – це Україна.</blockquote>
    </article>
  </body>
</html>