<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/kozel-negyszaz-menekult-szamara-kertek-kikotest-olaszorszagban-az-oket-szallito-civilhajok"/>
    <meta property="og:site_name" content="Paraméter"/>
    <meta property="article:published_time" content="2019-11-22T18:53:00+00:00"/>
    <meta property="og:title" content="Közel négyszáz menekült számára kértek kikötést Olaszországban az őket szállító civilhajók"/>
    <meta property="og:description" content="Kétszáztizenöt személy tartózkodik az Ocean Viking, hetvenhárom az Open Arms és hetvenkilenc az Aita Mari nevű NGO-hajón, amelyek felhívást intéztek Olaszországhoz, minél előbbi kikötést kérve - jelentette az olasz sajtó pénteken."/>
  </head>
  <body>
    <article>
      <h1>Közel négyszáz menekült számára kértek kikötést Olaszországban az őket szállító civilhajók</h1>
      <h2>Kétszáztizenöt személy tartózkodik az Ocean Viking, hetvenhárom az Open Arms és hetvenkilenc az Aita Mari nevű NGO-hajón, amelyek felhívást intéztek Olaszországhoz, minél előbbi kikötést kérve - jelentette az olasz sajtó pénteken.</h2>
      <address>
        <time datetime="2019-11-22T18:53:00+00:00">22 Nov 2019, 18:53</time>
      </address>
      <p>Az Ocean Viking a francia Sos Mediterranée és az Orvosok határok nélkül (Msf) civil szervezetek  közös hajója, amely augusztustól már többször megfordult a líbiai és az olasz partok között. Majdnem négy hónap alatt több mint hatszáz bevándorlót hozott az olaszországi kikötőkbe. Az Open Arms-t a hasonló nevű spanyol nem kormányzati szervezet (NGO) működteti. Az Aita Mari az azonos nevű szintén spanyol civilszervezet hajója, amely egy év szünet után november 12-én indította újra tevékenységét a Földközi-tengeren.</p>
      <p>A Nemzetközi Migrációs Szervezet (OIM) közlése szerint a líbiai harcok kiújulásával az utóbbi 48 óra alatt több mint 600-an indultak útnak a líbiai partokról tíz különböző csónakkal vagy kisebb hajóval.</p>
      <p>Ezekből egy csónaknak sikerült eljutnia egészen a dél-olaszországi Lampedusa szigetéig. Egy másik csónaknak a péntekre virradó éjszaka a máltai hatóságok nyújtottak segítséget. További,  migránsokkal teli csónakokat a líbiai parti őrség tartóztatott fel.</p>
      <p>Ezzel egy időben az olasz hatóságok a délnyugat-olaszországi Crotone vizein egy vitorlás hajót tartóztattak fel 31 migránssal: a hajó a törökországi Bodrumból hat nap alatt tette meg az utat. A hajó két fős orosz legénységét őrizetbe vették.</p>
      <p>MTI</p>
    </article>
  </body>
</html>