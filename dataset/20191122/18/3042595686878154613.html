<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/julebordet-kan-koste-deg-10-000/71848680"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T18:02:27+00:00"/>
    <meta property="og:title" content="Julebordet kan koste deg 10 000"/>
    <meta property="og:description" content="Politiets video som oppfordrer til å ikke havne i fyllearresten, tar av i sosiale medier."/>
  </head>
  <body>
    <article>
      <h1>Julebordet kan koste deg 10 000</h1>
      <h2>Politiets video som oppfordrer til å ikke havne i fyllearresten, tar av i sosiale medier.</h2>
      <address><time datetime="2019-11-22T18:02:27+00:00">22 Nov 2019, 18:02</time> by <a rel="author">Amanda Strand Askeland</a></address>
      <p>Julebordsesongen er i gang, og flere tar seg friheten til å drikke mer enn ellers. Det har politiet i Follo og Østfold fått kjenne på.</p>
      <p>
        <b>I den anledning publiserte Øst politidistrikt en video på sine Facebook-sider, med en omvisning der noen ender opp etter julebordet - nemlig på glattcella.</b>
      </p>
      <p>«Julebordsesongen er endelig i gang. Hvert eneste år er det dessverre mange som besøker arresten vår på Grålum etter julebordet», skriver politiet på Facebook.</p>
      <p>- Det er gjerne vanlige folk som ikke drikker så ofte, og som tar det litt for hardt ut på julebordet. Dagen etterpå er det mye anger og fylleangst, sier Per Marius Thorbjørnsen i Øst Politidistrikt til <a href="https://www.instagram.com/p/B5Ke2YBJyMI/">NRK P3 Nyheter</a>.</p>
      <p>Videoen har i skrivende stund over 250 000 avspillinger.</p>
      <h3>Et forebyggende budskap</h3>
      <p>Kommunikasjonsrådgiver Marita Hatlelid, som jobber tett med Nettpatruljen, var hjernen bak video-ideen.</p>
      <p>
        <b>- Hvert år har vi flere besøkende på glattcella enn vi skulle ønske oss, med folk som har drukket for mye og gjort dumme ting på byen, sier hun til Dagbladet.</b>
      </p>
      <p>Hun forteller at hensikten med videoen er å gi et forebyggende budskap og oppføre seg pent mot hverandre. De har prøvd å få fram budskapet i tidligere julebordsesonger, men informasjonen har ofte druknet i mylderet på sosiale medier.</p>
      <p>- Tanken min var å lage en liten vri på det og få folk til å legge merke til det. Vi ønsker jo at folk skal slippe å havne der, sier hun.</p>
      <h3>To «metoder»</h3>
      <p>Leder for nærpolitiseksjonen i Fredrikstad, Inge Jensen, forteller at politiet i de fleste byer jobber tett med utelivsbransjen og kommunen.</p>
      <p>
        <b>Jensen sier det er to «vanligere» metoder for å havne på glattcella.</b>
      </p>
      <p>- Den første er at man begynner å krangle med vakta som har nektet å slippe deg inn på utestedet, fordi du er for beruset. Når politiet ankommer velger man å krangle videre med dem. Hvis man da blir aggressiv og begynner å slåss, vil du havne på glattcella, forteller han.</p>
      <p>Han forteller at den andre metoden er at man blir bortvist fra sentrum, for så å komme tilbake likevel.</p>
      <p>- Hvis man da kommer tilbake etter å ha blitt bortvist på grunn av ordensforstyrrelse, og er aggressiv enten mot politiet eller folk rundt, så havner du i arresten.</p>
      <p>
        <b>Jensen understreker at om noen havner på glattcella, er en individuell vurdering politiet gjør.</b>
      </p>
      <h3>Kan bli dyrt</h3>
      <p>Han sier til Dagbladet at politiet vanligvis er mer synlig i gatene i ukene fram mot jul.</p>
      <p>
        <b>- I julebordsesongen er det flere gjester på byen, og mange er uvante utelivsgjester som bare går ut på byen en gang i året, nemlig i forbindelse med julebordet.</b>
      </p>
      <p>Han sier det både er gjengangere og helt normale mennesker som ender opp på glattcella, men at de siste åra har sett en nedgang i antall hendelser i Fredrikstad.</p>
      <p>
        <b>Men ender du opp på glattcella, kan det bli dyrt. Ifølge Øst Politidistrikts sin video kan det koste deg rundt 10 000 kroner.</b>
      </p>
      <p>- Alkohol gjør noe med folk, og det er ikke alle som tåler det like godt. Hvis du vet alkohol gjøre noe med deg, spesielt hvis du blir aggressiv, så er det kanskje lurt å ikke drikke, sier Jensen.</p>
      <p>Han oppfordrer til å ta vare på kollegaer, og ta det rolig på vorspiel.</p>
    </article>
  </body>
</html>