<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/tramp-rozpoviv-pro-svoyu-mirotvorchu-rol-mizh-kitayem-i-gonkongom-50055226.html"/>
    <meta property="og:site_name" content="НВ"/>
    <meta property="article:published_time" content="2019-11-22T18:25:00+00:00"/>
    <meta property="og:title" content="Трамп заявив, що не дав Китаю «знищити» Гонконг за 14 хвилин"/>
    <meta property="og:description" content="Президент США Дональд Трамп заявив, що він не дав китайській армії «задавити» протестувальників у Гонконзі."/>
  </head>
  <body>
    <article>
      <h1>Трамп заявив, що не дав Китаю «знищити» Гонконг за 14 хвилин</h1>
      <h2>Президент США Дональд Трамп заявив, що він не дав китайській армії «задавити» протестувальників у Гонконзі.</h2>
      <address>
        <time datetime="2019-11-22T18:25:00+00:00">22 Nov 2019, 18:25</time>
      </address>
      <p>«Якби не я, Гонконг був би знищений за 14 хвилин», — сказав Трамп в інтерв'ю телеканалу <a href="https://video.foxnews.com/v/6107543440001/#sp=show-clips">Fox News.</a></p>
      <p>За словами очільника Білого дому, ключовим важелем тиску було майбутнє укладення торгової угоди між США і КНР.</p>
      <p>Трамп розповів, що зателефонував голові КНР Сі Цзіньпіну і попросив не відправляти солдат в Гонконг, оскільки це вплине на поточні торговельні переговори з США.</p>
      <p>«У нього [Сі Цзіньпіна] є мільйон солдатів за межами Гонконгу, які не ввійшли [в Гонконг] тільки тому, що я прошу його не робити цього. Ви зробите велику помилку. Це матиме неабиякий негативний вплив на торговельну угоду», — додав Трамп.</p>
      <p>Гонконг охопили наймасовіші акції протесту з часу передачі цієї колишньої британської колонії Китаю в 1997 році. За даними спостерігачів, максимальна кількість протестувальників досягала 1,7 млн осіб.</p>
      <p>Демонстранти виступають проти видачі ймовірних правопорушників і злочинців владі КНР, де деяким може загрожувати страта.</p>
      <p>Наприкінці жовтня <a href="https://nv.ua/ukr/world/countries/gonkong-oficiyno-vidklikav-zakonoproekt-pro-ekstradiciyu-novini-svitu-50049361.html">в Гонконгу відкликали спірний законопроект</a> про екстрадицію, проте через деякий час протести поновилися з новою силою і демонстранти <a href="https://nv.ua/ukr/world/countries/obloga-universitetu-v-gonkonzi-trivaye-novini-svitu-50054066.html">забарикадувалися в будівлі Політехнічного університету</a>.</p>
    </article>
  </body>
</html>