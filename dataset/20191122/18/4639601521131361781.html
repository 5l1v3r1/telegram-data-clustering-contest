<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/22/finance/trapeza-peiraios-kerdi-gia-5o-synexes-trimino/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-22T18:15:56+00:00"/>
    <meta property="og:title" content="Τράπεζα Πειραιώς: Κέρδη για 5ο συνεχές τρίμηνο"/>
    <meta property="og:description" content="Χρήστος Μεγάλου: Για ακόμα ένα τρίμηνο, σημειώσαμε σημαντική βελτίωση σε όλες μας τις προτεραιότητες"/>
  </head>
  <body>
    <article>
      <h1>Τράπεζα Πειραιώς: Κέρδη για 5ο συνεχές τρίμηνο</h1>
      <h2>Χρήστος Μεγάλου: Για ακόμα ένα τρίμηνο, σημειώσαμε σημαντική βελτίωση σε όλες μας τις προτεραιότητες</h2>
      <address><time datetime="2019-11-22T18:15:56+00:00">22 Nov 2019, 18:15</time> by <a rel="author">ΤοΒΗΜΑ Team</a></address>
      <p>Καθαρά κέρδη 87 εκατ. ευρώ ευρώ έναντι ζημιάς 304 εκατ. ευρώ ευρώ την αντίστοιχη περυσινή περίοδο, πέτυχε ο όμιλος της Τράπεζας Πειραιώς στο εννεάμηνο του 2019, καταγράφοντας θετικό αποτέλεσμα για πέμπτο συνεχές τρίμηνο.</p>
      <p>Σε γραπτή του δήλωση ο διευθύνων σύμβουλος του ομίλου Χρήστος Μεγάλου υπογράμμισε ότι «για ακόμα ένα τρίμηνο, σημειώσαμε σημαντική βελτίωση σε όλες μας τις προτεραιότητες. Χάρη στις αποφασιστικές μας ενέργειες, πετύχαμε κέρδη κατά τα τελευταία πέντε συνεχόμενα τρίμηνα».</p>
      <p>
        <a href="https://www.in.gr/2019/11/22/plus/perierga/lygizei-gramma-7xronis-agie-vasili-thelo-spiti-kai-fai/">«Λυγίζει» το γράμμα 7χρονης: «Άγιε Βασίλη θέλω σπίτι και φαΐ»</a>
      </p>
      <p>Σύμφωνα με τον ίδιο, «ενισχύουμε τις προσπάθειές μας και εργαζόμαστε σκληρά για να κάνουμε την Τράπεζά μας καλύτερη και ισχυρότερη. Στο 9μηνο του 2019, η Τράπεζα Πειραιώς σημείωσε απόδοση 2,0% επί των ενσώματων κεφαλαίων της, με ευνοϊκές προοπτικές καθώς συνεχίζουμε την υλοποίηση του οδικού χάρτη «Ατζέντα 2023″».</p>
      <p>Όσον αφορά στην ποιότητα ενεργητικού, ο κ. Μεγάλου υπογράμμισε ότι «συνεχίζεται η τάση βελτίωσης στις αθετήσεις και επανααθετήσεις υποχρεώσεων, ενώ η εξυγίανση δανείων, οι αναδιαρθρώσεις και οι εισπράξεις παραμένουν ικανοποιητικές».</p>
      <p>Ειδικότερα, από το ιστορικό υψηλό του Σεπτεμβρίου 2015, η Τράπεζα Πειραιώς έχει μειώσει τα υπόλοιπα των μη εξυπηρετούμενων ανοιγμάτων της κατά 12 δισ. ευρώ.</p>
      <p>«Στηριζόμενοι στις θετικές επιδόσεις που έχουμε επιτύχει μέχρι σήμερα, εστιάζουμε στην εκτέλεση του σχεδίου μείωσης των μη εξυπηρετούμενων ανοιγμάτων, το οποίο διευκολύνεται από την πρόσφατη στρατηγική συνεργασία με την Intrum, η οποία θα αναβαθμίσει την όλη προσπάθεια» τόνισε ο κ. Μεγάλου.</p>
      <p>Συμπλήρωσε δε πως «είμαστε σε προπαρασκευαστική φάση τιτλοποιήσεων μη εξυπηρετούμενων ανοιγμάτων ύψους 3 δισ. ευρώ, εν αναμονή και της έναρξης λειτουργίας του σχεδίου προστασίας ενεργητικού που αποσκοπεί στη μείωση των μη εξυπηρετούμενων δανείων (σχέδιο «Ηρακλής»). Θεωρούμε ότι η επιτυχής υλοποίηση του σχεδίου «Ηρακλής», παράλληλα με τις ευνοϊκές συνθήκες στις αγορές κεφαλαίων για έκδοση πιστωτικών τίτλων, θα επιτρέψει την επιτάχυνση του υφιστάμενου σχεδίου μείωσης των μη εξυπηρετούμενων δανείων. Στο πλαίσιο αυτό θα είμαστε σε θέση να παρέχουμε περισσότερες λεπτομέρειες στις αρχές του 2020».</p>
      <p>Τα βασικά μεγέθη</p>
      <p>Αναλυτικότερα, στο εννεάμηνο του 2019 τα βασικά μεγέθη της τράπεζας κινήθηκαν ως εξής:</p>
      <ul>
        <li>Αύξηση καθαρών εσόδων τόκων στα 1.072 εκατ. ευρώ, +2% σε ετήσια βάση</li>
        <li>Αύξηση επαναλαμβανόμενων καθαρών εσόδων προμηθειών στα 227 εκατ. ευρώ, +6% σε ετήσια βάση</li>
        <li>Μείωση επαναλαμβανόμενων λειτουργικών εξόδων στα 713 εκατ. ευρώ, -6% ετησίως</li>
        <li>Ενίσχυση επαναλαμβανόμενων κερδών προ φόρων και προβλέψεων στα 648 εκατ. ευρώ, +8% ετησίως</li>
        <li>Έξοδο προβλέψεων στα 489 εκατ. ευρώ, 172μβ επί των δανείων μετά από προβλέψεις</li>
        <li>Ενίσχυση επαναλαμβανόμενων κερδών προ φόρων στα 146 εκατ. ευρώ από 98 εκατ. ευρώ το 9μηνο 2018</li>
        <li>Καθαρά κέρδη στα 87 εκατ. ευρώ έναντι ζημίας 304 εκατ. ευρώ την ίδια περίοδο πέρυσι</li>
      </ul>
      <p>Υγιής αύξηση χορηγήσεων προσαρμοσμένη για τον αναλαμβανόμενο κίνδυνο και ισχυρό προφίλ ρευστότητας</p>
      <ul>
        <li>Εκταμιεύσεις δανείων 2,9 δισ. ευρώ το 9μηνο 2019</li>
        <li>1,8 δισ. ευρώ νέες χορηγήσεις προς μεγάλες ελληνικές επιχειρήσεις, 650 εκατ. ευρώ προς μεσαίες και μικρές επιχειρήσεις, 450 εκατ. ευρώ προς νοικοκυριά</li>
        <li>Αύξηση των εξυπηρετούμενων δανείων στην Ελλάδα κατά 0,4 δισ. ευρώ από την αρχή του έτους σε συγκρίσιμη βάση</li>
        <li>Αύξηση καταθέσεων στα 45,2 δισ. ευρώ, με εισροές 1,4 δισ. ευρώ από τον ιδιωτικό τομέα από την αρχή του έτους</li>
        <li>Δείκτης κάλυψης ρευστότητας στο 107% από 28% πριν από ένα έτος</li>
        <li>Δείκτης δανείων προς καταθέσεις στο 84% από 91% πριν από ένα έτος</li>
      </ul>
      <p>Συνεχίζεται η εξυγίανση του ισολογισμού</p>
      <ul>
        <li>16ο συνεχόμενο τρίμηνο μείωσης Μη Εξυπηρετούμενων Ανοιγμάτων (ΜΕΑ)</li>
        <li>Μειούμενη τάση στις αθετήσεις και επανααθετήσεις υποχρεώσεων</li>
        <li>Ικανοποιητική τάση στις εξυγιάνσεις, αναδιαρθώσεις και εισπράξεις</li>
        <li>Μείωση ΜΕΑ ύψους 2,3 δισ. ευρώ από την αρχή τους έτους σε συγκρίσιμη βάση</li>
        <li>Μείωση ΜΕΑ κατά 12 δισ. ευρώ από το ιστορικό υψηλό του Σεπτεμβρίου 2015</li>
        <li>Πωλήσεις χαρτοφυλακίων ΜΕΑ ύψους 3,5 δισ. ευρώ σε εξέλιξη</li>
      </ul>
      <p>Οργανική παραγωγή κεφαλαίων που ενισχύει την κεφαλαιακή θέση</p>
      <ul>
        <li>Ο pro-forma συνολικός δείκτης κεφαλαιακής επάρκειας ανήλθε στο 16,0%, προσαρμοσμένος για την πώληση χαρτοφυλακίων ΜΕΑ, την επίπτωση από τη συμφωνία για την εταιρεία διαχείρισης ΜΕΑ και τα κέρδη 9μήνου 2019</li>
        <li>Δείκτης CET-1 στο 15,1%, pro-forma για τα προαναφερόμενα στοιχεία</li>
        <li>Η κεφαλαιακή θέση της Τράπεζας ενισχύθηκε κατά περίπου 270μβ από τα μέσα του 2018 μέσω στρατηγικών ενεργειών</li>
      </ul>
      <p>
        <a href="http://wp.mgmt.tovima.gr/2019/11/22/society/me-aroma-esthonias-oi-nees-psifiakes-taytotites/">Με άρωμα Εσθονίας οι νέες ψηφιακές ταυτότητες</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/19/society/tr-peiraios-epeteiakes-draseis-gia-ton-eortasmo-ton-200-eton-apo-tin-epanastasi-tou-1821/"/>
        <a href="https://www.tovima.gr/2019/11/18/finance/pyretos-stis-trapezes-gia-stress-tests-kai-irakli-oi-epomenes-kiniseis/"/>
        <a href="https://www.tovima.gr/2019/11/08/finance/trapezikes-xreoseis-olo-to-paraskinio-ti-tha-plironoume-telika/"/>
      </related>
    </article>
  </body>
</html>