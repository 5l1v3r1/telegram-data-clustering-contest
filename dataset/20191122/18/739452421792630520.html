<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/22/organizatori-davisovho-pohara-uvazuju-o-viacerych-zmenach-v-roku-2020/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-22T18:45:42+00:00"/>
    <meta property="og:title" content="Organizátori Davisovho pohára uvažujú o viacerých zmenách v roku 2020"/>
    <meta property="og:description" content="Prvá edícia Davisovho pohára tenisových reprezentačných družstiev mužov v novom hracom formáte dospela iba do vyraďovacej fázy, ale organizátori podujatia už hovoria o tom, že v nasledujúcej sezóne budú musieť vyriešiť niekoľko problémov. Výkonný riaditeľ tenisovej sekcie v investičnej skupine Kosmos, ktorá prebrala kontrolu nad súbojmi v Davisovom pohári, Javier..."/>
  </head>
  <body>
    <article>
      <h1>Organizátori Davisovho pohára uvažujú o viacerých zmenách v roku 2020</h1>
      <address><time datetime="2019-11-22T18:45:42+00:00">22 Nov 2019, 18:45</time> by <a rel="author">SITA</a></address>
      <p>
        <b>Prvá edícia Davisovho pohára tenisových reprezentačných družstiev mužov v novom hracom formáte dospela iba do vyraďovacej fázy, ale organizátori podujatia už hovoria o tom, že v nasledujúcej sezóne budú musieť vyriešiť niekoľko problémov.</b>
      </p>
      <p>Výkonný riaditeľ tenisovej sekcie v investičnej skupine Kosmos, ktorá prebrala kontrolu nad súbojmi v Davisovom pohári, Javier Alonso priznal, že finálový turnaj v španielskom Madride má úspech, no jeho návštevnosť nie je ideálna. Navyše, organizátorom spôsobil ťažkosti aj zápasový harmonogram.</p>
      <p>„Je to len prvý ročník v novom formáte. Mali sme nejaký plán a teraz čelíme realite. V pondelok sa turnaj skončí a môžeme hodnotiť, čo fungovalo a čo treba urobiť lepšie,“ povedal Alonso, ktorého trápili predovšetkým prázdne tribúny na niektorých dueloch v Caja Mágica. „Vieme, že dopoludňajšie súboje sú vždy menej atraktívne. Nie iba v Madride, všade. Učíme sa, získavame skúsenosti a zužitkujeme ich v nasledujúcom roku,“ pokračoval.</p>
      <p>Na záverečnom turnaji Davisovho pohára 2019 si zabezpečilo účasť 18 krajín, no diváci majú záujem predovšetkým o zápasy domáceho Španielska. Na ostatných dueloch sa objavujú prevažne hŕstky priaznivcov z rôznych kútov sveta. „Budeme pracovať na zlepšení s prezidentmi lokálnych tenisových federácií a pokúsime sa dostať čo najviac fanúšikov do hľadiska,“ hovoril Alonso.</p>
      <p>Ďalším negatívnom madridského podujatia je, že viacero zápasov sa skončilo až po polnoci miestneho času. Extrémom bol duel medzi Talianmi a Američanmi v skupinovej fáze, ktorého rozuzlenie prišlo krátko po štvrtej hodine rannej. „Je dobré, že máme na konci dňa súboje, ktoré sú dramatické, ale nie je možné, aby sa skončili tak neskoro. Musíme minimalizovať tieto situácie. Sadneme si k tomu a uvidíme, čo môžeme robiť,“ doplnil.</p>
      <p>Medzinárodná tenisová federácia (ITF) podpísala s investičnou skupinou Kosmos zmluvu o spolupráci na 25 rokov. Kosmos, ktorého jedným zo zakladateľov je aj španielsky futbalista Gerard Piqué, sa zaviazal, že z Davisovho pohára urobí atraktívnejšie a lukratívnejšie podujatie. Nový formát priniesol najvýraznejšiu zmenu v tom, že namiesto štyroch víkendov v priebehu roka sa bojuje o prestížnu trofej počas jedného týždňa v jednom dejisku.</p>
    </article>
  </body>
</html>