<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641423/%D9%85%D8%A7%DB%8C%DA%A9%D8%B1%D9%88%D8%B3%D8%A7%D9%81%D8%AA-%D8%AC%D9%88%D8%A7%D8%B2-%D8%B5%D8%AF%D9%88%D8%B1-%D9%86%D8%B1%D9%85-%D8%A7%D9%81%D8%B2%D8%A7%D8%B1-%D8%A8%D9%87-%D9%87%D9%88%D8%A7%D9%88%DB%8C-%D8%B1%D8%A7-%D8%AF%D8%B1%DB%8C%D8%A7%D9%81%D8%AA-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T18:47:00+00:00"/>
    <meta property="og:title" content="مایکروسافت جواز صدور نرم افزار به هواوی را دریافت کرد"/>
    <meta property="og:description" content="مایکروسافت روز پنجشنبه اعلام کرد مجوز صادرات نرم افزار به شرکت هواوی را از سوی دولت ایالات متحده دریافت کرده است."/>
  </head>
  <body>
    <article>
      <h1>
        <a href="https://www.bultannews.com/fa/news/641423/%D9%85%D8%A7%DB%8C%DA%A9%D8%B1%D9%88%D8%B3%D8%A7%D9%81%D8%AA-%D8%AC%D9%88%D8%A7%D8%B2-%D8%B5%D8%AF%D9%88%D8%B1-%D9%86%D8%B1%D9%85-%D8%A7%D9%81%D8%B2%D8%A7%D8%B1-%D8%A8%D9%87-%D9%87%D9%88%D8%A7%D9%88%DB%8C-%D8%B1%D8%A7-%D8%AF%D8%B1%DB%8C%D8%A7%D9%81%D8%AA-%DA%A9%D8%B1%D8%AF">مایکروسافت جواز صدور نرم افزار به هواوی را دریافت کرد</a>
      </h1>
      <h2>مایکروسافت روز پنجشنبه اعلام کرد مجوز صادرات نرم افزار به شرکت هواوی را از سوی دولت ایالات متحده دریافت کرده است.</h2>
      <address><time datetime="2019-11-22T18:47:00+00:00">22 Nov 2019, 18:47</time> by <a rel="author">بولتن نیوز | bultannews.com</a></address>
      <p><b>گروه IT: مایکروسافت</b> روز پنجشنبه اعلام کرد مجوز صادرات نرم افزار به شرکت <b>هواوی</b> را از سوی دولت ایالات متحده دریافت کرده است.     به گزارش بولتن نیوز به نقل از دیجیاتو، سخنگوی این شرکت به خبرگزاری<b> رویترز</b> می گوید: <br/><b>وزارت بازرگانی ایالات متحده</b> در تاریخ 20 نوامبر به درخواست مایکروسافت برای کسب جواز صدور<b> نرم افزار</b> به هواوی پاسخ مثبت داده است.<br/><br/><b>دولت ترامپ</b> طی هفته جاری اعلام کرد که به برخی شرکت ها و تأمین کنندگان آمریکایی، اجازه مراودات تجاری با غول مخابراتی چین را خواهد داد. هواوی حدود شش ماه قبل به بهانه امنیت ملی وارد لیست سیاه وزارت بازرگانی آمریکا شده بود. <br/>وزارت بازرگانی آمریکا هم تأیید کرد که صدور جواز برای برخی تأمین کنندگان هواوی را آغاز کرده است. روز چهارشنبه مقامات آمریکایی گفتند حدود <b>300 درخواست مجوز</b> را دریافت کرده اند که نیمی از آنها ارزیابی شده و به یک چهارم کل درخواست ها پاسخ مثبت داده شده است. <br/>در آغاز مشخص نبود که چه محصولاتی برای فروش به هواوی، به عنوان بزرگ ترین تولید کننده تجهیزات مخابراتی و دومین سازنده تلفن همراه در جهان مجوز گرفته اند. منابع آگاه به رویترز می گویند برخی از مجوزها شامل <b>قطعات تلفن همراه</b> و <b>تجهیزات غیر الکترونیکی</b> است. <br/>مایکروسافت از ارائه توضیحات بیشتر در مورد مجوز دریافتی اش خودداری کرده است و هنوز نمی دانیم چه محصولاتی را می تواند به هواوی بفروشد. با این حال احتمالاً جواز مورد بحث به<b> سیستم عامل ویندوز</b> مربوط می شود. <br/>هواوی چند ماهیست که از <b>سرویس های گوگل</b> در <b>سیستم عامل اندروید</b> محروم شده و اگر <b>گوگل</b> هم پس از مایکروسافت بتواند مجوز همکاری با هواوی را دریافت کند، بسیاری از مشکلات غول تکنولوژی چینی در حوزه موبایل رفع خواهد شد. فروش گوشی بدون سرویس های گوگل در کشورهای مختلف جهان بسیار دشوار خواهد بود، هرچند هواوی با تکیه بر بازار داخلی همچنان جایگاه خودش به عنوان دومین سازنده برتر موبایل در جهان را حفظ کرده است.</p>
    </article>
  </body>
</html>