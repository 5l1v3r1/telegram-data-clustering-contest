<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/novi-9-khilyadi-romi-zavrshvat-nachalno-ili-osnovno-obrazovanie"/>
    <meta property="og:site_name" content="Новини БНТ"/>
    <meta property="article:published_time" content="2019-11-22T18:48:52+00:00"/>
    <meta property="og:title" content="Нови 9 хиляди роми завършват начално или основно образование"/>
    <meta property="og:description" content="Нови 9 хиляди роми бяха ограмотени по европейската програма &quot;Нов шанс за успех&quot;, за която многократно сме ви разказвали. Поредният етап на програмата..."/>
  </head>
  <body>
    <article>
      <h1>Нови 9 хиляди роми завършват начално или основно образование</h1>
      <address><time datetime="2019-11-22T18:48:52+00:00">22 Nov 2019, 18:48</time> by <a rel="author">Елиана Димитрова</a></address>
      <p>
        <b>Нови 9 хиляди роми бяха ограмотени по европейската програма "Нов шанс за успех", за която многократно сме ви разказвали. Поредният етап на програмата за възрастни продължи малко повече от три години и ще приключи през януари, като за обученията бяха отпуснати над 19 млн. лева. Този път, за да ви разкажем какво научиха ромите и какви са техните мечти, насочихме поглед към Пазарджик и Пещера.</b>
      </p>
      <figure>
        <video src="https://nws2.bnt.bg/p/p/s/psn221119-20-ogramoteni-romi-x264-725778.mp4"/>
      </figure>
      <p>Това е Ани или Анифе Яшар, на 29, сирак, огледали я баба й и дядо й, които не я пращали на училище.</p>
      <blockquote>Анифе Яшар, 4 клас, ОУ " Хр. Ботев ",Пазарджик: Имах желание, имах воля да уча, но така и не можах да уча.</blockquote>
      <p>Ани се задомила и родила, сега синът й е в трети клас. Тя не работи, но търси работа. Казва, че по принцип е дърводелка, работи добре с ръцете си. Но когато нещата стигнали до използването на машини, станало ясно, че не може да чете инструкциите им. Разбрала за "Нов шанс за успех " и се записала.</p>
      <blockquote>Анифе Яшар, 4 клас, ОУ " Хр. Ботев ", Пазарджик: Първото, което е, за моето самочувствие, защото друго е да можеш да знаеш и второто заради детето, ако се нуждае от помощ, аз няма как да му помогна и то ти става неудобно.</blockquote>
      <p>А защо ви показваме именно Ани? Заради мечтите й. Въпреки всичко, тя продължава да иска да стане полицай.</p>
      <blockquote>Анифе Яшар, 4 клас, ОУ " Хр. Ботев ", Пазарджик: Виждах в каква среда растем, какво виждаме, какви престъпления стават, колко незаконни работи се извършват.</blockquote>
      <p>Или психолог, защото през живота й нямало кой да й дава съвети. Днес Анифе и другите от нейния клас изнесоха урок как се пише автобиография, с която се кандидатства за работа. Преподава им Даниела Стоянова. За нея най- важното е, че обучавайки родителите, осигурява бъдещето на децата им.</p>
      <blockquote>Даниела Стоянова, начален учител, ОУ " Хр. Ботев", Пазарджик: Те на по-късен етап са осъзнали, че образованието е важно и аз съм сигурна, че те няма да спрат своите деца да учат.</blockquote>
      <p>В средата на януари двайсет души ще завършат тук начално образование, очаква се обаче програмата да продължи с европейски средства, за да могат да получат Удостоверение за завършено основно образование.</p>
      <p>Такова вече получиха, на тържество в читалището, 59 души от две училища в Пещера. Сред тях е Недялка Воденичарова, майка на три деца. И с нея говорим за бъдещето и защо някои роми все още не пускат децата си на училище.</p>
      <blockquote>Недялка Воденичарова, завършила основно образование, Пещера: Трябва да знаят да пишат, да учат, да знаят как да пазаруват, как да смятат, не е добре, че не отиват на училище, аз като майка не го одобрявам.</blockquote>
      <p>И понеже образованието може да променя и преобръща всичко - днес внучки снимаха бабите си как взимат дипломи.</p>
    </article>
  </body>
</html>