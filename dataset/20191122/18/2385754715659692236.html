<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/598666/epistoli-erxiourman-pros-gg-oie-me-epikriseis-kata-ek-plevras"/>
    <meta property="og:site_name" content="SIGMALIVE"/>
    <meta property="article:published_time" content="2019-11-22T18:45:00+00:00"/>
    <meta property="og:title" content="Επιστολή Ερχιουρμάν προς Γ.Γ ΟΗΕ με επικρίσεις κατά Ε/κ πλευράς"/>
    <meta property="og:description" content="Επικρίσεις κατά της ε/κ πλευράς διατυπώνει ο Τ. Ερχιουρμάν σε επιστολή του προς τον ΓΓ του ΟΗΕ.   Ευθύνη στην ε/κ πλευρά για τη μη κατάληξη στους..."/>
  </head>
  <body>
    <article>
      <h1>Επιστολή Ερχιουρμάν προς Γ.Γ ΟΗΕ με επικρίσεις κατά Ε/κ πλευράς</h1>
      <address><time datetime="2019-11-22T18:45:00+00:00">22 Nov 2019, 18:45</time> by <a rel="author">SigmaLive</a></address>
      <p>Επικρίσεις κατά της ε/κ πλευράς διατυπώνει ο Τ. Ερχιουρμάν σε επιστολή του προς τον ΓΓ του ΟΗΕ.</p>
      <p>Ευθύνη στην ε/κ πλευρά για τη μη κατάληξη στους όρους αναφοράς, καταλογίζει ο πρόεδρος του Ρεπουμπλικανικού Τουρκικού Κόμματος (ΡΤΚ) Τουφάν Ερχιουρμάν σε επιστολή του προς τον ΓΓ του ΟΗΕ, Αντόνιο Γκουτέρες, τρεις μέρες πριν την πραγματοποίηση της άτυπης τριμερούς συνάντησης στο Βερολίνο.</p>
      <p>Όπως μεταδίδεται στα κατεχόμενα, ο κ. Ερχιουρμάν επισκέφθηκε την ειδική αντιπρόσωπο του ΓΓ του ΟΗΕ, Ελίζαμπεθ Σπέχαρ, στην οποία επέδωσε επιστολή με παραλήπτη τον επικεφαλής του διεθνούς οργανισμού.</p>
      <p>Μεταξύ άλλων, ο κ. Ερχιουρμάν αναδεικνύει το ζήτημα της πολιτικής ισότητας, η οποία αντανακλάται στην εκ περιτροπής προεδρία με μια θετική ψήφο, όχι μόνο στο Υπουργικό Συμβούλιο, αλλά επίσης και σε ομοσπονδιακά όργανα, όπως υποστηρίζει. «Με άλλα λόγια η πολιτική ισότητα δεν μπορεί να περιορισθεί μόνο στα όρια των ‘ζωτικών συμφερόντων’ των κοινοτήτων», κατά την έκφρασή του.</p>
      <p>Κατά τον κ. ηγέτη του ΡΤΚ, μετά το Κραν Μοντανά, η ε/κ πλευρά επέδειξε ασάφεια γύρω από το θέμα της πολιτικής ισότητας, όπως περιγράφεται στην κοινή διακήρυξη της 11ης Φεβρουαρίου 2014, σε όλες τις συγκλίσεις και κατανοήσεις που επιτεύχθηκαν μέχρι τις συνομιλίες στο ελβετικό θέρετρο και στο Πλαίσιο των έξι σημείων της 30ης Ιουνίου.</p>
      <p>«Η συμπεριφορά του Ε/κ ηγετη, μαζί με την απροθυμία του να δεσμευτεί σε μια διαδικασία βάσει αποτελεσμάτων και για αποφυγή διαπραγματεύσεων ανοικτού τέλους, με ένα προβλεπτό ορίζοντα ήταν οι κύριοι λόγοι που εμπόδισαν τις διαβουλεύσεις της (Ειδικής απεσταλμένης του ΓΓ του ΟΗΕ Τζειν Χολ) κ. Λουτ επί των ‘όρων αναφοράς’» υποστηρίζει ο κ. Ερχιουρμάν.</p>
      <p>Κατά τους ισχυρισμούς του, παρά τις προσπάθειες της τ/κ πλευράς για εξεύρεση τρόπων συνεργασίας μεταξύ των δύο πλευρών εκκρεμούσης μιας συνολικής διευθέτησης, «η ε/κ πλευρά έχει μονομερώς παραχωρήσει άδειες εξερεύνησης και εκμετάλλευσης των κοινής ιδιοκτησίας αποθεμάτων υδρογονανθράκων γύρω από το νησί».</p>
      <p>«Είναι για αυτό τον λόγο που ένοιωσα υποχρεωμένος να μοιραστώ μαζί σας την βαθιά μας ανησυχία για την ολοένα αυξανόμενη αστάθεια στην περιοχή», αναφέρει ο κ. Ερχιουρμάν.</p>
      <p>Σημειώνει τέλος ότι «και οι δύο ηγέτες πρέπει να δεσμευτούν αμετάκλητα στην επίτευξη μια διζωνικής δικοινοτικής ομοσπονδίας με πολιτική ισότητα» και ακολούθως να σχεδιαστεί μια διαδικασία που να στοχεύει σε «καταληκτική πολιτική συμφωνία, συνδεδεμένης με ένα χρονοδιάγραμμα με την αίσθηση του κατ’ επείγοντος».</p>
      <p>ΚΥΠΕ</p>
    </article>
  </body>
</html>