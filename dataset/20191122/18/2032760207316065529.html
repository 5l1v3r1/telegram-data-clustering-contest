<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90309"/>
    <meta property="og:site_name" content="Denník politika"/>
    <meta property="article:published_time" content="2019-11-22T18:35:04+00:00"/>
    <meta property="og:title" content="Peter Sagan patrí medzi najlepších šprintérov sezóny, na prvé miesto sa zaradil Caleb Ewan"/>
    <meta property="og:description" content="22.11.2019 (Webnoviny.sk) – Špecializovaný cyklistický portál Cyclingnews.com označil Austrálčana Caleba Ewana z tímu Lotto-Soudal (2420 bodov) za najlepšieho špurtéra sezóny 2019. V internom redakčnom bodovaní obsadil prvé miesto s náskokom 463 bodov pred druhým Talianom Eliom Vivianim (Deceuninck-QuickStep) a 484 bodov pred tretím Nemcom Pascalom Ackermannom (Bora-Hansgrohe). Slovák Peter Sagan sa zaradil na šiestu pozíciu a oproti minuloročnému hodnoteniu klesol o štyri priečky."/>
  </head>
  <body>
    <article>
      <h1>Peter Sagan patrí medzi najlepších šprintérov sezóny, na prvé miesto sa zaradil Caleb Ewan</h1>
      <address><time datetime="2019-11-22T18:35:04+00:00">22 Nov 2019, 18:35</time> by <a rel="author">Webnoviny</a></address>
      <h3>
        <a href="https://www.webnoviny.sk/capello-beckham-je-pre-albion-uz-pristary/">Fotogaléria: Peter Sagan</a>
      </h3>
      <p>
        <a href="http://dennikpolitika.sk/osobnosti/peter-sagan/fotogaleria/page/5/">22.11.2019 (Webnoviny.sk) – Špecializovaný cyklistický portál Cyclingnews.com označil Austrálčana Caleba Ewana z tímu Lotto-Soudal (2420 bodov) za najlepšieho špurtéra sezóny 2019. V internom redakčnom bodovaní obsadil prvé miesto s náskokom 463 bodov pred druhým Talianom Eliom Vivianim (Deceuninck-QuickStep) a 484 bodov pred tretím Nemcom Pascalom Ackermannom (Bora-Hansgrohe). Slovák Peter Sagan sa zaradil na šiestu pozíciu a oproti minuloročnému hodnoteniu klesol o štyri priečky.</a>
      </p>
      <h3>Najviac víťazstiev mal Viviani</h3>
      <p>Dvadsaťpäťročný Ewan dosiahol v tejto sezóne rovných desať víťazstiev. Trikrát sa tešil na Tour de France, kde ovládol aj záverečnú 21. etapu v Paríži. Úradujúci majster Európy Viviani síce triumfoval jedenásťkrát, ale na podujatiach, ktoré spomenutý web ohodnotil menším počtom bodov.</p>
      <p>Podobne dopadli aj tretí Ackermann a štvrtý Ír Sam Bennett (Bora-Hansgrohe) s trinástimi víťazstvami či piaty Holanďan Dylan Groenewegen (Jumbo-Visma) s pätnástimi triumfmi.</p>
      <h3>Sagan získal štyri triumfy</h3>
      <p>Naopak, Sagan si pripísal počas roka 2019 iba štyri etapové víťazstvá, ale aj to mu stačilo na šieste miesto (1457 bodov). Žilinský rodák ťažil predovšetkým z vyrovnanosti výkonov a z toho, že uspel na popredných podujatiach. Na pódium sa postavil dovedna 17-krát. Po jednom etapovom úspechu získal na Tour Down Under v Austrálii, na pretekoch Okolo Kalifornie v USA, na Okolo Švajčiarska a Tour de France. Na francúzskych cestách zároveň triumfoval v bodovacej súťaži a do zbierky mu pribudol rekordný siedmy zelený dres.</p>
      <p>Elitnú desiatku špurtérov podľa Cyclingnews.com dopĺňajú Kolumbijčan Fernando Gaviria (UAE Team Emirates), Holanďan Fabio Jakobsen (Deceuninck-QuickStep), Francúz Arnaud Démare (Groupama-FDJ) a Nór Alexander Kristoff (UAE Team Emirates). Zaujímavosťou je, že poslední dvaja menovaní sa spoločne s Vivianim predstavili aj na tohtoročných pretekoch Okolo Slovenska.</p>
      <p>Viac k témam: <a href="https://www.webnoviny.sk/tag/bora-hansgrohe/"><u>Bora-Hansgrohe</u></a>, <a href="https://www.webnoviny.sk/tag/cyclingnews/"><u>CyclingNews</u></a>, <a href="https://www.webnoviny.sk/tag/cyklista/"><u>cyklista</u></a>, <a href="https://www.webnoviny.sk/tag/deceunick-quick-step/"><u>Deceunick – Quick Step</u></a>, <a href="https://www.webnoviny.sk/tag/groupama-fdj/"><u>Groupama – FDJ</u></a>, <a href="https://www.webnoviny.sk/tag/jumbo-visma/"><u>Jumbo-Visma</u></a>, <a href="https://www.webnoviny.sk/tag/lotto-soudal/"><u>Lotto Soudal</u></a>, <a href="https://www.webnoviny.sk/tag/uae-team-emirates/"><u>UAE Team Emirates</u></a><br/>Zdroj: Webnoviny.sk – <a href="https://www.webnoviny.sk/peter-sagan-patri-medzi-najlepsich-sprinterov-sezony-na-prve-miesto-sa-zaradil-caleb-ewan/"><u>Peter Sagan patrí medzi najlepších šprintérov sezóny, na prvé miesto sa zaradil Caleb Ewan</u></a> © SITA Všetky práva vyhradené.</p>
    </article>
  </body>
</html>