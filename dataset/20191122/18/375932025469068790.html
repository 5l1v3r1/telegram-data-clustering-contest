<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/velemeny/a-kozgazdaszok/indokolatlan-az-uj-penzpiaci-tobzodas-2-1885854/"/>
    <meta property="og:site_name" content="Világgazdaság"/>
    <meta property="article:published_time" content="2019-11-22T18:02:00+00:00"/>
    <meta property="og:title" content="Indokolatlan az új pénzpiaci tobzódás"/>
    <meta property="og:description" content="Jócskán van okunk azt gondolni, hogy nincs minden rendben a világgazdasággal."/>
  </head>
  <body>
    <article>
      <h1>Indokolatlan az új pénzpiaci tobzódás</h1>
      <address><time datetime="2019-11-22T18:02:00+00:00">22 Nov 2019, 18:02</time> by <a rel="author">Nouriel Roubini, a New York Egyetem közgazdász­professzora, a Roubini Macro Associates elnöke</a></address>
      <p>Idén májusban és augusztusban az USA és Kína közötti kereskedelmi és technológiai konfliktus eszkalálódása megrázta a részvénypiacokat, és történelmileg is alacsony szintre lökte a kötvényhozamokat. Azóta azonban a pénzpiacok ismét szárnyalásba kezdtek.</p>
      <p>A kockázatkerülési periódus hirtelen kockázatvállalási időszakra történő váltása négy pozitív fejleményt tükröz. Először is, valószínűleg létrejön az Egyesült Államok és Kína között egy előzetes (phase-one) megállapodás, amely legalább átmenetileg megakadályozza a két fél közötti kereskedelmi és technológiai háború további eszkalálódását. Másodsorban a december 12-i brit választás körüli bizonytalanság ellenére Boris Johnson miniszterelnöknek legalább sikerült egy kísérleti megállapodást kötnie a soft Brexitről az Euró­pai Unióval. Harmadsorban az USA önmérsékletet tanúsított az iráni provokációkkal szemben. Donald Trump elnök felismerte, hogy egy légi csapással háborút, illetve erőteljes olajár-emelkedést válthat ki. Végezetül az amerikai Fed, az EKB és a többi főbb jegybank a monetáris politika lazításával enyhítette a geopolitikai feszültségeket.<br/>Mégis, jócskán van okunk azt gondolni, hogy nincs minden rendben a világgazdasággal.</p>
      <p>Először is a legfrissebb kínai, német és japán adatok azt mutatják, hogy még mindig tart a lassulás, még ha az üteme csökkent is.</p>
      <p>Másodsorban, bár az USA és Kína fegyverszünetet köthet, a világ két legnagyobb gazdaságának egymástól való folyamatos távolodása szinte biztosan felgyorsul majd a jövő novemberi amerikai választások után. Középtávon a legjobb, amit remélni lehet, hogy a felderengő hidegháború nem válik forróvá.</p>
      <p>Harmadsorban, miközben Kína önmérsékletet mutat a hongkongi tömegtüntetésekkel kapcsolatban, a városban egyre rosszabb a helyzet, ami miatt valószínű, hogy 2020-ban erőszakkal számolják fel a tüntetéssorozatot. Egy fegyveres kínai fellépés pedig kisiklathat bármilyen kereskedelmi megállapodást az Egyesült Államokkal, illetve megrázhatja a pénzpiacokat.</p>
      <p>Negyedsorban, bár a hard Brexit talán lekerült a napirendről, az eurózóna mélyülő problémákkal küzd. Németország és más olyan országok, amelyeknek lenne mozgásterük fiskális élénkítésre, továbbra is ellenzik a stimulust. Még rosszabb, hogy az EKB új elnöke, Christine Lagarde nagy valószínűséggel nem lesz képes arra, hogy biztosítsa a monetáris élénkítést, mivel az EKB kormányzótanácsának harmada már a lazítás jelenlegi körét is ellenzi. Az öregedő népesség, a gyengülő kínai kereslet, valamint az új emissziós standardoknak való megfelelés okozta kihívásokon túlmenően Európa továbbra is sebezhető a Trump által gyakran ismételt fenyegetésekkel szemben, hogy importvámot vetne ki az Európából érkező autókra.</p>
      <p>Ötödsorban, miután most, hogy az amerikai vezetésű szankciók következtében utcai tiltakozások alakultak ki, az iráni rezsim nem lát majd más megoldást, mint hogy tovább fokozza az instabilitást a régióban, annak érdekében, hogy költségesebbé tegye Washingtonnak a jelenlegi amerikai irányvonal követését. A Közel-Keleten már most is zűrzavaros a helyzet.</p>
      <figure>
        <img src="https://www.vg.hu/wp-content/uploads/2019/11/felsoshutter-9.jpg"/>
        <figcaption>Fotó: Shutterstock</figcaption>
      </figure>
      <p>Törökország szíriai behatolása sok új kockázati tényezőt okozott, beleértve az iraki Kurdisztánból történő olajellátás kérdését. A régió puskaporos hordó, amelynek a felrobbanása olajsokkot és egy kiújuló kockázatkerülési időszakot válthat ki.</p>
      <p>Hatodsorban, a jegybankok már elérték lehetőségeik határát abban a tekintetben, hogy mit tudnak tenni a gazdaság támogatása érdekében, míg a fiskális politikát továbbra is korlátok közé szorítják a politikai megfontolások és a magas államadósságok.</p>
      <p>Hetedsorban a globalizációval, a nemzetközi kereskedelemmel, a migrációval, a technológiai fejlődéssel szembeni populista ellenreakciók súlyosbíthatják a helyzetet a világ sok táján. Több ország is olyan intézkedéseket fogadhat el, amelyek korlátozzák az áru, a tőke, a munkaerő, illetve a technológia, az adatok áramlását.</p>
      <p>Nyolcadik tényezőként azt kell kiemelni, hogy a Trump vezette USA vált a bizonytalanság legfőbb forrásává. Trump az Amerika az első szlogen jegyében politizál, ami azzal a kockázattal jár, hogy felszámolja a második világháború után az Egyesült Államok és szövetségesei által létrehozott nemzetközi rendet.</p>
      <p>Végezetül a középtávú trendek további gazdasági károkat okozhatnak: a fejlett és a feltörekvő gazdaságok társadalmának öregedése elkerülhetetlenül csökkenti majd a potenciális növekedést, illetve a migrációval szembeni korlátozások tovább fogják súlyosbítani a helyzetet. A klímaváltozás pedig már most is súlyos gazdasági károkat okoz. Ami pedig a technoló­giai innovációt illeti, a mesterséges intelligencia és az automatizáció munkahelyeket, cégeket, teljes iparágakat számol majd fel, ami fokozza a már amúgy is hatalmas egyenlőtlenséget. Bármikor érkezik is el a következő súlyos válság, a magas és növekvő magán-, illetve állami adósságok fenntarthatatlannak fognak bizonyulni, ami rendezetlen csődök hullámát fogja kiváltani.</p>
      <p>A pénzpiacok és a reálgazdaság egymástól való elszakadási folyamata egyre hangsúlyosabbá vált. A befektetők boldogan csak azt tartják szem előtt, hogy néhány rövid távú, kis valószínűségű sokkesemény (tail risk) kockázata enyhült, illetve a jegybankok visszatértek a monetáris lazításhoz. A világgazdaság alapvető kockázatai azonban továbbra is fennállnak, és ezek középtávú kitekintésben valójában egyre súlyosbodnak.</p>
      <p>
        <i>Copyright: Project Syndicate, 2019</i>
        <br/>
        <i>www.project-syndicate.org</i>
      </p>
    </article>
  </body>
</html>