<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109394-EK-proveryava-sdelkata-na-%20Folksvagen%20-s-Turciya"/>
    <meta property="og:site_name" content="Канал 3"/>
    <meta property="article:published_time" content="2019-11-22T18:37:00+00:00"/>
    <meta property="og:title" content="ЕК проверява сделката на &quot;Фолксваген&quot; с Турция"/>
    <meta property="og:description" content="Предмет на проверката е най-вече обещаната от Турция държавна субсидия за построяването на завода"/>
  </head>
  <body>
    <article>
      <h1>ЕК проверява сделката на "Фолксваген" с Турция</h1>
      <h2>Предмет на проверката е най-вече обещаната от Турция държавна субсидия за построяването на завода</h2>
      <address>
        <time datetime="2019-11-22T18:37:00+00:00">22 Nov 2019, 18:37</time>
      </address>
      <p>
        <b>Европейската комисия е започнала щателна проверка на сделката, до която са стигнали германският автоконцерн „Фолксваген“ и Турция за построяването на нов завод.</b>
      </p>
      <p>Въпреки че германската фирма обяви, че засега замразява проекта си заради бойните действия на турската армия в Сирия, еврокомисарката по конкурентоспособността Маргрет Вестагер поиска детайли от Анкара за сключения договор.</p>
      <p>Предмет на проверката е най-вече обещаната от Турция държавна субсидия за построяването на завода в размер на 400 милиона евро - сума, която многократно надхвърля горната граница, допустима при държавни субсидии в страни от ЕС, информира БНР.</p>
      <p>Тъй като Турция има подписан договор за митнически съюз с ЕС, Вестагер ще провери дали този ангажимент не го нарушава. Анкара е била задължена да информира Брюксел за тази субсидия, но не го е сторила.</p>
      <p>Митническият съюз на Турция с ЕС задължава Анкара да информира Брюксел за всички държавни подпомагания на сделки с фирми от общността.</p>
      <p>Въпроси в Брюксел събужда и обещанието на турската държава, че всяка година ще купува определен брой фолксвагени за администрацията си - тоест това би било втора държавна субсидия за завода.</p>
      <p>„Фолксваген“ смята да инвестира 1 милиард евро в строежа на завод за коли, предназначени за източноевропейския пазар.</p>
      <p>Условията, които Турция е предложила, вероятно са ощетили други източноевропейски страни, които се бориха да привлекат завода, смята Брюксел.</p>
      <p>България до последно бе смятана за алтернатива на Турция, но заради големите субсидии на Анкара, София отпадна.</p>
      <p>„Фолксваген“ ще се произнесе окончателно за това дали ще строи в Турция, до края на годината.</p>
      <related>
        <h4>Още по темата</h4>
        <a href="http://kanal3.bg/news/world/europe/108907-Folksvagen-investira-60-mlrd.-evro-za-elektromobili"/>
        <a href="http://kanal3.bg/news/world/europe/107102-Folksvagen-spira-proekta-za-izgradzdane-na-nov-zavod"/>
        <a href="http://kanal3.bg/news/world/europe/106996-Sarbiya-sashto-vliza-v-bitkata-za-privlichane-na-%20Folksvagen%20"/>
      </related>
    </article>
  </body>
</html>