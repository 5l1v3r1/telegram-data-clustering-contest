<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/vi-zmogli-bi-z-yisti-mishu-muzey-golodomoru-stvoriv-socialnu-reklamu-do-rokovin-genocidu-ukrayinciv-330609_.html"/>
    <meta property="og:site_name" content="DT.ua"/>
    <meta property="article:published_time" content="2019-11-22T18:19:00+00:00"/>
    <meta property="og:title" content="Ви змогли би з'їсти мишу? Музей Голодомору створив соціальну рекламу до роковин геноциду українців"/>
    <meta property="og:description" content="Голодомор 1932–33 років забрав життя понад семи мільйонів жителів України."/>
  </head>
  <body>
    <article>
      <h1>Ви змогли би з'їсти мишу? Музей Голодомору створив соціальну рекламу до роковин геноциду українців</h1>
      <h2>Голодомор 1932–33 років забрав життя понад семи мільйонів жителів України.</h2>
      <address>
        <time datetime="2019-11-22T18:19:00+00:00">22 Nov 2019, 18:19</time>
      </address>
      <slideshow>
        <figure>
          <img src="https://image.zn.ua/media/images/614xX/Nov2017/191121.jpg"/>
          <figcaption>© Василь Артюшенко, DT.UA</figcaption>
        </figure>
        <figure>
          <img src="https://image.zn.ua/media/images/614xX/Nov2019/245751.jpg"/>
          <figcaption>© Музей Голодомору</figcaption>
        </figure>
        <figure>
          <img src="https://image.zn.ua/media/images/614xX/Nov2019/245752.jpg"/>
          <figcaption>© Музей Голодомору</figcaption>
        </figure>
        <figure>
          <img src="https://image.zn.ua/media/images/614xX/Nov2019/245753.jpg"/>
          <figcaption>© Музей Голодомору</figcaption>
        </figure>
        <figure>
          <img src="https://image.zn.ua/media/images/614xX/Nov2019/245754.jpg"/>
          <figcaption>© Музей Голодомору</figcaption>
        </figure>
        <figure>
          <img src="https://image.zn.ua/media/images/614xX/Nov2019/245755.jpg"/>
          <figcaption>© Музей Голодомору</figcaption>
        </figure>
        <figure>
          <img src="https://image.zn.ua/media/images/614xX/Nov2019/245756.jpg"/>
          <figcaption>© Музей Голодомору</figcaption>
        </figure>
      </slideshow>
      <p>Команда Музею Голодомору до Дня Пам'яті жертв <a href="https://dt.ua/UKRAINE/bundestag-rozglyane-pitannya-viznannya-golodomoru-genocidom-ukrayinskogo-narodu-iniciator-peticiyi-314880_.html"><b>геноциду Українського народу</b></a> створила соціальну рекламу, на меті якої стоїть не лише розповісти про способи виживання під час Голодомору, а й змусити кожного зупинитися і усвідомити весь масштаб геноциду 1932-1933 років, які вчинила радянська влада.</p>
      <p>В повідомленні, яке поширили через електронну пошту, пресслужба Музею Голодомору наголошує, що кияни бачитимуть постери на станціях метро "Хрещатик", "Печерська", "Дорогожичі", "Палац Спорту", а також сітілайти у Печерському, Шевченківському, Подільському районах міста до кінця листопада.</p>
      <p>"Те, що зображено на плакатах, важко назвати їжею. Щоб вижити люди вживали в їжу шкіряні ремені й чоботи, юшку з листя дерев й подорожників, коржики із тирси, товчені жолуді. Те, що сталося 86 років тому, важко назвати життям", - йдеться в повідомленні.</p>
      <p>"Навесні 1933 ми з батьком і братом часто ходили в поле ловити мишей і ховрахів. М'ясо впійманих тварин з'їдали, а шкурки мама здавала і могла отримати за них трохи пшона або борошна", - цитує Музей Голодомору спогади Олександра Форменока, який у віці 11 років пережив Голодомор у селі Олексіївка Дніпропетровської області.</p>
      <aside>Голодомор 1932–33 років забрав життя понад 7 000 000 людей. Щохвилини від штучного голоду помирало 26 людей. Зникали не лише сім’ї, а й цілі села. 23 листопада — важливий для України та кожного громадянина день. Четверта субота листопада — пам’ятний день, коли ми, запалюючи свічки та покладаючи горщики із зерном до пам’ятників та меморіалів, вшановуємо жертв Голодомору.</aside>
      <p>Відзначимо, в США більше 20-ти Штатів визнали <b><a href="https://dt.ua/UKRAINE/shtat-luyiziana-viznav-golodomor-v-ukrayini-genocidom-307077_.html">Голодомор в Україні геноцидом</a></b>.</p>
      <p>Крім України, <b><a href="https://dt.ua/WORLD/portugaliya-viznala-golodomor-1932-33-rokiv-genocidom-ukrayinskogo-narodu-235314_.html">Голодомор визнали геноцидом 15 держав</a></b>, серед яких Канада, Польща, Португалія, Грузія, Литва, Латвія, Естонія та інші.</p>
      <p>Ще дев'ять країн, а також ПАРЄ і Європарламент приймали резолюції про засудження Голодомору як злочину радянського тоталітарного режиму проти українського народу.</p>
      <p>Докладніше <b><a href="https://dt.ua/HISTORY/chi-gotoviy-svit-pochuti-pravdu-pro-golodomor-295001_.html">читайте в матеріалі Сергія Махуна "Чи готовий світ почути правду про Голодомор?"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>