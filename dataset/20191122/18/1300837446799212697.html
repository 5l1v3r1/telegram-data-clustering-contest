<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cultura/cinema/2019/11/22/nati-2-volte-prima-donna-poi-uomo_807dd572-a16d-4b9f-87f4-eb2e9658a58b.html"/>
    <meta property="og:site_name" content="ANSA.it"/>
    <meta property="article:published_time" content="2019-11-22T18:34:15+00:00"/>
    <meta property="og:title" content="'Nati 2 volte', prima donna poi uomo"/>
    <meta property="og:description" content="In sala una storia transgender con Troiano ed Euridice Axen (ANSA)"/>
  </head>
  <body>
    <article>
      <h1>'Nati 2 volte', prima donna poi uomo</h1>
      <h2>In sala una storia transgender con Troiano ed Euridice Axen</h2>
      <address><time datetime="2019-11-22T18:34:15+00:00">22 Nov 2019, 18:34</time> by <a rel="author">Francesco Gallo</a></address>
      <slideshow>
        <figure>
          <img src="http://www.ansa.it/webimages/img_700/2019/11/22/573e4891f0f6c932e3eef50afd5a494c.jpg"/>
          <figcaption>CINEMA: 'NATI 2 VOLTE' PRIMA DONNA POI UOMO<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/22/79c5689d11908f475c616d0a895933ea.jpg"/>
          <figcaption>CINEMA: 'NATI 2 VOLTE' PRIMA DONNA POI UOMO<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/22/d1d59d0d1bb6ff7a2288294cee2b135d.jpg"/>
          <figcaption>CINEMA: 'NATI 2 VOLTE' PRIMA DONNA POI UOMO<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/22/46299ffb1c88dcaa49ba1f3642f2a615.jpg"/>
          <figcaption>film 'NATI 2 VOLTE' con TROIANO e AXEN<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/22/bcb4b7d80339d613acf2385154a2a646.jpg"/>
          <figcaption>film 'NATI 2 VOLTE' con TROIANO e AXEN<cite>RIPRODUZIONE RISERVATA © Copyright ANSA</cite></figcaption>
        </figure>
      </slideshow>
      <p>ROMA - 'Nati 2 volte' di Pierluigi Di Lallo, in sala dal 28 novembre con Zenit Distribution, racconta di un difficile passaggio, dal corpo di donna, non sentito come proprio, a quello di uomo. Tra commedia e dramma il film, ispirato a una storia vera, inizia con il ritorno a Foligno, dopo venticinque anni di auto esilio a Milano, del quarantenne Maurizio (Fabio Troiano).</p>
      <p>Motivo di questo ritorno nella città natale? Accelerare la procedura di rettifica del certificato di nascita per completare il processo di transizione con cui da donna che era (con il nome di Teresa) è diventato un uomo. L'ufficiale di stato civile che dovrebbe accogliere la semplice operazione burocratica è Giorgio De Santo, il suo primo e unico fidanzato, ma quando se lo ritrova di fronte Maurizio non riesce a dirgli la verità. Parte così tutta una serie di equivoci, che lo porterà a fare i conti con il passato che sperava di essersi lasciato alle spalle. Inoltre, Maurizio si invaghisce di Paula (Axen), attraente paladina dei diritti civili e compagna di Giorgio (Marco Palvetti).</p>
      <p>"Nascere in un corpo che non senti tuo è un dramma che interessa sempre più persone in Italia - dice il regista -Inoltre, per i pochi fortunati che riescono, dopo sofferenze fisiche e morali inenarrabili, a compiere la transizione verso il genere a cui sentono di appartenere, il calvario non è finito: c'è da affrontare il pregiudizio della gente, l'arretratezza burocratica di uno Stato che non ha ancora varato una normativa esaustiva che li tuteli, ma soprattutto ci sono da superare i fantasmi delle proprie insicurezze, dovute alle scorie di una vita passata a nascondersi dai risolini e dalla violenza non solo verbale delle persone che sono loro più vicine".</p>
      <p>"Mi sono preparato come al solito - dice invece Troiano -, ovvero mi sono documentato, ho parlato molto con il regista, ma non ho voluto incontrare il vero Maurizio (ora Simona Toni), sarebbe per me diventato un ostacolo, mi sarei sempre dovuto confrontare con lui, non sarei stato libero". Nel cast del film, che ha vinto il Premio del Pubblico all'ICFF Italian Contemporary Film Festival di Toronto, anche Rosalinda Celentano, Daniela Giordano, Vittoria Schisano, Riccardo Graziosi, Gabriele Cirilli, Umberto Smaila, Morena Gentile, Tiziana Di Tonno, Laura D'Annibale, Eleonora Pieroni, Nini Salerno, Catena Fiorello e con la partecipazione straordinaria di Francesco Pannofino.</p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>