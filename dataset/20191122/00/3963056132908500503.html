<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/spettacoli/musica/vasco_circo_massimo_20_giugno_tour_venduti_250_mila_biglietti-4880143.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Vasco raddoppia al Circo Massimo: nuova data il 20 giugno. Per il tour già venduti 250mila biglietti"/>
    <meta property="og:description" content="Vasco Rossi raddoppia al Circo Massimo. E intanto il tour Vasco Non Stop Live Festival si appresta a segnare nuovi record. I live del Komandante non hanno rivali: a 24 ore dalla messa in vendita..."/>
  </head>
  <body>
    <article>
      <h1>Vasco raddoppia al Circo Massimo: nuova data il 20 giugno. Per il tour già venduti 250mila biglietti</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p><b><a href="https://www.ilmessaggero.it/t/vasco-rossi/">Vasco Rossi</a> </b>raddoppia al <b>Circo Massimo</b>. E intanto il tour <b>Vasco Non Stop Live Festival</b> si appresta a segnare nuovi record. I live del Komandante non hanno rivali: a 24 ore dalla messa in vendita dei quattro attesissimi concerti nei principali festival italiani la prossima estate, sono già andati polverizzati oltre 250.000 biglietti. L'enorme richiesta ha portato a raddoppiare lo show al Rock in Roma del 19 giugno, già sold-out con un nuovo grande concerto il 20 sempre al Circo Massimo. Il 2020 sarà un'annata particolare per il Komandante, che ha scelto i festival per il suo Non Stop Live: il 10 giugno Vasco aprirà <b>Firenze Rocks</b> alla Visarno Arena, il 15 giugno chiuderà gli <b>I-Days</b> al Mind Milano Innovation District (area expo), il 19 e 20 giugno sarà al <b>Rock in Roma</b> al Circo Massimo e, come evento conclusivo, si esibirà il 26 giugno all'Autodromo Internazionale Enzo e Dino Ferrari di Imola. Ma le buone notizie per il Blasco non finiscono qui: per la seconda settimana consecutiva il nuovo singolo di Vasco, "Se ti potessi dire" è al primo posto nella classifica dei brani più trasmessi dalle radio.</p>
      <p>I BIGLIETTI<br/>Il Fanclub di Vasco avrà accesso alla presale per la nuova data al Rock in Roma del 20 giugno a partire dalle ore 15.00 di domani sabato 23 novembre su Vivaticket.it. La messa in vendita generale partirà invece domenica 24 novembre alle ore 10.00 su Vivaticket.it, Ticketmaster.it e TicketOne.it. I biglietti per tutte le date del Vasco Non Stop Live Festival sono disponibili su Vivaticket.it, Ticketmaster.it e TicketOne.it.</p>
      <p>IL FILM<br/>Inoltre, uscirà al cinema il 25, 26 e 27 novembre il Music Film "<b>Vasco Non Stop Live018+019</b>" di Pepsy Romanoff per rivivere le emozioni di due trionfali estati rock, da giugno 018 a giugno 019 (con oltre 900.000 spettatori). «L'idea - dichiara il regista - è quella di portare sul grande schermo un concerto diverso dagli altri, un concerto rock ruvido anche nel trattamento dell'immagine. Il girato è stato così riversato in pellicola per dare il senso del tempo e della bellezza della resa cinematografica». Il 6 dicembre uscirà anche il doppio live + dvd tratto dai 6/6 concerti, Record a San Siro, a 6 mesi dall'«impresa compiuta», 6 volte, allo stadio milanese.</p>
      <footer>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/spettacoli/musica/vasco_rossi_concerto_date_tour_2020-4864525.html"/>
        <a href="https://www.ilmessaggero.it/video/spettacoli/fabio_fazio_vasco_rossi_imitazione_emma_marrone-4826223.html"/>
        <a href="https://www.ilmessaggero.it/abruzzo/berardino_nel_video_le_parole_della_canzone_di_vasco_rossi_prima_di_buttarsi_dal_ponte-4874885.html"/>
        <a href="https://www.ilmessaggero.it/spettacoli/musica/vasco_concerto_cagliari-4566994.html"/>
      </related>
    </article>
  </body>
</html>