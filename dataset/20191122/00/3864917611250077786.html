<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2823127-u-mori-bila-odesi-ratuut-tanker-akij-zirvalo-z-akora.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T00:07:00+00:00"/>
    <meta property="og:title" content="У морі біля Одеси рятують танкер, який зірвало з якоря"/>
    <meta property="og:description" content="Через шторм неподалік Одеси зірвало з якоря і віднесло в море невеликий танкер. Судно сіло на мілину, рятувальній операції перешкоджає негода."/>
  </head>
  <body>
    <article>
      <h1>У морі біля Одеси рятують танкер, який зірвало з якоря</h1>
      <h2>Через шторм неподалік Одеси зірвало з якоря і віднесло в море невеликий танкер. Судно сіло на мілину, рятувальній операції перешкоджає негода.</h2>
      <address>
        <time datetime="2019-11-22T00:07:00+00:00">22 Nov 2019, 00:07</time>
      </address>
      <p>Про це повідомляє <a href="https://dumskaya.net/news/na-reyde-odesskogo-porta-terpit-bedstvie-suhogru-105683/">«Думская»</a>.</p>
      <p>«На рейді одеського порту зазнав лиха невеликий танкер «Делфі» (IMO 8866266) під прапором Молдови. Поки точно не відомо, що саме сталося із судном, але рятувальні катери намагаються підійти та зняти з нього екіпаж», - ідеться в повідомленні.</p>
      <p>Як зазначається, рятувальній операції заважає сильний шторм - швидкість <a href="https://www.ukrinform.ua/tag-viter">вітру</a> сягає 20-25 м/с при висоті хвилі 2,3 метра. При цьому уточнюється, що водотоннажність танкера «Делфі» становить близько 1600 тонн (довжина - 60 метрів, ширина - 10).</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2789554-znikle-v-atlantici-sudno-na-bortu-akogo-perebuvali-ukrainci-zatonulo.html">Зникле в Атлантиці судно, на борту якого перебували українці, затонуло</a>
      </blockquote>
      <p>Судно спочатку перебувало в акваторії порту «Південний». Його зірвало з якоря і віднесло убік Одеси. В результаті воно сіло на мілину приблизно за кілометр від пляжу «Дельфін».</p>
      <p>За даними «Думської», на «Делфі» перебуває не менше 15 осіб. Вони відмовилися евакуюватися.</p>
      <p>Буксир «Австралія», який вирушив на допомогу, поки не зміг підійти до танкера. Рятувальна операція відновиться вранці.</p>
    </article>
  </body>
</html>