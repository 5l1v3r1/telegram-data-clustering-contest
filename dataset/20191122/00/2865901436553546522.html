<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/karim-benzema-2023/343092"/>
    <meta property="og:site_name" content="MozzartSport"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Karim Benzema 2023!"/>
    <meta property="og:description" content="Real Madrid želi da po svaku cenu zadrži iskusnog golgetera"/>
  </head>
  <body>
    <article>
      <h1>Karim Benzema 2023!</h1>
      <h2>Real Madrid želi da po svaku cenu zadrži iskusnog golgetera</h2>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>Letos je stigao <b>Luka Jović</b> kao apsolutna senzacija evropskog fudbala, sve češće se priča da bi Real Madrid mogao da povede trku kada je reč o mladom Halandu iz Salcburga, ali prioritetni zadatak <b>Florentina Pereza</b> biće produžetak ugovora sa Karimom Benzemom.</p>
      <p>Francuzu aktuleni ugovor sa Real Madridom ističe leta 2021. godine, pa na Bernabeu čine sve kako bi ga ubedili da produži boravk u najvećem klubu na svetu.  Marka u današnjem izdanju piše da se obe strane nadaju potpisivanju novog ugovora, iako početni pregovori nisu dali rezultati. Uprava i sportski sektor Real Madrida Benzemu poistovećuje sa ključnim igračem, pošto je već deset godina stanovnik glavnog grada Španije i igrač koji simbolizuje uspešnu eru Real Madrida.</p>
      <p>Iako je za Real postigao 233 gola na 480 utakmica, imao važnu ulogu u borbi za trofeje u Ligi šampiona, Benzema nema adekvatan status kada je reč o godišnjoj zaradi. Ima značajno manja primanja od kapitena Serhija Ramosa, kao i Velšanina Gereta Bejla. Iskusni centarfor je toga svestan i normalno je da ne žuri kada je u pitanju novi ugovor. Želi adekvatne uslove i ugovor života.</p>
      <p><b>Benzema</b> će uskoro proslaviti 32. rođendan, međutim i ove sezone je demonstrirao klasu. Postigao je već devet prvenstvenih golova i živi jedan od najlepših perioda u bogatoj karijeri.</p>
      <p>Marka piše da je Benzema jako srećan u Realu, da se savršeno prilagodio životu i Madridu. I ne treba zaboraviti da je jedan od ljubimaca predsednika Florentina Pereza. Prvi čovek kluba ga je podržavao u teškim trenucima kada klasu nije uspevao da demonstrira u najvećim utakmicama.</p>
      <figure>
        <img src="https://mozzartsport.com/upload/CKEditor/01.05.2019/slllavvee/18-Bogdan-Bogdanovi%C4%87.jpg"/>
      </figure>
    </article>
  </body>
</html>