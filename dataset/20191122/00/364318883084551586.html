<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.beartai.com/news/381230"/>
    <meta property="og:site_name" content="beartai"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Loon ของ Alphabet ประกาศจะปล่อยบอลลูนให้บริการอินเทอร์เน็ตในป่าฝนแอมะซอนปีหน้า"/>
    <meta property="og:description" content="21 พฤศจิกายน Loon บริษัทภายใต้ Alphabet (Google) ได้เซ็นข้อตกลงทางการค้าครั้งใหม่กับ IPT (Internet Para Todos : ผู้ให้บริการเครือข่ายอินเทอร์เน็ต) ในเปรู เพื่อให้บริการเชื่อมต่ออินเทอร์เน็ตแก่โทรศัพท์มือถือในพื้นที่ต่างๆ ของป่าฝนแอมะซอนในประเทศเปรูซึ่งจะเริ่มปี 2563"/>
  </head>
  <body>
    <article>
      <h1>Loon ของ Alphabet ประกาศจะปล่อยบอลลูนให้บริการอินเทอร์เน็ตในป่าฝนแอมะซอนปีหน้า</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Sila Wongchareon</a></address>
      <p>บอลลูนบริการอินเทอร์เน็ตของ Loon (ภาพจากบล็อกของ Loon ใน medium.com)</p>
      <p>21 พฤศจิกายน Loon บริษัทภายใต้ Alphabet (Google) ได้เซ็นข้อตกลงทางการค้าครั้งใหม่กับ IPT (Internet Para Todos : ผู้ให้บริการเครือข่ายอินเทอร์เน็ต) ในเปรู เพื่อให้บริการเชื่อมต่ออินเทอร์เน็ตแก่โทรศัพท์มือถือในพื้นที่ต่างๆ ของป่าฝนแอมะซอนในประเทศเปรูซึ่งจะเริ่มปี 2563</p>
      <p>Loon เป็นเจ้าของ<a href="https://www.beartai.com/news/itnews/85473">โครงการบอลลูนลอยฟ้า</a>ที่สูงในระดับชั้นบรรยากาศ Stratosphere ซึ่งมีระบบรับและกระจายคลื่นสัญญาณอินเทอร์เน็ตไปยังพื้นที่ห่างไกล และต้องใช้บอลลูนหลายพันลูกเพื่อกระจายสัญญาณบริเวณกว้าง ซึ่งบอลลูนหนึ่งลูกสามารถลอยอยู่บนอากาศได้เกือบ 100 วัน ใช้เวลาติดตั้งใหม่แค่ 30 นาทีและจะมีแผงโซลาร์เซลล์ที่จ่ายพลังงานให้กับระบบ</p>
      <p>Loon ได้ร่วมมือกับ Telefónica ที่เป็นเจ้าของส่วนหนึ่งของ IPT มาแล้วสองครั้ง (Telefónica เป็นบริษัทเครือข่ายโทรศัพท์มือถือและบรอดแบนด์ที่ให้บริการเชื่อมต่ออินเทอร์เน็ตไปยังประชากรที่อยู่ห่างไกลในละตินอเมริกา) โดยเริ่มครั้งแรกในปี 2557 และได้ทดสอบเทคโนโลยีของ Loon ก่อนหน้านี้เมื่อปี 2560 จากนั้นเป็นครั้งแรกที่ได้ร่วมกันให้บริการอินเทอร์เน็ตยังพื้นที่ตอนเหนือของเปรูหลังจากน้ำท่วม El Niño และครั้งที่สองในเดือนพฤษภาคมได้ให้บริการอินเทอร์เน็ตแบบฉุกเฉินหลังจากเกิดแผ่นดินไหวรุนแรงในเปรูขนาด 8.0 ริกเตอร์</p>
      <p>ครั้งที่สามนี้ Loon จะใช้บอลลูนอินเทอร์เน็ตส่งสัญญาณอินเทอร์เน็ตจาก IPT ไปยังพื้นที่ที่เลือกไว้ และนี่จะเป็นการติดตั้งครั้งแรกในเปรูที่ให้บริการแก่ประชากรเกือบ 200,000 คนและจะเป็นบริการขั้นพื้นฐานอย่างถาวร ไม่ใช่บริการแบบฉุกเฉินเหมือนสองครั้งที่ผ่านมา</p>
      <figure>
        <img src="https://www.beartai.com/wp-content/uploads/2019/11/peru.png"/>
        <figcaption>บริการของ Loon ในพื้นที่ของเปรู (ภาพจากบล็อกของ Loon ใน medium.com)</figcaption>
      </figure>
      <p>ครั้งนี้เป็นสัญญาทางการค้าครั้งที่สามของ Loon หลังจากที่ได้ทำสัญญาทดลองเชิงพาณิชย์หนึ่งครั้งด้วยการเป็นหุ้นส่วนกับ Telkom ของเคนยาและอีกหนึ่งครั้งกับ Telesat ของบริษัทดาวเทียมแคนาดาที่ใช้ซอฟต์แวร์การเชื่อมต่อเครือข่ายของ Loon เพื่อจัดการดาวเทียมวงโคจรต่ำ</p>
      <p>ที่มา : <a href="https://www.theverge.com/2019/11/21/20976065/alphabet-loon-internet-balloon-remote-parts-amazon-2020-telefonica">TheVerge</a></p>
    </article>
  </body>
</html>