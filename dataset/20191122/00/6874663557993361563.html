<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3774269,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="זו המרוויחה הגדולה ממלחמת הסחר בין סין וארה&quot;ב"/>
    <meta property="og:description" content="לפי דוח חדש, בזמן שהייצוא מסין לארה&quot;ב צנח ב-14% מתחילת השנה בשל מכסי המגן, הייצוא מוייטנאם לארה&quot;ב זינק ב-35%"/>
  </head>
  <body>
    <article>
      <h1>זו המרוויחה הגדולה ממלחמת הסחר בין סין וארה"ב</h1>
      <h2>לפי דוח חדש, בזמן שהייצוא מסין לארה"ב צנח ב-14% מתחילת השנה בשל מכסי המגן, הייצוא מוייטנאם לארה"ב זינק ב-35%</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">שירות כלכליסט</a></address>
      <p>אף אחד לא מצפה מוייטנאם להחליף את סין כיצואנית הגדולה ביותר בעולם, אך נדמה שהמדינה הדרום-מזרח אסייתית מתחילה להשתלט על כמה מעסקיה של סין עם ארצות הברית. בתשעת החודשים הראשונים של השנה, היבוא של מוצרים מוייטנאם לארצות הברית זינק ב-34.8% - לעומת עלייה של 5.8% בכל 2018, זאת לפי מזכר של חברת הייעוץ IHS Markit. בהשוואה - יבוא אמריקאי מסין הצטמצם ב-13.4% בתקופה של ינואר עד ספטמבר, כך לפי המזכר.</p>
      <p>מכסי המגן היוו סיבה מרכזית מאחורי הירידה במוצרים המיובאים לארצות הברית מסין, אמר מייקל ראיין, שכתב את המזכר. לדבריו, בין המוצרים שיצואם מווייטנאם לארצות הברית עלה נמצאים מחשבים, ציוד טלפוני, ומערכות אחרות. לפי נציג הסחר של ארצות הברית, ב-2018, מוצרים אלו היו בראש רשימת המוצרים המיובאים מסין, מונגוליה וטייוואן. דבר זה מלמד שיצוא מוצרים אלו מוייטנאם לארצות הברית החליף את הסחר בין סין לארה"ב.</p>
      <figure>
        <img src="https://images1.calcalist.co.il/PicServer3/2017/09/02/753988/PX091_1477_9319843_l.jpg"/>
        <figcaption>העיר הו צ'י מין, וייטנאם <br/>צילום: בלומברג</figcaption>
      </figure>
      <p>וייטנאם נחשבת לאחת המרוויחות הגדולות ממלחמת הסחר בגלל עלייה ביצוא מוצריה לארצות הברית. בנוסף, המדינה חווה עלייה בהשקעות זרות ישירות מצד מפעלים המנסים להימנע מהמכסים הגבוהים בין ארצות הברית וסין. עם זאת, ארצות הברית לא השקיעה הרבה בוייטנאם, הוסיף ראיין. הוא הצביע על כך שהשקעות אמריקאיות בוייטנאם משקפות רק 2.7% מההשקעות הזרות במדינה. לפי הדוח של IHS Markit, אחת הסיבות לכך היא שלארצות הברית אין הסכם סחר חופשי עם ווייטנאם ואיגוד מדינות דרום מזרח אסיה. ראיין הוסיף כי זהו רק "אחד מכמה גורמים המשפיעים על הקצב וסדר הגודל של הגיוון בשרשרת האספקה לווייטנאם".</p>
      <p>בנוסף, מתמודדת וייטנאם עם מחסור בכוח אדם מיומן. לפי ראיין, מאגר העובדים עם ההכשרה הנכונה לא מצליח להתמודד עם שטף הדרישות בזמן שהרבה חברות בינלאומיות מחפשות להעביר חלקים משרשרת היצור מחוץ לסין. "הדרישה מגבירה את הקצב מול ההיצע". הוא אמר, והוסיף כי התשתית בוייטנאם עדיין לא עומדת בסטנדרטים של הרבה חברות בין לאומיות. זה אומר בעיקר, כי מציאת שותפים מקומיים לעסקים, ומילוי אחר דרישות הממשלה לקבלת אישורים יכולים להיות מכשול לחברות זרות, לפי ראיין. בנוסף, הכבישים בווייטנאם נסללו באופן גרוע, והנמלים כבר גדושים, מה שמוסיף לזמן הנדרש לשינוע סחורה.</p>
    </article>
  </body>
</html>