<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-atletikai-vb-2023-budapest-harom-diszpolgara-a-rendezes-mellett/"/>
    <meta property="og:site_name" content="lokál"/>
    <meta property="article:published_time" content="2019-11-22T00:01:24+00:00"/>
    <meta property="og:title" content="Atlétikai vb 2023: Budapest három díszpolgára a rendezés mellett"/>
    <meta property="og:description" content="Miklósa Erika operaénekes, Kemény Dénes, a magyar férfi vízilabda-válogatott korábbi szövetségi kapitánya és Merkely Béla professzor levelet írt Karácsony Gergely főpolgármesternek, amelyben arra kérik, hogy támogassa a 2023-as atlétikai világbajnokság megrendezést."/>
  </head>
  <body>
    <article>
      <h1>Atlétikai vb 2023: Budapest három díszpolgára a rendezés mellett</h1>
      <address><time datetime="2019-11-22T00:01:24+00:00">22 Nov 2019, 00:01</time> by <a rel="author">Holló Bettina</a></address>
      <p>
        <b>Miklósa Erika operaénekes, Kemény Dénes, a magyar férfi vízilabda-válogatott korábbi szövetségi kapitánya és Merkely Béla professzor levelet írt Karácsony Gergely főpolgármesternek, amelyben arra kérik, hogy támogassa a 2023-as atlétikai világbajnokság megrendezését.</b>
      </p>
      <p>„Magánszemélyként, civilként és Budapest felelős díszpolgáraiként mondtunk véleményt a tervezett atlétikai sport- és szabadidős parkról. Mellette vagyunk, és azt gondoljuk, talán a fővárosi döntés előtt érdemes róla még beszélni.” – írta Miklósa Erika csütörtökön Facebook-oldalán.</p>
      <p>A levélben leszögezik, hogy az atlétikai világbajnokság a világ egyik legnézettebb, legnagyobb presztízsű nemzetközi sporteseménye, így a vb előtt és alatt Budapestre figyel majd a világ. „Mindannyian egyetértünk abban, hogy Budapesten kiemelt szerepet kell kapnia az egészségügynek, a kórházak fejlesztésének, de legalább ugyanennyire fontos a prevenció, a lakossági edukáció, az egyének tudatosabb egészségszemlélete, mindezt annak érdekében, hogy az utánunk következő generációk egészségesebbek legyenek. A tervezett atlétikai központ ideiglenes lelátókkal bővítve kezdené meg működését a világversenyre, de utána egy lényegesen kisebb lelátójú, hazánkban egyedülálló atlétikai centrum maradna edzőpályákkal, fedett edzőcsarnokkal, és ami legalább ennyire fontos, az egészséges életmód igényeit kiszolgáló sport- és szabadidős parkkal a fővárosi lakosok számára is.” – áll a levélben.</p>
      <figure>
        <img src="https://www.lokal.hu/wp-content/uploads/2017/05/miklosa_8891_mk-767x1151.jpg"/>
        <figcaption>Miklósa Erika a Virtuozok zsűrijében (Fotó: Máté Krisztián)</figcaption>
      </figure>
      <figure>
        <img src="https://www.lokal.hu/wp-content/uploads/2018/04/77CDD27F-F322-4D19-B41A-905AD6619A3F-1280x853.jpeg"/>
        <figcaption>Merkely Béla Fotó: Lokál</figcaption>
      </figure>
      <figure>
        <img src="https://www.lokal.hu/wp-content/uploads/2019/07/kem%C3%A9ny-d%C3%A9nes-e1562755839654-1280x878.jpg"/>
        <figcaption>Kemény Dénes (Fotó: Máté Krisztián)</figcaption>
      </figure>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-karacsony-engedekenyebb-lett-vb-ugyben/">Karácsony engedékenyebb lett vb-ügyben</a>
        </li>
        <li>
          <a href="https://www.lokal.hu/2019-11-csepel-tamogatja-az-atletikai-vilagbajnoksag-megrendezeset/">Csepel támogatja az atlétikai világbajnokság megrendezését</a>
        </li>
        <li>
          <a href="https://www.lokal.hu/2019-11-kiallnak-az-atletikai-vilagbajnoksag-mellett-a-nemzet-sportoloi/">Kiállnak az atlétikai világbajnokság mellett a nemzet sportolói</a>
        </li>
        <li>
          <a href="https://www.lokal.hu/2019-11-a-nemzet-sportoloi-is-az-atletikai-vilagbajnoksag-megrendezeset-kerik/">A nemzet sportolói is az atlétikai világbajnokság megrendezését kérik</a>
        </li>
        <li>
          <a href="https://www.lokal.hu/2019-11-tobb-fovarosi-fejlesztest-leallitana-karacsony/">Több fővárosi fejlesztést leállítana Karácsony</a>
        </li>
      </ul>
    </article>
  </body>
</html>