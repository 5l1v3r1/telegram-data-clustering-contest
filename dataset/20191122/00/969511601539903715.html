<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/o-filiala-alde-il-sustine-pe-iohannis-in-turul-doi-al-alegerilor-prezidentiale-raul-facut-de-acesta-nu-se-compara-cu-cel-facut-de-dancila-18606721"/>
    <meta property="og:site_name" content="BusinessMagazin"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="O filială ALDE îl susţine pe Iohannis în turul doi al alegerilor prezidenţiale: „Răul făcut de acesta nu se compară cu cel făcut de Dăncilă”"/>
    <meta property="og:description" content="Preşedintele ALDE Giurgiu, Toma Petcu, a anunţat că organizaţia a decis să îl susţină pe Klaus Iohannis în turul doi al alegerilor prezidenţiale, deoarece „răul făcut de acesta de la înfiinţarea ALDE,..."/>
  </head>
  <body>
    <article>
      <h1>O filială ALDE îl susţine pe Iohannis în turul doi al alegerilor prezidenţiale: „Răul făcut de acesta nu se compară cu cel făcut de Dăncilă”</h1>
      <address><time datetime="2019-11-22T00:00:00+00:00">22 Nov 2019</time> by <a rel="author" href="https://www.businessmagazin.ro/autor/diana-grigore" target="_blank">Diana Grigore</a></address>
      <h3>O filială ALDE îl susţine pe Iohannis în turul doi al alegerilor prezidenţiale: „Răul făcut de acesta nu se compară cu cel făcut de Dăncilă”</h3>
      <p>Preşedintele ALDE Giurgiu, Toma Petcu, a anunţat că organizaţia a decis să îl susţină pe Klaus Iohannis în turul doi al alegerilor prezidenţiale, deoarece „răul făcut de acesta de la înfiinţarea ALDE, din 2015, nu se compară cu cel făcut de Viorica Dăncilă în ultimele cinci luni”.</p>
      <p>„Ieri, 21 noiembrie, am avut întâlnire cu toţi colegii din Biroul Politic Teritorial, iar punctul cel mai important de pe ordinea de zi a fost legat de Alegerile Prezidenţiale. Nu este un secret pentru nimeni fapt ca sunt un om de dreapta, iar de fiecare dată când nu au existat alianţe politice, votul meu s-a îndreptat către candidatul dreptei. Acest subiect l-am analizat împreună cu membrii biroului şi, bineînţeles, am supus la vot, iar rezultatul a fost cel la care mă aşteptam. Duminică, ALDE Giurgiu va susţine candidatul PNL. Motivele sunt lesne de înţeles. Deşi încă de la înfiinţarea ALDE, în 2015, preşedintele Iohannis a pus piedici de fiecare dată când a avut ocazia pentru a destabiliza partidul, răul făcut de acesta nu se compară cu cel făcut de Viorica Vasilica Dăncilă în numai 5 luni. Şi vreau să subliniez acest lucru”, a scris Toma Petcu, pe Facebook.</p>
      <p>Liderul filialei ALDE Giurgiu a precizat care sunt motivele pentru care locul Vioricăi Dăncilă nu este la Cotroceni.</p>
      <p>„Dezinformarea opiniei publice cu privire la ruperea coaliţie PSD - ALDE, asumarea unor merite care nu îi aparţin, dublicitatea dumneaei şi învinovăţirea noastră de tot ceea ce nu a reuşit să facă reprezintă cele mai clare dovezi că locul doamnei Dăncilă nu este sigur acolo unde speră să ajungă cu atâta îndârjire. De asemenea, pe aceasta cale, doresc să îndemn giurgiuvenii să iasă la vot. Duminică, fiecare vot contează!”, a subliniat Petcu.</p>
      <p>Al doilea tur al alegerilor prezidenţiale are loc pe 24 noiembrie în ţară şi între 22 şi 24 noiembrie în diaspora. Viorica Dăncilă şi Klaus Iohannis au rămas în cursa pentru un mandat la Cotroceni.</p>
      <p><b>Pentru cele mai importante ştiri ale zilei, transmise în timp real şi prezentate echidistant daţi LIKE</b> <b><a href="https://www.facebook.com/mediafax.ro/">paginii noastre de Facebook</a>!</b></p>
    </article>
  </body>
</html>