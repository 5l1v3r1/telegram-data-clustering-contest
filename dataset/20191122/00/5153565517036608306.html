<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/slovenija/maja-suncic-kucan-se-norcuje-iz-slovencev-kot-da-ne-bi-znali-steti-do-pet-obsoja-bogatenje-hkrati-se-rad-obdaja-s-slovenskimi-milijonarji-kolumna-742522"/>
    <meta property="og:site_name" content="Revija Reporter"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Maja Sunčič: Kučan se norčuje iz Slovencev, kot da ne bi znali šteti do pet. Obsoja bogatenje, hkrati se rad obdaja s slovenskimi milijonarji! (KOLUMNA)"/>
    <meta property="og:description" content="Kučan je povsem izgubil kompas. Redno se cmera nad naraščajočimi razlikami med bogatimi in revnimi, v resnici pa še iz časov komunizma drži štango najbo"/>
  </head>
  <body>
    <article>
      <h1>Maja Sunčič: Kučan se norčuje iz Slovencev, kot da ne bi znali šteti do pet. Obsoja bogatenje, hkrati se rad obdaja s slovenskimi milijonarji! (KOLUMNA)</h1>
      <h2>
        <b>Kučan je povsem izgubil kompas. Redno se cmera nad naraščajočimi razlikami med bogatimi in revnimi, v resnici pa še iz časov komunizma drži štango najbogatejšim Slovencem.</b>
      </h2>
      <address><time datetime="2019-11-22T00:00:00+00:00">22 Nov 2019</time> by <a rel="author">Maja Sunčič</a></address>
      <p>Tako je v novembrskem piarovskem intervjuju za Sobotno prilogo Dela moraliziral, da so v Sloveniji »prevladali pristopi pod močnim vplivom neoliberalističnih konceptov, kar je povzročilo velike socialne razlike, ki jih ni več mogoče pomesti pod preprogo«. Človek se zmrazi nad Kučanovo lažno solidarnostjo. Kdo pa so tisti, ki v Sloveniji poosebljajo velike socialne razlike in največji prepad med bogatimi in revnimi? Njegovi forumaši!</p>
      <p>Revija Manager je minuli petek objavila lestvico 100 najbogatejših Slovencev, kjer sta se na drugo mesto uvrstila Sandi Češko in njegova partnerka, ki sta nedavno prodala svoj delež v podjetju Studio Moderna. Koliko sta prejela za 55-odstotni delež, ni znano. Revija Manager njuno premoženje ocenjuje na neverjetnih 296 milijonov evrov. Isti Sandi Češko sedi v upravnem odboru Kučanovega Foruma 21 (F21) in je bil leta 2004 tudi med glavnimi ustanovitelji Kučanovega foruma. Drugi najbogatejši Slovenec Češko velja že dolga leta za enega najtesnejših Kučanovih sopotnik.</p>
      <p>Da bo mera polna, v Kučanovem F21 sedita tudi milijonarja Janez Škrabec (član upravnega odbora) in Stojan Petrič (član programskega sveta), ki se skupaj s Sandijem Češkom v zadnjih letih prav tako pogosto uvrščata na Managerjevo lestvico 100 najbogatejših milijonarjev. Kučan benti nad velikim prepadom med bogatimi in revnimi v intervjuju za Delo, ki je v posredni lasti milijonarja Petriča, člana njegovega F21. Kučan se zgraža nad vse večjimi socialnimi razlikami v Sloveniji, ki jih po njegovem mnenju baje ni več mogoče pomesti pod preprogo, hkrati pa ima v svojem F21 največje bogataše v državi.</p>
      <p>Če bi bilo Kučanu res kaj mar za velike socialne razlike, potem bi kot prvo iz svojega F21 izključil milijonarje Češka, Petriča in Škrabca ter se od njih javno distanciral, da noče imeti nič z tistimi, ki pri nas poosebljajo prepad med bogatimi in revnimi. Vendar briga salonskega levičarja Kučana za velike socialne razlike, sicer med člani F21 prav tako nikoli ne bi imel milijonarja Hermana Rigelnika, ki je svoj delež v Proteju prodal za mastne milijone tujcem, Francozom. To je zlagani Kučanov obraz borca proti bogatašem in velikim socialnim razlikam! </p>
      <blockquote>Naši levičarji z njihovim vodjo in glavnim ideologom Kučanom na čelu eno govorijo raji, povsem drugo pa delajo!</blockquote>
      <p>Podobno politično hinavščino kot pri Kučanu lahko spremljamo tudi v njegovi stranki, pri Židanovih Socialnih demokratih, ki so se na nedavnem kongresu stranke v Velenju razglašali za velike borce proti socialni neenakosti. Židan je v otvoritvenem govoru na kongresu vsem ljudem po Sloveniji sporočal: »Če hočete spremeniti svet, pridite z nami. Če vas bolijo neenakosti, pridite z nami…«.</p>
      <p>Še več, prvak SD Židan se je pred lanskimi volitvami volivcev prodajal z volilnim programom, ki na prvo mesto postavljal ravno boj proti neenakosti: »Ključna ovira za pospešen razvoj Slovenije med najrazvitejše je naraščajoča neenakost«. Ista Židanova SD je pred lanskimi volitvami na tviterju stranke objavila propagandni govor v podporo SD, ki ga je objavil – ne boste verjeli ! – nihče drug kot drugi najbogatejši Slovenec Sandi Češko.</p>
      <p>Ob članstvu v Kučanovem F21 je milijonar Češko tudi javni podpornik SD, ki je pred lanskimi volitvami takole pozival volivce, naj volijo za levičarko SD: »V nedeljo bom glasoval za program Socialnih demokratov, saj je socialna pravičnost pogoj za gospodarsko rast«. (Tviter Socialni demokrati, Sandi Češko, 1. 6. 2018). V Sloveniji je svet res postavljen na glavo: za goreče levičarje iz Židanove SD je največji problem naraščajoča neenakost, ki jo najbolj pooseblja milijonar Češko, ki ga SD na svojem tviterju istočasno reklamira, kako poziva volivce, naj volijo levo SD. Politična hinavščina Židanove stranke brez primere! </p>
      <p>Pika na i politične hinavščine levičarjev o neenakosti je Luka Mesec in njegova Levica, zato ni čudno, da ju Kučan podpre pred vsakimi volitvami. Naši skrajni levičarji se imajo za največje borce proti kapitalističnim bogatašem, njihov poslanec Miha Kordiš se je na svoji FB strani celo zavzel, da je treba bogate kapitaliste »z bajoneti sterat v morje«.</p>
      <p>Na drugi strani se je Mesec lani poleti v intervjuju za hrvaški spletni portal Novosti dobesedno scmeral nad tem, da je zadnja kriza počistila z delom slovenske kapitalistične elite. Na vprašanje novinarja: »Govorite, da je treba malodane pomagati slovenski bužoaziji, da obstane ali šele nastane, ker je izpostavljena tujemu pritisku in 'domačim izdajalcem', kompradorjem?«, je Mesec odgovoril takole: »To drži. V Sloveniji je ustvarjanje domače elite propadlo v krizi 2008. Od takrat lahko rečemo, da imamo kompradorske elite in – kompradorsko oblast.« (www.portalnovosti.com, »Luka Mesec: Janša je opasan, uzor mu je Orbanov režim«, 25. 6. 2018).</p>
      <p>Mesec tako jadikuje, da je kriza pometla z domačo kapitalistično elito, to je z raznimi kordeži, bavčarji, šroti, zidarji, pavčki, itd., hkrati pa skupaj z Levico razglaša kapitalistične bogataše za največje zlo na svetu. To je politična hinavščina Mesca in Levice, da se človeku obrne želodec!</p>
      <p>Cvetober slovenskih levičarjev Kučan, Židan in Mesec je povsem izgubili stik z realnostjo, ko gre za neenakost in boj proti bogatim kapitalistom. Kot največji problem današnjega sveta razglašajo veliko neenakost med bogatimi in revnimi, sami pa držijo štango naši kapitalistični eliti. Ne preseneča, da so leve stranke zaradi politične nenačelnosti in hinavščine vse manj popularne med volivci.</p>
      <p>Naši levičarji z njihovim vodjo in glavnim ideologom Kučanom na čelu eno govorijo raji, povsem drugo pa delajo!</p>
      <p>loading...</p>
    </article>
  </body>
</html>