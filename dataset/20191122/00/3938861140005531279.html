<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/world-newspaper/_nevinnij-vidsidiv-za-gratami-12-rokiv/939240"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T00:18:00+00:00"/>
    <meta property="og:title" content="Невинний відсидів за ґратами 12 років"/>
    <meta property="og:description" content="Американця Рубена Мартінеса звільнили після 12 років в'язниці. Був засуджений за серію пограбувань до 47 років за ґратами. Дружині вдалося довести, що 49-річний чоловік &amp;shy;невинний. Мартінеса заарештували 2007-го. Чоловік працював вантажником. Встав о 4-й ранку. Увесь день працював. ..."/>
  </head>
  <body>
    <article>
      <h1>Невинний відсидів за ґратами 12 років</h1>
      <address><time datetime="2019-11-22T00:18:00+00:00">22 Nov 2019, 00:18</time> by <a rel="author">Оксана СНІГУР</a></address>
      <p>Американця Рубена Мартінеса звільнили після 12 років в'язниці. Був засуджений за серію пограбувань до 47 років за ґратами. Дружині вдалося довести, що 49-річний чоловік ­невинний.</p>
      <p>Мартінеса заарештували 2007-го. Чоловік працював вантажником. Встав о 4-й ранку. Увесь день працював. Увечері зайшов купити пива. Там його заарештували. У відділку запитали, чи має татуювання, друзів-мексиканців. Попросили одягти малярну маску.</p>
      <p>— Привели якогось бездарного адвоката, — розповідає дружина Рубена Марія. — Той нічим не допоміг. Казав, що ти вляпався. Рубен розгубився. На той момент ми щойно одружилися. Він працював цілими днями, щоби заробити нам на краще життя. Знімали квартиру в бандитському районі, бо дешево. От поліцейські й вирішили, що перед ними член банди.</p>
      <p>Мартінеса звинуватили у серії пограбувань одного й того ж магазину запчастин у Лос-­Анджелесі. Свідок бачив чоловіка в масці. Відбитки пальців злодія не збігалися з відбитками чоловіка. Але його все одно визнали винним. Запропонували угоду зі слідством. Пообіцяли, що тоді отримає два роки за ґратами. Мартінес відмовився. На першому суді 2007-го думки присяжних розділилися порівну. На другому його визнали винним.</p>
      <p>— У нього було алібі, — продовжує Марія. — Під час двох пограбувань він працював. Це фіксувало агентство, яке його наймало. Але прокурор напирав і тиснув. У день, коли Рубена засудили до 47 років, убили його племінника. Я не казала про це чоловікові кілька років. Тоді Мартінеса перевели у в'язницю за 200 кілометрів. Більшість родичів перестали його провідувати. Я теж не могла їздити часто. ­</p>
      <p>Це було пекло. Ми втратили стільки часу.</p>
      <p>Марія працювала секретаркою в поліції. Самостійно збирала докази, що її чоловік невинний. Їй допомагала подруга, детектив у відставці. Кілька прохань про перегляд вироку відхилили. ­2015-го комісія погодилася переглянути деталі справи. Повторний розгляд і процедура звільнення тривали чотири роки.</p>
      <p>— Я був не сам у камері. Зі мною були дружина та Господь. Без них я не витримав би, — сказав Рубен. Одразу попросив картоплю фрі, чізбургер і молочний коктейль.</p>
      <p>Родина Мартінеса отримає $600 тис. компенсації за несправедливе ув'язнення — по 140 доларів за кожен день за ґратами.</p>
    </article>
  </body>
</html>