<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vogue.ua/ua/article/culture/kino/luchshie-filmy-skarlett-yohansson.html"/>
    <meta property="og:site_name" content="Vogue UA"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Найкращі кінострічки Скарлетт Йоганссон"/>
    <meta property="og:description" content="Завдяки участі в супергеройському бойовику &quot;Месники&quot; Скарлетт Йоганссон стала однією з найбільш високооплачуваних акторок у світі. Але 18 років тому вона"/>
  </head>
  <body>
    <article>
      <h1>Найкращі кінострічки Скарлетт Йоганссон</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>
        <b>Завдяки участі в супергеройському бойовику "Месники" Скарлетт Йоганссон стала однією з <a href="http://vogue.ua/ua/article/culture/kino/skarlett-yohansson-samaya-vysokooplachivaemaya-aktrisa-gollivuda.html">найбільш високооплачуваних акторок у світі</a>. Але 18 років тому вона починала кар'єру зовсім в іншому кіно – у фільмах Софії Копполи, Вуді Аллена і Пітера Веббера. 22 листопада акторці виповнюється 35 років, а Vogue.ua згадує її перші кінострічки, які хочеться переглядати знову і знову.</b>
      </p>
      <hr/>
      <aside>"Труднощі перекладу"</aside>
      <hr/>
      <figure>
        <img src="https://vogue.ua/media/cache/resolve/inline_990x/uploads/article-inline/a9b/805/82d/5bf682d805a9b.jpeg"/>
      </figure>
      <p> </p>
      <figure>
        <img src="https://vogue.ua/media/cache/resolve/inline_990x/uploads/article-inline/9a6/fc3/82d/5bf682dfc39a6.jpeg"/>
      </figure>
      <p>Скарлетт Йоганссон – працьовита акторка. Уже в 8 років вона грала в театрі разом з Ітаном Гоуком, у 10 – знялася в невеликій ролі у фільмі «Норт», а в 11 – стала партнеркою Шона Коннері в картині «Справедливий суд». У 19 років вона познайомилася з молодою режисеркою Софією Копполою і знялася в її фільмі "Труднощі перекладу". Зворушливе, тонке кіно про почуття, які виникають між двома самотніми людьми в Токіо, отримало чотири номінації на "Оскара" і одну статуетку – за найкращий сценарій. Пощастило Йоганссон тоді не тільки з режисером, але і з партнером – ним був неймовірний Білл Мюррей.</p>
      <hr/>
      <aside>"Дівчина з перловою сережкою"</aside>
      <hr/>
      <figure>
        <img src="https://vogue.ua/media/cache/resolve/inline_990x/uploads/article-inline/41d/9c8/9fc/5bf69fc9c841d.jpeg"/>
      </figure>
      <p> </p>
      <figure>
        <img src="https://vogue.ua/media/cache/resolve/inline_990x/uploads/article-inline/95c/3b0/9fd/5bf69fd3b095c.jpeg"/>
      </figure>
      <p>2003 року разом з "Труднощами перекладу" Скарлетт Йоганссон знялась у ще одному важливому фільмі "Дівчина з перловою сережкою". "Коли я сказав продюсерам, що хочу взяти 18-річну нікому не відому акторку на головну роль, вони злегка занепокоїлися. Про неї мало хто знав, – згадує режисер фільму Пітер Веббер. – Я відстоював Скарлетт. Пам'ятаю, як зустрів її в Нью-Йорку незадовго до початку зйомок. У Нью-Йорку режисер зустрічає багато молодих акторок, але вона мені запам'яталася. 18-річна Скарлетт була справжньою: живою, повною пристрасті і зовсім не схожою на тих анорексичок, які нічого не їдять в надії бути зауваженими скаутом або менеджером кастингу. Вона поводилась розковано, розслаблено, навіть ліниво".</p>
      <p>Фільм, який розповідає про художника Яна Вермеєра і його відносини зі служницею і музою Грит, знятий дуже гарно – він дійсно нагадує картини нідерландських митців. Органічна в образі Грит і 19-річна Скарлетт: вона чуттєва, мовчазна, а її рухи і пластика в цій стрічці дуже красномовні. "Дівчина з перловою сережкою" отримала три номінації на "Оскара".</p>
      <hr/>
      <aside>"Матч Пойнт"</aside>
      <hr/>
      <figure>
        <img src="https://vogue.ua/media/cache/resolve/inline_990x/uploads/article-inline/b3b/ea3/84e/5bf684eea3b3b.jpeg"/>
      </figure>
      <p> </p>
      <figure>
        <img src="https://vogue.ua/media/cache/resolve/inline_990x/uploads/article-inline/729/79e/84f/5bf684f79e729.jpeg"/>
      </figure>
      <p>2005 року в Каннах показали "Матч Пойнт" – фільм, який на довгі роки стане чи не найкращою роботою Вуді Аллена. З цієї картини почалася дружба режисера і Йоганссон. Акторка міцно оселилася в списку його муз і пізніше знялася в "Сенсації" і "ВікіКрістінаБарселона". "Матч Пойнт" приніс їй номінацію на "Оскара". Її Нора – харизматична дівчина, якою по-справжньому одержимий головний герой, тенісист Кріс. "Матч Пойнт" остаточно підтвердив, що Йоганссон – акторка, яку обожнює камера.</p>
      <hr/>
      <aside>"Сенсація"</aside>
      <hr/>
      <figure>
        <img src="https://vogue.ua/media/cache/resolve/inline_990x/uploads/article-inline/dc3/b6d/850/5bf6850b6ddc3.jpeg"/>
      </figure>
      <p> </p>
      <figure>
        <img src="https://vogue.ua/media/cache/resolve/inline_990x/uploads/article-inline/686/3ec/851/5bf68513ec686.jpeg"/>
      </figure>
      <p>Другий фільм Вуді Аллена з Скарлетт Йоганссон у головній ролі. "Сенсація" – легковажна комедія про кохання, саспенс і вбивства", як означив її сам режисер. З впевненої і спокусливої" в "Матч Поінті" Йоганссон у "Сенсації" перетворилася на скромну і наївну дівчину, яка впадає, немов у вир, у роман із загадковим лордом (Г'ю Джекман) і в розслідування не менше загадкового вбивства. І все це – під романтичну музику Гріга і Чайковського.</p>
      <hr/>
      <aside>"Чорна орхідея"</aside>
      <hr/>
      <figure>
        <img src="https://vogue.ua/media/cache/resolve/inline_990x/uploads/article-inline/186/f5f/853/5bf6853f5f186.jpeg"/>
      </figure>
      <p> </p>
      <figure>
        <img src="https://vogue.ua/media/cache/resolve/inline_990x/uploads/article-inline/8b1/66b/854/5bf685466b8b1.jpeg"/>
      </figure>
      <p>Перша і єдина робота Йоганссон зі знаменитим режисером Браяном де Пальма. Де Пальма традиційно зібрав сильний склад: Гіларі Суонк, Джош Гартнетт, Скарлетт Йоганссон. Остання відмінно вписалася в похмуру атмосферу цього нуарного детектива про вбивство голлівудської старлетки. На роль Кей Лейк, колишньої повії і подруги поліцейського, спочатку пробувалася Гвен Стефані, але кастинг пройшла Скарлетт Йоганссон.</p>
      <related>
        <h4>Читайте також:</h4>
        <a href="https://vogue.ua/ua/article/fashion/persona/evolyuciya-stilya-skarlett-yohansson.html"/>
        <a href="https://vogue.ua/ua/article/beauty/volosy/pricheski-dlya-korotkih-volos-zvezdnyy-primer-skarlett-yohansson.html"/>
      </related>
    </article>
  </body>
</html>