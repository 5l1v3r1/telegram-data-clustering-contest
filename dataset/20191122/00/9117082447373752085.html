<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primocanale.it/notizie/maltempo-allerta-rossa-sul-centro-e-sul-ponente-della-liguria-primocanale-sempre-in-diretta-dalle-18-213504.html"/>
    <meta property="og:site_name" content="Primocanale.it"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Maltempo, allerta rossa sul centro e sul Ponente della Liguria: Primocanale sempre in diretta dalle 18"/>
    <meta property="og:description" content="GENOVA - Allerta rossa nel centro e Ponente della Liguria. In arrivo sulla regione una intensa perturbazione atlantica che porterà pioggia forte su un terreno già messo a dura prova dal costante maltempo. Le frane sulla A10 e a Genova Nervi sono un esempio di come il terreno abbia in queste settimane assorbito importanti cumulate e fatica a smaltire ulteriori piogge. Attenzione anche per quanto riguarda il vento e il mare agitato."/>
  </head>
  <body>
    <article>
      <h6 class="kicker">Diramata l'allerta meteo</h6>
      <h1>Maltempo, allerta rossa sul centro e sul Ponente della Liguria: Primocanale sempre in diretta dalle 18</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <figure>
        <img src="https://www.primocanale.it/immagininews/thumbs/213504-420x236.jpg"/>
      </figure>
      <p><b>GENOVA - </b><b>Allerta rossa nel centro e Ponente della Liguria. </b>In arrivo sulla regione una intensa perturbazione atlantica che porterà pioggia forte su un terreno già messo a dura prova dal costante maltempo. Le frane sulla A10 e a Genova Nervi sono un esempio di come il terreno abbia in queste settimane assorbito importanti cumulate e fatica a smaltire ulteriori piogge. Attenzione anche per quanto riguarda il vento e il mare agitato.</p>
      <p>Questo  il dettaglio dell'allerta:</p>
      <p>· Estremo ponente ligure (zona A): GIALLA dalle 18 fino alle 23.59 oggi, venerdì 22 novembre; poi ARANCIONE PER TEMPORALI fino alle 06 di domani, sabato 23 novembre; poi ROSSA fino alle 23.59 di domani, sabato 23 novembre (bacini piccoli gialla dalle 18 alle 00 di oggi; poi arancione dalle 00 alle 23.59 di domani; bacini medi gialla dalle 18 alle 23.59 di oggi; poi arancione dalle 00 alle 06, poi rossa dalle 06 alle 23.59 di domani; bacini grandi gialla dalle 00 alle 03, poi arancione dalle 03 alle 06, poi rossa dalle 06 alle 23.59 di domani).</p>
      <p>· Centro regionale (zona B): GIALLA fino alle 18, ARANCIONE PER TEMPORALI dalle 18 alle 23.59 di oggi, venerdì 22 novembre; ROSSA fino alle 23.59 di domani, sabato 23 novembre (tutti i bacini).</p>
      <p>· Levante regionale (zona C): GIALLA fino alle 23.59 di domani, sabato 23 novembre (bacini piccoli e medi; bacini grandi gialla da 00 fino alle 23.59 di domani, sabato 23 novembre).</p>
      <p>· Entroterra di centro ponente (zona D): ARANCIONE PER TEMPORALI dalle 18 fino alle 23.59 di oggi, venerdì 22 novembre; poi ROSSA fino alle 23.59 di domani, sabato 23 novembre (bacini piccoli e medi arancione dalle 18 alle 23.59 di oggi; poi rossa dalle 00 alle 23.59 di domani; bacini grandi gialla dalle 18 di oggi alle 03, poi arancione dalle 03 alle 06, poi rossa dalle 06 alle 23.59 di domani).</p>
      <p>· Entroterra di centro levante (Zona E): ARANCIONE PER TEMPORALI dalle 18 di oggi, venerdì 22 novembre fino alle 15 di domani, sabato 23 novembre; poi GIALLA fino alle 23.59 di domani, sabato 23 novembre (bacini piccoli e medi); bacini grandi GIALLA dalle 18 di oggi, venerdì 22 novembre fino alle 23.59 di domani, sabato 23 novembre.</p>
      <p>
        <b>GLI AGGIORNAMENTI </b>
      </p>
      <p>ORE 21.30. I locali Estoril, Time e Makó di Genova sono chiusi questa sera con tutti gli eventi in programma annullati. Inoltre anche i Musei di Strada Nuova domani 23 novembre saranno tutti chiusi. </p>
      <p>ORE 20.30. Arpal comunica che al momento si registrano deboli precipitazioni sul centro Ponente con fenomeni temporaleschi presenti in mare davanti alle coste tra il savonese e il genovese occidentale. Nelle ultime sei ore si registrano cumulate di 19.8 millimetri a Camogli (Genova), 10.6 a Ognio e Sella Giassina (stazioni nel comune di Neirone, Genova). Al momento non si registrano innalzamento dei livelli idrometrici.</p>
      <p>ORE 19.30. I vigili del fuoco di Genova segnalano una serie di piccole frane e smottamenti nel capoluogo ligure. In particolare, in via del Palazzo, via Carpenara e via dei Cinque Santi. Nessun ferito e nessuna auto coinvolta.</p>
      <p>ORE 18.00. A seguito della dichiarazione di allerta rossa, sabato 23 novembre il Centro Commerciale e il Centro Divertimenti della Fiumara, a Genova, rimarranno chiusi tutti il giorno. Domenica 24 novembre riapriranno normalmente, salvo indicazioni da parte delle autorità. Inoltre, tutte le mostre e le attività di Palazzo Ducale in programma per sabato 23 novembre saranno sospese.</p>
      <p>ORE 16.00. Sono già numerosi i danno causati dal maltempo sul territorio genovese. Chiuso corso Perrone a causa di un muraglione pericolante e traffico deviato su via 30 Giugno. Chiusa anche via Fiodor nel quartiere di Cornigliano e via Lanfranco Alberico per una frana. Per i dettagli <a href="https://www.primocanale.it/notizie/ancora-frane-a-genova-crolla-un-muraglione-a-due-passi-da-via-san-vincenzo-213503.html">CLICCA QUI. </a></p>
      <p><b>LE DISPOSIZIONI A GENOVA -</b> Durante gli stati di allerta arancione e rossa nel capoluogo ligure, si segnalano alcune modifiche alla mobilità in città. Per il dettaglio di treni, bus e aeroporto Crstiforo Colombo, <b><a href="https://www.primocanale.it/notizie/allerta-meteo-a-genova-come-cambia-il-servizio-amt-213511.html">CLICCA QUI. </a> </b>Durante l'allerta rossa, sono chiuse alcune sedi di Asl3. Per i dettagli <b><a href="https://www.primocanale.it/notizie/allerta-meteo-a-genova-le-disposizioni-della-asl3-213520.html">CLICCA QUI. </a></b>Si segnalano anche tutte le disposizioni del Coc. <b><a href="https://www.primocanale.it/notizie/allerta-rossa-a-genova-le-misure-precauzionali-da-tenere-213524.html">CLICCA QUI</a>. </b>Il Centro funzionale meteo-idrologico di Protezione civile della Regione Liguria, ha previsto anche vento di burrasca forte e mareggiate intense per la giornata di domani sabato 23 novembre a Genova, per tutti i dettagli <a href="https://www.primocanale.it/notizie/maltempo-a-genova-avviso-per-vento-di-burrasca-forte-e-mareggiate-intense-213525.html"><b>CLICCA QUI.</b></a></p>
      <p><b>LA SITUAZIONE METEO - </b>Da circa due mesi la Liguria è soggetta agli effetti di perturbazioni, capaci di saturare quasi tutto il territorio. Dopo le ennesime precipitazioni sono previsti ancora fenomeni prefrontali (sotto forma di piogge anche intense e temporali) che annunciano l’arrivo di un’altra perturbazione atlantica, intensa e strutturata, attiva da stasera fino alla parte centrale di domenica.</p>
      <p>La configurazione a larga scala è caratterizzata da due importanti sistemi: a Est, sui Balcani, una salda zona di alta pressione crea una barriera; a Ovest, una massa di aria fredda scende dal Nord Atlantico fin sopra il Marocco, determinando un richiamo caldo e umido sull'Italia Occidentale.</p>
      <p><b>GLI SCENARI -</b> La Liguria si trova “sul ramo ascendente” della configurazione: in parole semplici, sarà investita per quasi due giorni da correnti principalmente di Scirocco, che porteranno ingenti quantitativi di pioggia diffusa, anche sotto forma di temporali stazionari forti o molto forti, su un terreno già ora incapace di reggere nuova acqua.</p>
      <p>Come spesso capita in queste situazioni, decisivo sarà lo scontro fra lo Scirocco e la Tramontana: se avrà la meglio il vento da sud est, i fenomeni tenderanno a sconfinare oltre la costa, facendo sentire gli effetti più pesanti sui crinali e nei retrostanti versanti padani; se invece prevarrà il nord, il rischio è che le precipitazioni più importanti restino confinate sul settore costiero di centro ponente.</p>
      <p>Ma in entrambi gli scenari la situazione di criticità al suolo è massima nelle province di Imperia, Savona e Genova. Si ricordano le misure di autoprotezione previste dalla Protezione Civile Nazionale prima, durante e dopo gli eventi più intensi: sono pubblicate sul sito www.allertaliguria.gov.it, dove si possono trovare anche tutti gli aggiornamenti e i dati in tempo reale di pioggia, vento, livello dei torrenti, temperatura, etc.</p>
      <p>Nelle ultime ore precipitazioni anche temporalesche fino a moderate* hanno interessato, in particolare, il settore centrale della regione: dalla mezzanotte alle 13 si registrano cumulate di 61.4 millimetri nella stazione comunale di Genova Quarto, 57 a Genova Fiumara, 54.8 a Genova Pegli. La giornata di oggi, venerdì, vedrà fenomeni di tipo pre frontale che aumenteranno il già pesante stato di stress idrogeologico di un territorio sul quale si susseguono passaggi piovosi quasi interrotti da inizio ottobre.</p>
      <p>*su base oraria, deboli sono le piogge inferiori ai 10 mm, moderate fra 10 e 35 mm, forti fra 35 e 50 mm, molto forti superiori ai 50 mm. Ogni millimetro corrisponde a un litro d'acqua per metro quadrato di territorio.</p>
      <p>
        <b>- LE PREVISIONI METEO ARPAL:</b>
      </p>
      <p><b>VENERDÌ 22 NOVEMBRE: </b>Tempo perturbato con precipitazioni che andranno intensificandosi nel corso della giornata fino ad avere cumulate significative su centro-Ponente comprese valli Scrivia, Trebbia e d'Aveto. Condizioni di instabilità con alta probabilità di rovesci o temporali forti sulle zone del Ponente e del Levante, alta probabilità di fenomeni forti anche persistenti sul centro e nelle vallate dell'entroterra. In serata venti forti da Sud-Est sul Centro-Levante, da Est, Sud-Est sul Ponente; locali ingressi settentrionali tra moderati e forti a Ponente. Mare in aumento fino a molto mosso su tutte le zone.</p>
      <p><b>SABATO 23 NOVEMBRE:</b> Tempo molto perturbato con precipitazioni diffuse su tutta la regione: intensità fino a forte sul Centro-Ponente e valli Stura e Bormida, dove si prevedono cumulate areali elevate. Le precipitazioni assumeranno localmente carattere di rovescio o temporale con alta probabilità di fenomeni forti anche persistenti sul Centro-Ponente e vallate dell'entroterra alta probabilità di fenomeni forti sul Levante. Venti da Sud-Est di intensità fino a burrasca forte con raffiche che potranno raggiungere e localmente superare i 100 km/h. Deciso aumento del moto ondoso con mare fino a molto agitato e mareggiate intense da Sud-Est.</p>
      <p><b>DOMENICA 24 NOVEMBRE</b>: Nella prima parte della giornata permangono condizioni di instabilità associate a precipitazioni diffuse sul Ponente: cumulate ancora significative sul Ponente e nella valli Bormida e Stura e alta probabilità di rovesci o temporali forti sul ponente; permane una bassa probabilità di fenomeni forti sul Centro. In mattinata venti tra forti e di burrasca rafficati da Sud-Est sul Levante, localmente su valli Scrivia, Trebbia e d'Aveto. Dal pomeriggio ingresso di venti forti settentrionali sul Centro-Ponente e valli dell'entroterra. Mare ancora agitato sotto costa nelle prime ore con possibili mareggiate; calo dalla tarda mattina.</p>
    </article>
  </body>
</html>