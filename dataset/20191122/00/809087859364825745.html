<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.filmweb.pl/news/Nadchodzi+nowy+%22Koszmar+z+ulicy+Wi%C4%85z%C3%B3w%22-135592"/>
    <meta property="og:site_name" content="Filmweb"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Nadchodzi nowy &quot;Koszmar z ulicy Wiązów&quot;"/>
    <meta property="og:description" content="Tego chcą spadkobiercy Wesa Cravena."/>
  </head>
  <body>
    <article>
      <h1>Nadchodzi nowy "Koszmar z ulicy Wiązów"</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Marcin Pietrzyk</a></address>
      <p>Wszystko wskazuje na to, że Freddy Krueger ma w końcu szansę na powrót. Jak podaje portal Bloody Disgusting, spadkobiercy <a href="https://www.filmweb.pl/person/Wes.Craven">Wesa Cravena</a>, do których dwa miesiące temu wróciły wszystkie prawa do postaci, prowadzą rozmowy z różnymi wytwórniami w Hollywood. Ich przedmiotem jest realizacja <b>"A Nightmare on Elm Street"</b>.</p>
      <p>Szczegóły tych rozmów nie są na razie znane. Ze źródeł, do których dotarło Bloody Disgusting, wynika, że spadkobiercy <a href="https://www.filmweb.pl/person/Wes.Craven">Cravena</a> rozmawiają zarówno na temat realizacji kolejnego filmu kinowego, jak również serialu. Ten ostatni mógłby powstać na przykład dla planowanej na przyszły rok platformy HBO Max. <br/><br/>Seria <b>"Koszmar z ulicy Wiązów"</b> pozostaje w hibernacji od czasu nieudanego <b><a href="https://www.filmweb.pl/film/Koszmar+z+ulicy+Wi%C4%85z%C3%B3w-2010-472396">filmu z 2010 roku</a></b>. Co prawda kilkakrotnie pojawiały się później plotki na temat możliwego rebootu (w 2015 mówiło się, że <a href="https://www.filmweb.pl/person/David+Leslie+Johnson+McGoldrick-283907">David Leslie Johnson</a> napisze scenariusz, w 2017 sugerowano, że <a href="https://www.filmweb.pl/person/Kevin.Bacon">Kevin Bacon</a> będzie nowym Freddym), ale ostatecznie nic z tego nie wyszło i New Line Cinema straciło w końcu prawa do niego.</p>
      <figure>
        <img src="https://1.fwcdn.pl/wv/33/36/43336/1_png.43336.4.jpg"/>
        <figcaption>
          <a href="https://www.filmweb.pl/video/Dwa+oblicza/Zab%C3%B3jstwa+Freddy%27ego+Kruegera-43336">Oglądać wideo</a>
        </figcaption>
      </figure>
    </article>
  </body>
</html>