<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/aytos-einai-o-logos-poy-o-hgoymenos-espase-to-lewforeio-video"/>
    <meta property="og:site_name" content="Documento"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Αυτός είναι ο λόγος που ο ηγούμενος έσπασε το λεωφορείο (Video)"/>
    <meta property="og:description" content="Ηγούμενος σηκώνει σιδερολοστό σπάει και κάνει γυαλιά - καρφιά πούλμαν στη Σαντορίνη τη στιγμή που βρίσκονταν μέσα τουλάχιστον δύο άνθρωποι. Οι εικόνες, που δημοσίευσε πρώτο το documentonews.gr, κάνουν τον γύρο του διαδικτύου πυροδοτώντας ποικίλες αντιδράσεις."/>
  </head>
  <body>
    <article>
      <h1>Αυτός είναι ο λόγος που ο ηγούμενος έσπασε το λεωφορείο (Video)</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Κωνσταντίνος Χαλκιαδάκης</a></address>
      <h4>Ηγούμενος σηκώνει σιδερολοστό σπάει και κάνει γυαλιά - καρφιά πούλμαν στη Σαντορίνη τη στιγμή που βρίσκονταν μέσα τουλάχιστον δύο άνθρωποι. Οι εικόνες, που δημοσίευσε πρώτο το documentonews.gr, κάνουν τον γύρο του διαδικτύου πυροδοτώντας ποικίλες αντιδράσεις.</h4>
      <p>Οι περισσότεροι προτίμησαν να δουν τη… χιουμοριστική πλευρά του <b>ασυνήθιστου θεάματος </b>που ένας «άνθρωπος του θεού», δε διστάζει να εμβολίσει, με αυτοκίνητό του, ένα άλλο όχημα, εν προκειμένω ένα λεωφορείο, και εν συνεχεία να σπάσει ένα προς ένα τα τζάμια του. <i>«Παπα-χούλιγκαν»</i>, <i>«ρασοφόρος τιμωρός» </i>είναι κάποιοι από τους χαρακτηρισμούς που χρησιμοποίησε το ελληνικό ίντερνετ για να περιγράψει τις ενέργειες του ηγούμενου της μονής <b>Προφήτη Ηλία</b>. Πώς έφτασε όμως ένας μοναχός σε αυτό το σημείο; Ποια είναι η αιτία της «έκρηξής» του;</p>
      <p>Δείτε επίσης: <b><a href="https://www.documentonews.gr/article/santorinh-exagriwmenos-hgoymenos-katastrefei-poylman-me-losto-videos">Σαντορίνη: Εξαγριωμένος ηγούμενος καταστρέφει πούλμαν με λοστό (Videos)</a></b></p>
      <p>Από το βίντεο καθίσταται σαφές πως ο οδηγός του πούλμαν και ο ηγούμενος δεν συναντήθηκαν πρώτη φορά στο συγκεκριμένο συμβάν. Αντίθετα, μοιάζουν να έχουν… παρελθόν. Και όντως έχουν.</p>
      <p>Ο οδηγός του πούλμαν και ιδιοκτήτης σχολής οδηγών, <b>Γιώργος Γιούσιας</b>, έχει χρόνια διαμάχη με τον ιερωμένο για ένα οικόπεδο της <b>Μονής Προφήτη Ηλία</b>. Η αιτία, μάλιστα, της έκρηξης του ηγούμενου έγκειται σε ένα οικόπεδο που έχει μισθώσει η πλευρά του οδηγού του λεωφορείου εδώ και τουλάχιστον<b> είκοσι χρόνια.</b> Σκοπός ήταν να διαμορφωθεί πάρκο κυκλοφοριακής αγωγής.</p>
      <p>Σε τηλεφωνική επικοινωνία του <b>documentonews.gr</b>, με τη δικηγόρο του κ. <b>Γιούσια</b>, <b>Μιράντα - Καλομοίρα Πολυκρέτη</b>, τόνισε: <i>«Πρόκειται για<b> ένα αγροτεμάχιο</b>. <b>Μακριά από τη Μονή</b>. Ένα μέρος του είχε μισθώσει ο ιδιοκτήτης της σχολής οδηγών προκειμένου να δημιουργήσει <b>πάρκο κυκλοφοριακής αγωγής</b>. Όπως και τελικά έκανε. Το υπόλοιπο κομμάτι του ανήκει στον ίδιο».</i> <i>«Πρόκειται για μια <b>μισθωτική διαφορά</b> δηλαδή»,</i> προσθέτει.</p>
      <p>Ωστόσο, στην πορεία ανέκυψαν κάποια… «παρατράγουδα». Η πλευρά του κ. Γιούσια κατηγορεί τον <b>ηγούμενο της Μονής Προφήτη Ηλία </b>για σειρά επιθέσεων αλλά και φθορές. Μία από αυτές σημειώθηκε το <b>καλοκαίρι του 2017</b> όταν έγινε <b>έξωση </b>εναντίον του ιδιοκτήτη της σχολής οδηγών και, εκτός των άλλων, προκλήθηκαν <b>ζημιές στις εγκαταστάσεις της σχολής</b>. <i>«Έγιναν ζημιές. Είχε επιστρατευτεί ένα μηχάνημα. Του έβγαλαν όλα τα πράγματά του έξω»,</i> σημειώνει επίσης.</p>
      <p>Το αμέσως επόμενο διάστημα, ο ιδιοκτήτης σχολής οδηγών και οδηγός του λεωφορείου στο βίντεο που κάνει τον γύρο του διαδικτύου, <b>δικαιώθηκε στο Εφετείο</b>, με αποτέλεσμα να <b>ακυρωθεί η απόφαση έξωσης.</b></p>
      <p>Όμως, η πλευρά της Μονής, προεξέχοντος του ηγούμενου δεν σταμάτησε να αντιδρά. «Κερασάκι στην τούρτα» ήταν η επίθεση στο πουλμαν, η οποία χρονολογείται από το έτος 2018.</p>
      <figure>
        <iframe src="https://www.youtube.com/embed/qwuNZ9FgqXk" width="459" height="344" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/soo0sknUyDw" width="459" height="344" data-service="Youtube" scrolling="no"/>
      </figure>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>