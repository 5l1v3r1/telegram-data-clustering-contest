<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462377/%E0%A6%AE%E0%A6%BE%E0%A6%AE%E0%A6%B2%E0%A6%BE-%E0%A6%A4%E0%A7%81%E0%A6%B2%E0%A7%87-%E0%A6%A8%E0%A6%BF%E0%A6%A4%E0%A7%87-%E0%A6%97%E0%A7%83%E0%A6%B9%E0%A6%AC%E0%A6%A7%E0%A7%82-%E0%A6%93-%E0%A6%B8%E0%A7%8D%E0%A6%AC%E0%A6%9C%E0%A6%A8%E0%A6%95%E0%A7%87-%E0%A6%B9%E0%A7%81%E0%A6%AE%E0%A6%95%E0%A6%BF"/>
    <meta property="og:site_name" content="Daily Janakantha"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="মামলা তুলে নিতে গৃহবধূ ও স্বজনকে হুমকি"/>
    <meta property="og:description" content="নিজস্ব সংবাদদাতা, জামালপুর, ২১ নবেম্বর ॥ জামালপুর সদর উপজেলার শ্রীপুর ইউনিয়নের গৃহবধূকে গণধর্ষণ ও পিটিয়ে গুরুতর আহত করে স্বামীকেও হত্যার ঘটনায় এলাকায় তোলপাড় চলছে। এ ঘটনায় দায়ের করা মামলার আসামি পক্ষের লোকজন মামলার বাদী গৃহবধূ ও তার শ^শুরবাড়ির লোকদের হুমকি ও ভয়ভীতি দেখাচ্ছে বলে অভিযোগ ..."/>
  </head>
  <body>
    <article>
      <h1>মামলা তুলে নিতে গৃহবধূ ও স্বজনকে হুমকি</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <ul>
        <li>জামালপুরে গৃহবধূকে গণধর্ষণ ও স্বামীকে হত্যা</li>
      </ul>
      <p>নিজস্ব সংবাদদাতা, জামালপুর, ২১ নবেম্বর ॥ জামালপুর সদর উপজেলার শ্রীপুর ইউনিয়নের গৃহবধূকে গণধর্ষণ ও পিটিয়ে গুরুতর আহত করে স্বামীকেও হত্যার ঘটনায় এলাকায় তোলপাড় চলছে। এ ঘটনায় দায়ের করা মামলার আসামি পক্ষের লোকজন মামলার বাদী গৃহবধূ ও তার শ^শুরবাড়ির লোকদের হুমকি ও ভয়ভীতি দেখাচ্ছে বলে অভিযোগ উঠেছে। মামলার তিন আসামির মধ্যে গ্রেফতার মোঃ শাওনকে</p>
      <p>আদালতে সোপর্দ করে তিনদিনের রিমান্ডের আবেদন জানালে আদালত ২৬ নবেম্বর রিমান্ড শুনানির দিন ধার্য করেছে।</p>
      <p>পাশবিক নির্যাতনের শিকার গৃহবধূ গত সোমবার রাত থেকে জামালপুর সদর হাসপাতালে চিকিৎসাধীন। অভিযোগে জানা গেছে, শ্রীপুর ইউনিয়নের রামকৃষ্ণপুর গ্রামের কাঠমিস্ত্রি খলিলুর রহমান ও তার বাবা শুক্রবার রাতে বাড়িতে ছিলেন না। স্বামী ও শ^শুরের অনুপস্থিতিতে ওইদিন রাত আটটার দিকে প্রতিবেশী তিন যুবক ছানোয়ার হোসেন, শাওন ও রফিজ উদ্দিন তাকে বাড়ি থেকে তুলে নিয়ে যায়। তারা তাকে বাড়ির পেছনে জঙ্গলে বাঁশঝাড়ে নিয়ে ধর্ষণ করে। এ সময় তাদের সহযোগী অজ্ঞাত পরিচয় আরও দুজন যুবক পাহারা দেয়। ধর্ষণের পর তাকে ছানোয়ারের বাড়িতে নিয়ে উঠানে আমগাছের সঙ্গে বেঁধে রাখে। তারা গাছের কাঁচা ডাল দিয়ে বেদম পেটায় তাকে। এতে তার হাতের দুই বাহু, পিঠ এবং পায়ে মারাত্মক জখম হয়। এ ঘটনা জেনে যাওয়ায় ছানোয়ার হোসেন ও তার সহযোগীরা গৃহবধূর স্বামী খলিলুর রহমানকে হত্যা করে বাড়ির পাশে কাঁঠাল গাছে ঝুলিয়ে রেখে আত্মহত্যার প্রচার চালায়। এ ঘটনায় পুলিশ গৃহবধূর অভিযোগ আমলে না নিয়ে তার স্বামীর মৃত্যুর ঘটনায় সদর থানায় একটি অপমৃত্যুর মামলা দায়ের করে। ঘটনার তিনদিন পর গৃহবধূ সোমবার রাতে জামালপুর প্রেসক্লাবে গিয়ে অভিযোগ করলে রাতেই সাংবাদিকরা তাকে জামালপুর সদর হাসপাতালে ভর্তি করান। বর্তমানে তিনি হাসাপাতালের গাইনি ওয়ার্ডে চিকিৎসাধীন। একই সঙ্গে ওই রাতেই গৃহবধূ বাদী হয়ে তাকে গণধর্ষণ এবং তার স্বামীকে হত্যার অভিযোগ এনে সদর থানায় একটি মামলা দায়ের করেন। মামলার এজাহারভুক্ত আসামিরা হলেন রামকৃষ্ণপুর গ্রামের ময়েন উদ্দিনের ছেলে ছানোয়ার হোসেন ছানু (৪০), আব্দুল হকের ছেলে মোঃ শাওন (৩০) ও ওমর আলীর ছেলে রফিজ উদ্দিন (৩৫)। তাদের মধ্যে মোঃ শাওনকে গ্রেফতার করেছে পুলিশ। এদিকে ঘটনার তিনদিন পর থানায় ধর্ষণ ও হত্যা মামলা দায়েরের পর থেকে আসামি পক্ষের লোকজনরা পাশবিক নির্যাতনের শিকার ওই গৃহবধূ ও তার শ^শুরবাড়ির লোকজনকে মামলা তুলে নিতে হুমকি ও ভয়ভীতি দেখাচ্ছে বলে অভিযোগ পাওয়া গেছে। গৃহবধূর শ^শুর ইমান আলী অভিযোগ করে বলেন, মামলাটির আসামি পক্ষের লোকজন আমাকে ও আমার পরিবারের সদস্যদের বাড়ি বাড়ি গিয়ে হুমকি দিচ্ছে। মামলার সাক্ষী আমির খান ও আলফাজকেও তারা মেরে ফেলার হুমকি দিচ্ছে। শ্রীপুর ইউপি চেয়ারম্যান আজিজুল হক ফনির প্রশ্রয়ে আসামি পক্ষের লোকজন আমাদের ন্যায়বিচার থেকে বঞ্চিত করার জন্য ঘটনাটি ভিন্ন খাতে নিতে এলাকায় আমাদের বিরুদ্ধে নানা অপপ্রচার চালাচ্ছে। আমি আমার ছেলে হত্যা ও পুত্রবধূর ওপর পাশবিক নির্যাতনের ঘটনার সুষ্ঠু বিচার চাই। অপরদিকে আলোচিত এ মামলার দুই আসামি মোঃ শাওন ও রফিজ উদ্দিনের পরিবার বুধবার দুপুরে এক সংবাদ সম্মেলনের আয়োজন করে তাদের মিথ্যা অভিযোগে ফাঁসানো হয়েছে বলে অভিযোগ করেছেন গ্রেফতার আসামি মোঃ শাওনের বড় ভাই মনজুরুল ইসলাম ও আসামি রফিজ উদ্দিনের স্ত্রী সাফিয়া বেগম। সংবাদ সম্মেলনে সুষ্ঠু তদন্ত সাপেক্ষে ঘটনার সঙ্গে জড়িত প্রকৃত অপরাধীদের গ্রেফতার করে দৃষ্টান্তমূলক শাস্তির দাবি জানান তারা। মামলার তদন্তকারী কর্মকর্তা সদর থানার পুলিশ পরিদর্শক (তদন্ত) মোহাম্মদ রাশেদুল হাসান জনকণ্ঠকে বলেন, গৃহবধূর দায়ের করা মামলার তিন আসামির মধ্যে শাওন নামের একজনকে সোমবার রাতে গ্রেফতার করা হয়েছে। মঙ্গলবার তাকে আদালতে সোপর্দ করে পুলিশী হেফাজতে জিজ্ঞাসাবাদের জন্য তিনদিনের রিমান্ডের আবেদন জানানো হয়েছে। আদালত আগামী ২৬ নবেম্বর রিমান্ড শুনানির দিন ধার্য করেছে। বাকি দুই আসামি ছানোয়ার হোসেন ও রফিজ উদ্দিনকে গ্রেফতারের চেষ্টা চলছে। ভিকটিমের মেডিক্যাল রিপোর্ট হাতে পেলে পরবর্তী প্রয়োজনীয় পদক্ষেপ গ্রহণ করা হবে।</p>
    </article>
  </body>
</html>