<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alon.hu/kultura/2019/11/star-trek-film-james-t-kirk-kapitany-es-urhajojanak-legenysege-is-visszater-a-filmvaszonra"/>
    <meta property="og:site_name" content="ALON"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Star Trek-film - James T. Kirk kapitány és űrhajójának legénysége is visszatér a filmvászonra"/>
    <meta property="og:description" content="A Star Trek-filmsorozatot Abrams indította újra 2009-ben."/>
  </head>
  <body>
    <article>
      <h1>Star Trek-film - James T. Kirk kapitány és űrhajójának legénysége is visszatér a filmvászonra</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>
        <b>A Star Trek-filmsorozatot Abrams indította újra 2009-ben.</b>
      </p>
      <p>
        <b>Noah Hawley, a Fargo-tévésorozat Emmy-díjas alkotója rendezi a következő Star Trek-filmet, amelyben James T. Kirk kapitány (Chris Pine) és űrhajójának legénysége is visszatér a filmvászonra.</b>
      </p>
      <p>A The Hollywood Reporter értesülése szerint a negyedik Star Trek-epizódban Pine mellett Zachary Quinto és Zoe Saldana is játszik majd a Paramount filmjében.<br/>A Paramountnál a 2016-ban bemutatott Star Trek: Mindenen túl című epizód óta készítik elő a negyedik részt. A forgatás azonban az eredeti tervekhez képest elcsúszott, főleg a film költségvetésével kapcsolatban felmerült problémák miatt.</p>
      <p>Egy ponton az is szóba került, hogy S. J. Clarkson rendezheti majd a negyedik részt, s ezzel először lett volna női rendezője egy Star Trek-filmnek. A lap szerint ez a negyedik epizód nem az a Start Trek-film, amivel kapcsolatban Quentin Tarantinót emlegették korábban.</p>
      <p>Hawley saját, 26 Keys produkciós cégén keresztül producere is lesz a Star Trek 4-nek J. J. Abrams Bad Robot produkciós cége mellett. A Star Trek-filmsorozatot Abrams indította újra 2009-ben, és ő rendezte az első két epizódot is. A harmadik részt Justin Lin rendezte.</p>
    </article>
  </body>
</html>