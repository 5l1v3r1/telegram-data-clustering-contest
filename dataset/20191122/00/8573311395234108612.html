<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/news/diritti/2019/11/22/la-prima-volta-al-via-il-crowdfunding-per-linchiesta-sulla-sessualita-dei-disabili"/>
    <meta property="og:site_name" content="VANITY FAIR"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="“La prima volta”, crowdfunding per l’inchiesta sulla sessualità dei disabili"/>
    <meta property="og:description" content="Il collettivo Lorem Ipsum ha lanciato un progetto per fare corretta informazione e spronare lo Stato a regolamentare la figura dell’assistente sessuale"/>
  </head>
  <body>
    <article>
      <h1>“La prima volta”, crowdfunding per l’inchiesta sulla sessualità dei disabili</h1>
      <address><time datetime="2019-11-22T00:00:00+00:00">22 Nov 2019</time> by <a rel="author" href="https://www.vanityfair.it/author/mcoviello" target="_blank">Monica Coviello</a></address>
      <p>
        <b>Il collettivo Lorem Ipsum ha lanciato un progetto per fare corretta informazione e spronare lo Stato a regolamentare la figura dell’assistente sessuale</b>
      </p>
      <p>Lo dice anche la Costituzione: «Tutti i cittadini hanno pari dignità sociale e sono uguali davanti alla legge». Eppure la sessualità, componente del benessere psicofisico, per tantissimi cittadini in carrozzina <b>non è ancora un diritto.</b> Diventano adulti senza conoscerla, con tutte le conseguenze che questo isolamento può comportare. Per rispondere a questo bisogno, Max Ulivieri ha fondato l’associazione <i>LoveGiver</i>, che ha formato i primi Oeas, operatori all’emotività, all’affettività e alla sessualità, per guidare i disabili alla scoperta del corpo e della sessualità.</p>
      <p>Ma, in Italia, ancora<b> non esiste una legge che regolamenti</b> questa nuova figura professionale, quella dell’<a href="https://www.vanityfair.it/news/storie-news/2017/04/11/assistente-sessuale-legge-storia-foto">assistente alla sessualità.</a> Per questo, il collettivo di giornalisti freelance <i>Lorem Ipsum </i>ha lanciato il progetto <b>«La prima volta»</b>, per fare corretta informazione e aumentare la consapevolezza su un tema così complesso e spesso banalizzato. La loro idea è quella di realizzare una <b>video inchiesta</b> che, in circa 30 minuti, racconti storie da tutta l’Italia attraverso le testimonianze di Max Ulivieri, degli attivisti dell’associazione <i>Parent Project</i> (formata dai genitori di bambini disabili che si battono per migliorare la qualità della vita dei propri figli), del sessuologo dell’<i>Istituto Italiano di Sessuologia Scientifica</i> Fabrizio Quattrini, di un Oeas (operatore all’emotività, all’affettività e alla sessualità per persone con disabilità), dell’associazione <i>Luca Coscioni</i> e, naturalmente, dei diretti interessati. Le riprese si svolgeranno tra Bologna, Ferrara, Roma e Mestre (eventualmente, si potranno aggiungere altre tappe).</p>
      <figure>
        <iframe src="https://www.youtube.com/embed/Hd2bH8oRv-8" width="640" height="360" data-service="Youtube" scrolling="no"/>
      </figure>
      <p>«Il fulcro del progetto, a dispetto del titolo scelto (volutamente ambiguo), sarà su tutte “le prime volte” che precedono l’atto sessuale. Carezze, abbracci, baci. Quel contatto umano che sostanzia proprio il lavoro dell’assistente sessuale alla disabilità. Troppo spesso, per via di una pessima informazione sul tema, associato o <b>avvicinato alla prostituzione</b>», spiega il collettivo.</p>
      <p>Per un lavoro tanto articolato e per pagare le trasferte, però, serve denaro. Il collettivo ha lanciato una <a href="https://www.produzionidalbasso.com/project/la-prima-volta/?fbclid=IwAR3Httb0mI6vzqb_-ugMdSNmv6XvKEFRtMYZOZg9G41DJp31RKKqdeaIquE">raccolta fondi </a>(l’obiettivo è raggiungere 3500 euro) sul portale produzionidalbasso.com, alla quale tutti possono liberamente contribuire.</p>
      <p>«Durante le riprese, dunque, <b>mostreremo da vicino cosa fa un Oeas,</b> qual è il suo rapporto con il disabile, e come si cala all’interno del vuoto legislativo italiano (e in parte anche europeo). Per provare a spronare lo Stato a garantire il diritto alla sessualità a tutti, disabili compresi. E provare a sfatare quel tabù del corpo e l’ossessione per la sua perfezione, che ancora impediscono di immaginare quello di un disabile in un contesto intimo o sessuale».</p>
      <related>
        <h4>LEGGI ANCHE</h4>
        <a href="https://www.vanityfair.it/news/storie-news/2017/04/11/assistente-sessuale-legge-storia-foto"/>
      </related>
    </article>
  </body>
</html>