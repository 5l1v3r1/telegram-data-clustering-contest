<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622687/%DB%B2-%D9%85%D8%AD%DA%A9%D9%88%D9%85-%D8%B3%DB%8C%D8%A7%D8%B3%DB%8C-%D8%A7%D9%85%D9%86%DB%8C%D8%AA%DB%8C-%D8%A8%D8%B9%D8%AF-%D8%A7%D8%B2-%DB%B2%DB%B0-%D8%B3%D8%A7%D9%84-%D8%A2%D8%B2%D8%A7%D8%AF-%D8%B4%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T00:07:00+00:00"/>
    <meta property="og:title" content="۲ محکوم سیاسی، امنیتی بعد از ۲۰ سال آزاد شدند"/>
    <meta property="og:description" content="امشب دو تن از محکومان سیاسی و امنیتی که اسمشان در این لیست حضور داشته است به نام‌های عثمان مصطفی پور و محمد نظری از زندان آزاد شدند."/>
  </head>
  <body>
    <article>
      <h1>۲ محکوم سیاسی، امنیتی بعد از ۲۰ سال آزاد شدند</h1>
      <address>
        <time datetime="2019-11-22T00:07:00+00:00">22 Nov 2019, 00:07</time>
      </address>
      <p>
        <i>امشب دو تن از محکومان سیاسی و امنیتی که اسمشان در این لیست حضور داشته است به نام‌های عثمان مصطفی پور و محمد نظری از زندان آزاد شدند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>2 نفر از محکومان امنیتی که بیش از 20 سال در زندان حضور داشتند با درخواست رئیسی و موافقت رهبر انقلاب از زندان آزاد شدند.</p>
      <p>در آستانه 17 ربیع الاول و همزمان با میلاد با سعادت پیامبر مکرم اسلام سید ابراهیم رئیسی رئیس قوه قضاییه در نامه‌ای به محضر رهبری لیستی بیش از 3500 نفره از محکومان را به جهت استفاده از عفو و تخفیف در مجازات ارائه کرد.</p>
      <figure>
        <img src="https://aftabnews.ir/files/fa/news/1398/9/1/361953_697.jpg"/>
      </figure>
      <p>تفاوت مهم این لیست با سایر عفوهای صورت گرفته در مناسبت‌های گوناگون از دو جنبه بود ابتدا اینکه عدد بالایی از محکومان برای بهره‌مندی از تخفیف در مجازات در این لیست نامشان گنجانده شده بود و دوم اینکه در بین این افراد 32 محکوم جرایم سیاسی و امنیتی نیز به چشم می‌خوردند.</p>
      <p>امشب دو تن از محکومان سیاسی و امنیتی که اسمشان در این لیست حضور داشته است به نام‌های عثمان مصطفی پور و محمد نظری از زندان آزاد شدند.</p>
      <p>براساس اطلاعات به دست آمده عثمان مصطفی‌پور در شهریور ماه سال ٧٠ در منطقه‌ «ترگور» ارومیه بازداشت شد.</p>
      <p>براساس آنچه در برخی منابع آمده است عثمان مصطفی‌پور ابتدا به اتهام معاونت در قتل، به اعدام محکوم شد اما این حکم در سال ۷۹ به ۱۰ سال حبس تقلیل یافت.</p>
      <p>وی در همان سال، در پرونده دوم خود به اتهام همکاری با یکی از احزاب اپوزیسیون کُرد به ۲۵ سال حبس تعزیری محکوم شد.</p>
      <p>اما دیگر زندانی آزاد شده محمد نظری است این فرد در نهم خرداد ماه سال ۱۳۷۳ در شهرستان بوکان دستگیر شد.</p>
      <p>این فرد ابتدا از سوی شعبه رسیدگی کننده به اعدام محکوم شده بود اما با یک درجه تخفیف مجازات وی به حبس ابد تقلیل یافت.</p>
    </article>
  </body>
</html>