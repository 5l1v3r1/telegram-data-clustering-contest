<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/politica/regionali_emilia_romagna_sondaggi_bonaccini_borgonzoni-4877959.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Regionali, per i sondaggisti i giochi sono aperti: Bonaccini e Borgonzoni testa a testa"/>
    <meta property="og:description" content="La decisione dei 5Stelle di presentarsi da soli alle elezioni regionali dell’Emilia Romagna sembra danneggiare il candidato del centro-sinistra Stefano Bonaccini ma non in modo tale da..."/>
  </head>
  <body>
    <article>
      <h1>Regionali, per i sondaggisti i giochi sono aperti: Bonaccini e Borgonzoni testa a testa</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Diodato Pirone</a></address>
      <p>La decisione dei 5Stelle di presentarsi da soli alle elezioni regionali dell’Emilia Romagna sembra danneggiare il candidato del centro-sinistra Stefano Bonaccini ma non in modo tale da escluderlo dalla gara.</p>
      <p>Queste le cifre presentate ieri dalla Noto Sondaggi-Ipr per la trasmissione “Porta a Porta”. Se per le elezioni del 26 gennaio ci sarà un candidato pentastellato ad oggi, secondo le rilevazioni di Noto, si verificherebbe il seguente scenario: leggero vantaggio per Bonaccini indicato al 45%, inseguito a brevissima distanza dalla candidata leghista Borgonzoni (44%) mentre un candidato pentastellato avrebbe l’8% dei consensi.</p>
      <p>Sempre secondo Noto (e sempre ad oggi) se i Cinque Stelle decidessero di presentarsi ma in alleanza con lo schieramento di centro-sinistra, Bonaccini sarebbe in discreto vantaggio sulla Borgonzoni poiché potrebbe contare su circa il 52% dei consensi potenziali mentre la Borgonzoni si collocherebbe intorno al 46%.</p>
      <p>La terza ipotesi testata, ovvero quello tramontata ieri e cioè l’assenza dei 5Stelle dalla competizione elettorale, vede il vantaggio di Bonaccini nei confronti della Borgonzoni scendere a soli tre punti. Poiché in questo caso il candidato del centrosinistra - sempre nei sondaggi di Noto - si attesta al 49% e la candidata del centrodestra al 46%.</p>
      <p>INQUADRAMENTO DIFFICILE</p>
      <p>La competizione fra gli schieramenti riguarderà anche i partiti. Che però è difficile inquadrare oggi, a due mesi dalle elezioni, perché con ogni probabilità Bonaccini presenterà una Lista civica del presidente agguerrita e ricca di personalità. Una mossa che danneggerà il Pd ma sottolineerà il suo vantaggio personale sulla concorrente leghista. Tutti i sondaggi effettuati finora infatti danno Bonaccini più gradito agli elettori emiliano-romagnoli rispetto alla Borgonzoni.</p>
      <p>Sul piano degli schieramenti, invece, il discorso è diverso: i partiti del centro-destra potrebbero prendere più voti di quelli di centro-sinistra. Secondo un sondaggio Ixé-Rai Cartabianca di due giorni fa il centrodestra avrebbe il 34% e il centrosinistra senza i 5Stelle starebbe a quota 33,7%. C iò che conta per la vittoria finale sono i voti complessivi dei candidati alla presidenza che si ottengono sommando quelli dei partiti delle liste a loro collegati a quelli raccolti dal solo nome del candidato. Da segnalare infine che non sono noti sondaggi sulla Calabria dove anche la selezione dei candidati è in alto mare.<br/> </p>
      <footer>© RIPRODUZIONE RISERVATA</footer>
    </article>
  </body>
</html>