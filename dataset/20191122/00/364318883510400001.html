<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.beartai.com/news/photo-news/381186"/>
    <meta property="og:site_name" content="beartai"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="เตรียมเงินให้พร้อม! รับมหกรรม PHOTO FAIR 2019"/>
    <meta property="og:description" content="สมาคมธุรกิจการถ่ายภาพ แถลงข่าวจัดงานมหกรรมการถ่ายภาพครั้งยิ่งใหญ่แห่งปี งาน PHOTO FAIR 2019 ชูแนวคิด “Share Your Wonder แชร์ความมหัศจรรย์แห่งโลกของภาพถ่าย” ซึ่งงานในครั้งนี้เป็นการแถลงครั้งที่ 2 แสดงให้เห็นถึงความคืบหน้าของการจัดงาน ซึ่งมีความพร้อมเต็มร้อย โดยความร่วมมือกับพันธมิตรแบรนด์ดัง ตอบรับเข้าร่วมงานกว่า 150 บูธ ซึ่งมาพร้อมโปรโมชันแรง ๆ และจากสมาคมฯ เตรียมโปรโมชันเสริมไว้อีกนับล้านบาท ร่วมปลุกกระแสการถ่ายภาพเอาใจคนรุ่นใหม่ที่สนใจเรื่องกล้อง เข้าชมฟรีตลอดงาน"/>
  </head>
  <body>
    <article>
      <h1>เตรียมเงินให้พร้อม! รับมหกรรม PHOTO FAIR 2019</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Wanitcha Saisema</a></address>
      <p>สมาคมธุรกิจการถ่ายภาพ แถลงข่าวจัดงานมหกรรมการถ่ายภาพครั้งยิ่งใหญ่แห่งปี งาน <b>PHOTO FAIR 2019 </b>ชูแนวคิด <b>“Share Your Wonder แชร์ความมหัศจรรย์แห่งโลกของภาพถ่าย”</b> ซึ่งงานในครั้งนี้เป็นการแถลงครั้งที่ 2 แสดงให้เห็นถึงความคืบหน้าของการจัดงาน ซึ่งมีความพร้อมเต็มร้อย โดยความร่วมมือกับพันธมิตรแบรนด์ดัง ตอบรับเข้าร่วมงานกว่า 150 บูธ ซึ่งมาพร้อมโปรโมชันแรง ๆ และจากสมาคมฯ เตรียมโปรโมชันเสริมไว้อีกนับล้านบาท ร่วมปลุกกระแสการถ่ายภาพเอาใจคนรุ่นใหม่ที่สนใจเรื่องกล้อง เข้าชมฟรีตลอดงาน</p>
      <p><b>นางณริภา ศรีสว่างวัฒน์ นายกสมาคมธุรกิจการถ่ายภาพ ประธานจัดงานโฟโต้แฟร์ PHOTO FAIR 2019 </b>กล่าวว่า “ตลาดกล้องดิจิทัลยังคงมีการเติบโต เพราะจะเห็นได้จากการเปิดตัวกล้องรุ่นใหม่ของค่ายดัง ๆ ที่มุ่งเน้นในเรื่องนวัตกรรมเพื่อมาตอบสนองความต้องการของคนหลังเลนส์ หรือตากล้องมืออาชีพ ซึ่งมีไลฟ์สไตล์ชอบแบกกล้อง แบกเลนส์ โดยเน้นในเรื่องของประสิทธิภาพ สามารถถ่ายรูปได้หลากหลาย หรือคนในยุคดิจิทัลที่ชื่นชอบการถ่ายรูปเป็นชีวิตจิตใจ โดยเฉพาะการถ่ายภาพโพสต์ลงโซเชียลมีเดีย การโพสต์สินค้าขายทางออนไลน์ รวมถึงกลุ่มบล็อกเกอร์ที่นิยมออกเดินทางเพื่อถ่ายรูปสถานที่ท่องเที่ยว ถ่ายรูปการรีวิวอาหารหรือการรีวิวสินค้า ต่างก็ยังคงมีความต้องการในการใช้กล้องคุณภาพสูง และในขณะเดียวกันกล้องบางรุ่นก็มาพร้อมสีสันสดใส มีฟังก์ชั่นที่หลากหลาย และสามารถถ่ายภาพเซลฟีได้ ซึ่งช่วยตอบโจทย์ความต้องการของผู้บริโภค ทำให้ตลาดกล้องดิจิทัลยังคงขยายตัวอย่างต่อเนื่อง</p>
      <figure>
        <img src="https://www.beartai.com/wp-content/uploads/2019/11/76693202_2538044936310726_4460886370885304320_o_result-1024x683.jpg"/>
        <figcaption>นางณริภา ศรีสว่างวัฒน์ นายกสมาคมธุรกิจการถ่ายภาพ ประธานจัดงานโฟโต้แฟร์ PHOTO FAIR 2019</figcaption>
      </figure>
      <p>งาน <b>PHOTO FAIR 2019</b> มีโปรโมชันพิเศษทั้งจากร้านค้าและสมาคมฯ เพิ่มเติมให้ในการซื้อหาอุปกรณ์ถ่ายภาพ และร่วมสนุกชิงรางวัลรถยนต์ กล้องถ่ายรูป พร้อมด้วยกิจกรรมงานสัมมนาเกี่ยวกับการถ่ายภาพ พบกับช่างภาพชื่อดังในสายงานต่าง ๆ ไม่ว่าจะเป็นการถ่ายภาพบุคคล การถ่ายภาพสินค้า อาหาร โฆษณาต่าง ๆ มีให้ได้ศึกษาเพิ่มเติมความรู้ และเทคนิคเพื่อไปปรับใช้ในการถ่ายภาพของคุณให้มีความมหัศจรรย์มากยิ่งขึ้น กิจกรรมการเสวนากลยุทธ์การตลาดกับกูรู อ.ธันยวัชร์ ชัยตระกูลชัย, เสวนา เวิร์กชอป เทคนิคกระบวนการทำงานระดับมืออาชีพจุดประกายแรงบันดาลใจในการสร้างสรรค์ และแฟชั่นโชว์พิเศษจาก Penthouse และ PlayBoy</p>
      <p>นอกจากนี้ทางสมาคมธุรกิจการถ่ายภาพได้ร่วมกับ #beartai จัดกิจกรรม <b>#beartaiแจกไส้แตก</b> ในการมอบบัตร Cash Voucher จำนวน 170 รางวัล ให้กับผู้ที่ร่วมสนุกผ่านแฟนเพจ #beartai โดยสามารถติดตามกติกาและรายละเอียดอื่น ๆ ได้<a href="https://www.facebook.com/beartai/photos/a.196652350367853/2898264880206573/?type=3&amp;theater">ที่นี่</a></p>
      <figure>
        <img src="https://www.beartai.com/wp-content/uploads/2019/11/beartai-Photo-Fair-2.jpg"/>
      </figure>
      <p>
        <b>สามารถพบกับงาน PHOTO FAIR 2019 ได้ที่ศูนย์นิทรรศการและการประชุมไบเทค บางนา ตั้งแต่วันที่  27 พฤศจิกายน – 1 ธันวาคม 2562 เวลา 10.30 – 21.00 น. สามารถเข้าชมรายละเอียดเพิ่มเติมได้ที่ FB: <a href="https://www.facebook.com/PhotoFairThailand/">สมาคมธุรกิจการถ่ายภาพ</a></b>
      </p>
    </article>
  </body>
</html>