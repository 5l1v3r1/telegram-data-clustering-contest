<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774266,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="טסלה הכריזה על טנדר חשמלי; תראו מה קרה לחלון &quot;החסין&quot;"/>
    <meta property="og:description" content="טסלה חשפה את הסייברטראק, אב טיפוס לטנדר חשמלי שצפוי לצאת לשוק ב-2021. במהלך ההצגה התרחש אירוע מביך - צפו"/>
  </head>
  <body>
    <article>
      <h1>טסלה הכריזה על טנדר חשמלי; תראו מה קרה לחלון "החסין"</h1>
      <h2>טסלה חשפה את הסייברטראק, אב טיפוס לטנדר חשמלי שצפוי לצאת לשוק ב-2021. במהלך ההצגה התרחש אירוע מביך - צפו</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">תומר הדר ואודי עציון</a></address>
      <p>שוק הטנדרים האמריקאי, מעוז וותיק של רכבים מונעים בבנזין או סולר עומד להפוך תחרותי הרבה יותר, עם הצגתם של שני טנדרים חשמליים בו זמנית על ידי שני יצרני רכב. כך, טסלה חשפה את ה"סייברטראק" - מעין אב טיפוס שמיועד להמחיש לציבור את יכולותיו של טנדר כל-חשמלי של טסלה ששיווקו יחל בשנת 2021.</p>
      <p>במהלך השקת הטנדר החשמלי של טסלה התרחש אירוע מביך במיוחד. כאשר אילון מאסק, מייסד החברה, הציג את הטנדר, הוא הדגיש שהוא מצויד בחלונות מיוחדים מזכוכית מחוסמת העמידה בפני פגיעות. כדי להמחיש שהחלון חסין, הוזמן המעצב הראשי של טסלה פרנץ וון הולצבאסן כדי להדגים את חוזקו של החלון באמצעות מבחן פשוט יחסית: השלכת כדור מתכת לא גדול על החלון. וון הולצבאסן השליך את הכדור וחלון הטנדר, שאמור להיות חסין, התבקע. מאסק המופתע הגיב: "פאק, אלוהים אדירים" - אך לא ויתר ואיפשר למעצב לנסות שנית - הפעם על החלון האחורי. גם הפעם הזכוכית נשברה. לפני תקרית זו, הורה מאסק להכות בטנדר באמצעות פטיש, ובמקרה זה לא נגרם כל נזק.</p>
      <p> </p>
      <figure>
        <iframe src="https://www.youtube.com/embed/udxR5rBq_Vg" width="560" height="315" data-service="Youtube" scrolling="no"/>
      </figure>
      <p> </p>
      <figure>
        <iframe src="https://www.youtube.com/embed/ECqfOxduXQo" width="560" height="315" data-service="Youtube" scrolling="no"/>
      </figure>
      <p>לאחר התקרית המביכה התחולל ויכוח על האם הזכוכית של טסלה בעצם הייתה אמורה להישבר אך לא להתנפץ לרסיסים, או האם מדובר בזכוכית שלא נועדה כלל להיפגע. למרבה המבוכה נאלץ מאסק לאמת את החששות ולהבהיר שמדובר בזכוכית שלא היתה אפילו אמורה להיסדק. לדבריו, "כן, ניכר שיש לנו מה לשפר. בניסויים שנערכו קודם זרקנו על הזכוכית הזו הכל, גם כלי עבודה, בלי שנגרם לה נזק". התקרית מפתיעה עוד יותר לנוכח העובדה שבין היתר לפני ההשקה ביצעה טסלה ניסויים שבהם הושלכו חלקי מתכת על הזכוכית ממרחק עשרות מטרים מבלי שזו נפגעה. עוד ציין מאסק כי "לפחות כדור המתכת לא נכנס לתא הנוסעים, גם זה משהו".</p>
      <p>מטבע הדברים, לאחר תקרית כזו נשאלת השאלה מי בעצם אחראי על הזכוכית שמותקנת בטנדר של טסלה. על פי הערכות מדבר בזכוכית שמסופקת על ידי חברה דרום אמריקאית - AGP GLASS - המספקת חלונות גם לטסלה מודל X. חברת PPG, שגם היא ספקית של טסלה, מיהרה להודיע כי לא היא זו שסיפקה את הזכוכית המדוברת.</p>
      <p> </p>
      <p><b>מ-0 ל-100 תוך 2.9 שניות</b> </p>
      <p>בחזרה לנתונים: לפי טסלה, הסייברטראק, שדומה מאוד לטנדר שישווק בשנת 2021 משתרע על אורך של 5.885 מטרים - כלומר מדובר בטנדר גדול למדי (או בינוני במונחים אמריקאיים) שמיועד להתחרות ראש בראש מול פורד ומול ג'נרל מוטורס. הסייברטראק, שמיועד להסעת שישה נוסעים מצויד בגרסה הבכירה בהנעה כפולה ובמנועים חשמליים המאפשרים לו לזנק ל-100 קילומטרים לשעה תוך 2.9 שניות - נתון ששמור בדרך כלל למכוניות מתוצרת פרארי. טווח הנסיעה מרשים במיוחד: עד מעל 800 קילומטרים. מחירו של הסייברטראק בארה"ב יהיה 69 אלף דולר לגרסה הבכירה. לטובת מי שאינו מעוניין לרדת לשטח יוצע סייברטראק ללא הנעה כפולה ב-39,900 דולר - שמסוגל לנסוע לטווח של 480 קילומטרים.</p>
      <figure>
        <img src="https://images1.calcalist.co.il/PicServer3/2019/11/22/949252/Cybertruck_l.jpg"/>
        <figcaption>טסלה סייברטראק</figcaption>
      </figure>
      <figure>
        <img src="https://images1.calcalist.co.il/PicServer3/2019/11/22/949259/11_l.jpg"/>
        <figcaption>מאסק והטסלה החדשה</figcaption>
      </figure>
      <figure>
        <img src="https://images1.calcalist.co.il/PicServer3/2019/11/22/949257/Tesla-Cybertruck-001Carscoops_l.jpg"/>
        <figcaption>מ-0 ל-100 קמ"ש כמו פרארי</figcaption>
      </figure>
      <p> </p>
      <figure>
        <img src="https://images1.calcalist.co.il/PicServer3/2019/11/22/949261/22_l.jpg"/>
        <figcaption>רכב שטח חשמלי</figcaption>
      </figure>
      <figure>
        <img src="https://images1.calcalist.co.il/PicServer3/2019/11/22/949263/33_l.jpg"/>
        <figcaption>טווח נסיעה של יותר מ-800 ק"מ בין טעינה לטעינה</figcaption>
      </figure>
      <p>במקביל להכרזתה של טסלה הודיעה ג'נרל מוטורס באופן רשמי על השקת טנדר חשמלי משלה, שייקרא ככל הנראה "אנדיורנס" - אך טרם חשפה את המפרט. כדי להמחיש רצינות, ג'נרל מוטורס כבר קבעה מחיר רשמי - 52,500 דולר. לדברי מארי בארה, מנכ"לית החברה: "ג'נרל מוטורס מבינה את הלקוחות שרוכשים טנדרים וגם לקוחות חדשים שנכנסים לעולם הטנדרים. לכן החברה מתרגשת להכריז על טנדר החשמלי הראשון".</p>
    </article>
  </body>
</html>