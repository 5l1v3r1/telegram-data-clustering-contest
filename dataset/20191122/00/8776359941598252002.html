<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zib.com.ua/ua/140074-vaks_rozglyadae_spravu_kolegi_yaka_hotila_zarobiti_5000_griv.html"/>
    <meta property="og:site_name" content="Закон и Бизнес"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Синя книжка"/>
    <meta property="og:description" content="Чоловік, який незаконно провадив господарську діяльність, опинився перед загрозою штрафу, однак служителька Феміди запропонувала вирішити проблему дешевше. Правда це чи наклеп провокатора — скоро дізнаємось, адже вирок не за горами."/>
  </head>
  <body>
    <article>
      <h1>Синя книжка</h1>
      <h2>У ВАКС розглядають справу колеги, яка хотіла заробити 5000 гривень</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">Марта ЛІТЕЧКО</a></address>
      <p>
        <i>
          <b>Чоловік, який незаконно провадив господарську діяльність, опинився перед загрозою штрафу, однак служителька Феміди запропонувала вирішити проблему дешевше. Правда це чи наклеп провокатора — скоро дізнаємось, адже вирок не за горами.</b>
        </i>
      </p>
      <p>Більше ніж півтора року тому, у березні 2018-го, суддя Каланчацького районного суду Херсонської області отримала адміністративний протокол на незареєстрованого підприємця, який провадив господарську діяльність із порушенням законодавства.</p>
      <p>Прокурори стверджують: коли порушник прибув до суду, у законниці виник «злочинний умисел, спрямований на вимагання та одержання неправомірної вигоди». Опинившись із чоловіком наодинці, суддя заявила, що не проти закрити справ за невеличку винагороду в розмірі 5000 грн. Однак, якщо порушник відмовиться, вона йому присудить штраф у сумі 17000 грн.</p>
      <p>Потенційний хабародавець мав час визначитися, скільки й кому він буде платити, адже наступне засідання мало відбутися через два тижні. У день засідання законниця провела чоловіка в коридор і запитала, чи готовий він заплатити. Коли порушник відповів, що готовий, вона простягнула відкриту синю книжку, в яку той поклав гроші.</p>
      <p>Через якийсь час хабародавець отримав від секретаря судового засідання постанову про закриття провадження. А суддя повернулась у свій кабінет і поклала книжку з грішми в шухляду. Саме там через кілька годин її знайшли детективи НАБУ.</p>
      <p>Ще через два тижні судді повідомили про підозру.</p>
      <p>Виявляється, хабародавець написав заяву, в якій звинуватив служительку Феміди у вимаганні грошей, через кілька днів після того, як вона йому запропонувала такий варіант вирішення проблеми з незаконним підприємництвом. Порушник отримав мічені купюри від НАБУ, і саме їх знайшли правоохоронці в згаданій книжці.</p>
      <p>Утім, після виявлення такого факту володарка мантії залишилася на волі, і, хоча Вища рада правосуддя неодноразово задовольняла клопотання прокурорів про відсторонення її від роботи, жінка на кілька місяців повернулася до виконання обов’язків і робила це добре.</p>
      <p>Під час розгляду клопотань прокурорів член ВРП Павло Гречківський виявив у матеріалах справи цікаву описку: «Під час підготовки та проведення дій з боку службових осіб правоохоронного органу щодо провокування, підбурювання гр.Ж. до скоєння злочину з метою її подальшого викриття допомоги їй у скоєнні злочину, який вона не скоїла б, якби в цьому їй не сприяли. З цією самою метою впливали на її поведінку насильством, погрозами, шантажем». Однак представник НАБУ пояснив тоді, що це була описка і йшлося про інше: правоохоронці провели інструктаж для порушника, в якому пояснили, яких методів не можна застосовувати.</p>
      <p>Коли ВРП востаннє розглядала клопотання про відсторонення судді, та заявила: «Я впевнена, що, вислухавши мої доводи на підготовчому засіданні, суд поверне підозру прокуратурі, а провадження закриють. Я вже четвертий місяць працюю після відсторонення. Жодного відводу, жодної скарги на мою адресу не було».</p>
      <p>Проте не так сталося, як гадалося. Документ не повернули, і Вищий антикорупційний суд узявся за розгляд справи. Відбулося перше засідання, яке перенесли на початок грудня.</p>
      <p>Чи вдасться судді довести, що вона не винна, а вся ця історія не що інше, як провокація, чи понесе вона покарання за незаконно отримані 5000 грн. — покаже час.  </p>
      <related>
        <h4>Матеріали за темою</h4>
        <a href="https://zib.com.ua/ua/140152-yak_viznachayut_rozmir_zastavi_rozpovila_suddya_antikorsudu.html"/>
        <a href="https://zib.com.ua/ua/140066-korupciya_scho_varto_znati_abi_vona_goduvala.html"/>
        <a href="https://zib.com.ua/ua/issue/684/"/>
        <a href="https://zib.com.ua/ua/139992-nardepi_hochut_privatizuvati_opoziciynist_i_napisati_novu_ko.html"/>
        <a href="https://zib.com.ua/ua/issue/683/"/>
        <a href="https://zib.com.ua/ua/139902-v_nazk_poyasnili_proti_kogo_skladatimut_protokoli_pro_korupc.html"/>
        <a href="https://zib.com.ua/ua/139845-vaks_pozbaviv_suddyu_dovichnogo_utrimannya_za_vidmovu_otrima.html"/>
        <a href="https://zib.com.ua/ua/issue/682/"/>
        <a href="https://zib.com.ua/ua/139711-novi_pravila_deklaruvannya_hto_sche_povinen_podavati_deklara.html"/>
        <a href="https://zib.com.ua/ua/139605-novim_ukrainskim_biznes-ombudsmenom_stav_marchin_svenchickiy.html"/>
        <a href="https://zib.com.ua/ua/139546-vinagoroda_vikrivachevi_korupcii_viplachuvatimetsya_odrazu_p.html"/>
        <a href="https://zib.com.ua/ua/139531-dlya_chogo_naspravdi_vprovadzhuyut_imperativniy_mandat_cui_b.html"/>
        <a href="https://zib.com.ua/ua/139438-dlya_peredannya_spravi_do_vaks_potribna_uhvala_zagalnogo_sud.html"/>
        <a href="https://zib.com.ua/ua/issue/678/"/>
        <a href="https://zib.com.ua/ua/139425-profilniy_komitet_vr_pidtrimav_zmini_v_upravlinni_nazk.html"/>
        <a href="https://zib.com.ua/ua/139408-u_eks-mera_kitayskoi_provincii_znayshli_rekordnu_kilkist_zol.html"/>
        <a href="https://zib.com.ua/ua/139272-filippincyam_dozvolili_strilyati_korupcioneram_v_nogi.html"/>
        <a href="https://zib.com.ua/ua/issue/676/"/>
        <a href="https://zib.com.ua/ua/139255-skoro_dozvolyat_povidomlyati_pro_habarnikiv_anonimno_cherez_.html"/>
        <a href="https://zib.com.ua/ua/issue/675/"/>
        <a href="https://zib.com.ua/ua/139265-pracivnikiv_dbr_yaki_nazvut_pidozryuvanogo_zlochincem_zvilny.html"/>
        <a href="https://zib.com.ua/ua/139160-evolyuciya_slug_narodu_v_slug_prezidenta.html"/>
        <a href="https://zib.com.ua/ua/139016-nazk_poyasnilo_yak_uryadovcyam_podavati_deklaracii_pered_zvi.html"/>
        <a href="https://zib.com.ua/ua/138969-vikrivachiv_korupcii_zaohochuvatimut_premiyami_eksperti_mayu.html"/>
        <a href="https://zib.com.ua/ua/138763-suddya_ne_pospishav_deklaruvati_pridbanu_kvartiru_za_2_mln_g.html"/>
        <a href="https://zib.com.ua/ua/138647-nezadeklarovane_mayno_proponuetsya_konfiskuvati_u_civilnomu_.html"/>
        <a href="https://zib.com.ua/ua/issue/670/"/>
        <a href="https://zib.com.ua/ua/javascript:void(0);"/>
      </related>
    </article>
  </body>
</html>