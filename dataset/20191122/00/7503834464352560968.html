<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/feature/disney-plus-tips-van-de-pu-redactie/"/>
    <meta property="og:site_name" content="Power Unlimited"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Disney Plus-tips van de PU-redactie "/>
    <meta property="og:description" content="Heb jij je abonnement op Disney+ laten doorlopen? Dan ben je vast wel toe aan wat kijktips! Gelukkig was de PU-redactie bereid een voorzet te geven. Hieronder zodoende onze favoriete films en series op Disney Plus, waaronder natuurlijk nieuwe series als The Mandalorian, maar ook klassiekers als Robin Hood."/>
  </head>
  <body>
    <article>
      <h1>Disney Plus-tips van de PU-redactie </h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Redactie</a></address>
      <p>
        <b>Heb jij je abonnement op Disney+ laten doorlopen? Dan ben je vast wel toe aan wat kijktips! Gelukkig was de PU-redactie bereid een voorzet te geven. Hieronder zodoende onze favoriete films en series op Disney Plus, waaronder natuurlijk nieuwe series als The Mandalorian, maar ook klassiekers als Robin Hood.</b>
      </p>
      <h3><pic src="https://cdn2.pu.nl/media/redactiemongeaulen/peterkoelewijn_b_1.jpg" width="50" height="50"/>PeterKoelewijn</h3>
      <p>
        <b>1. The Mandalorian</b>
      </p>
      <p>Waarschijnlijk hoort hier The World According To Jeff Goldblum te staan, maar ik bewaar mezelf voor die docuserie zodat ik rond de feestdagen in 1 keer alle Jeff Goldblum over me heen kan laten gaan. Wel heb ik 2 afleveringen van The Mandalorian gezien, en als Jon Favreau zo doorgaat, wordt dit de beste Star Wars in ruim 30 jaar.</p>
      <p>
        <b>2. Gravity Falls</b>
      </p>
      <p>Gravity Falls is de beste Disney animatieserie ooit. Van animatie tot storytelling en humor, het doet echt alles griezelig perfect. Mabel en Dipper zijn een tweeling die een zomer bij hun gekke oom logeren in The Mystery Shack: een toeristenval vol nepmonsters en geheimen. Het slaperige stadje Gravity Falls bevat echter veel échte geheimen en monsters. Of je nu een Stephen King-veteraan bent of een klein kind, je gaat gegarandeerd genieten van Gravity Falls.</p>
      <p>
        <b>3. Ducktales reboot</b>
      </p>
      <p>Ik was vroeger dol op Ducktales en heb meer Donald Duck pockets verslonden in mijn leven dan games! Dus de reboot was een van de eerste dingen die ik zag op Disney+ en het is weer ouderwets genieten. David Tennant is geweldig als de nieuwe Dagobert Duck en de meeste bijpersonages hebben veel meer persoonlijkheid gekregen. Ik vind de moderne toevoegingen ook zeer geslaagd; zo is er een nieuwe miljardairrivaal gebaseerd op Mark Zuckerberg. Hahahaha het is grappig want hij is in het echt ook evil!</p>
      <figure>
        <img src="https://cdn2.pu.nl/media/alie/the-mandalorian-star-wars-disney-plus.jpg"/>
      </figure>
      <p>       </p>
      <h3><pic src="https://cdn2.pu.nl/media/redactiemongeaulen/graddus.png" width="50" height="50"/>Graddus</h3>
      <p>
        <b>1. The Mandalorian</b>
      </p>
      <p>Dé reden om Disney+ te nemen. The Mandalorian is vet, rauw en stiekem beter dan de huidige sequel trilogy!</p>
      <p>
        <b>2. De klassieke jaren '90 Disney films</b>
      </p>
      <p>Aladdin, The Lion King, De Kleine Zeemeermin: Disney+ is één groot nostalgisch jaren '90 festijn.</p>
      <p>
        <b>3. Uuuuuhm Hannah Montana...?</b>
      </p>
      <p>Tja, da's toch het grote probleem van Disney+ momenteel: als je niet jonger bent dan 9 óf een dikke geek, heeft de streamingdienst weinig interessants te bieden..</p>
      <figure>
        <img src="https://cdn2.pu.nl/media/alie/aladdin-oude-tekenfilm.jpg"/>
      </figure>
      <p>      </p>
      <h3><pic src="https://cdn2.pu.nl/media/redactiemongeaulen/michelhoofd.jpg" width="50" height="50"/>Michel</h3>
      <p>
        <b>1. The Mandalorian</b>
      </p>
      <p>Op nummer één zet ik, hoe cliché ook, toch The Mandalorian. Dat is immers geheel nieuwe content, en na de eerste aflevering ben ik positief verrast. Het behoudt de kern van Star Wars, maar durft daar tot nu toe ook genoeg van af te wijken.</p>
      <p>
        <b>2. Up</b>
      </p>
      <p>Ook met de aanwezigheid van Pixar ben ik blij, met mijn absolute favoriet Up. Die zag ik voor het eerst in de bioscoop, toen het na negen jaar net uit was met mijn toenmalige vriendin, samen met een nieuwe date. Dankzij die intro zat ik na tien minuten al letterlijk te janken in de bioscoopstoel.</p>
      <p>
        <b>3. Who Framed Roger Rabbit</b>
      </p>
      <p>Ik heb nog nauwelijks tijd gehad om uitgebreid voor Disney+ te zitten, maar ik heb in de lijst met aanwezige content al meer dan genoeg klassiek materiaal gevonden waar ik erg blij van word. Who Framed Roger Rabbit bijvoorbeeld, een geweldige combinatie tussen live-action en tekenfilm met een hoop humor én verrassend donkere scènes. Als jong mannetje deed Jessica Rabbit ook het een en ander met me...</p>
      <figure>
        <img src="https://cdn2.pu.nl/media/alie/up-pixar-disney-plus.jpg"/>
      </figure>
      <p>
        <b>        </b>
      </p>
      <h3><pic src="https://cdn2.pu.nl/media/redactiemongeaulen/hoofd_alie_2.jpg" width="50" height="50"/>Alie</h3>
      <p>
        <b>1. Robin Hood</b>
      </p>
      <p>Natuurlijk vind ook ik The Mandalorian vet! Maar aangezien ik nog maar twee afleveringen heb gekeken en de rest misschien wel enorm tegenvalt, kies ik voor mijn top 3 liever wat andere titels. Te beginnen met Robin Hood, de beste Disney-tekenfilm OOIT gemaakt! Deze klassieker zat vroeger praktisch verankerd in onze videorecorder. Zodoende neurie ik - tot groot ongenoegen van mijn omgeving - minstens een paar keer per dag het beginnummer: Robin Hood en Kleine Jan liepen door het bos.</p>
      <p>
        <b>2. The Pirates of the Caribbean-reeks</b>
      </p>
      <p>Op nummer 2 prop ik gewoon de gehele The Pirates of the Caribbean-reeks. Ik denk dat de eerste film van de reeks altijd mijn favoriet blijft, maar eigenlijk kijk ik ze allemaal erg graag! Ja, zelfs de laatste! Sterker nog: net als met Harry Potter en Lord of the Rings is het inmiddels zelfs een beetje traditie geworden om ze rond de kerst weer eens op te zetten. Gezellig!</p>
      <p>
        <b>3. Lady and the Tramp</b>
      </p>
      <p>Oké, ten slotte dan toch nog even wat nieuw werk van Disney! Ik heb de live action remake van Lady and the Tramp vorige week gekeken en vond hem zo vreselijk aandoenlijk. De hoeveelheid geslaakte ‘awws’ was op een gegeven moment letterlijk niet meer te tellen. En dat is natuurlijk enorm veelzeggend voor zo’n kattenmens! Een klein minpuntje: de twee nieuwe katten van de tante zijn lang niet zo leuk als die uit de originele tekenfilm…</p>
      <figure>
        <img src="https://cdn2.pu.nl/media/alie/robin-hood-kleine-jan-disney-plus.jpg"/>
      </figure>
      <p>        </p>
      <h3><pic src="https://cdn2.pu.nl/media/redactiemongeaulen/laura_hoofdje.jpg" width="50" height="50"/>LauraJenny</h3>
      <p>
        <b>1. Imagineering</b>
      </p>
      <p>Kijk, natuurlijk zijn eigenlijk Belle &amp; het Beest en Star Wars-films A New Hope en The Force Awakens mijn top 3 op Disney+, maar ik neem aan dat je iets wilt horen over de exclusieve content die dit platform te bieden heeft. Als iemand die zeker geraakt is door de Disney-magie, is Imagineering mijn ultieme nummer 1. Hoe vet Mandalorian ook is, ik vind het heel erg goed gedaan hoe ze dat hele opbouwen van de Disney-parken in beeld brengen in deze docureeks. Die oude beelden van Walt en gewoon een stuk platteland, dat dan uiteindelijk een van de populairste vakantiebestemmingen voor kinderen (en menig volwassene) wordt. Het is moeilijk om niet de liefde te voelen bij het kijken van deze reeks. Het is niet perfect, ik zou bijvoorbeeld graag zien dat er iets meer ook wordt gesproken over de tegenstanders en de negatieve punten, maar qua Disney-liefde kun je helemaal los met Imagineering.</p>
      <p>
        <b>2. The Mandalorian</b>
      </p>
      <p>Deze kan ik als Star Wars-fan natuurlijk niet missen. Ik zou The Mandalorian al hebben genomineerd alleen al om dat ene shot aan het einde van de eerste aflevering, want jullie weten inmiddels hoe groot mijn zwak voor schattige dingen is. Dat is echter niet het enige. Deze serie is met zoveel aandacht voor detail gemaakt, het ziet er zo gelikt uit, dat je zelfs als je nooit Star Wars gezien hebt, er na 30 seconden al helemaal inzit. Je gelooft die hele wereld, ook al worden de raarste wezens op je netvlies gesmeten. Het is spannend, het sfeertje is geweldig en ik denk dat die eerste afleveringen veel goeds beloven voor de rest van het seizoen, en voor het abonnee-aantal van Disney+.</p>
      <p>
        <b>3. Lady and the Tramp</b>
      </p>
      <p>Ik blijf een voorkeur hebben voor de oude tekenfilm, maar dat komt omdat ik zelf een oude sok ben. Ik vind het echter wel heel knap hoe ze Lady and the Tramp hebben gemaakt. Ik heb het dus over de live action-remake van de geliefde film. Het is zo moeilijk om met dieren te werken in films en ze hebben die honden zo goed uitgekozen. De CGI is een beetje raar, maar dat was in The Lion King ook even flink wennen. Ja, ik houd gewoon heel erg van dieren, dus dit is een enorm hartverwarmende film. Het is geen gewéldige film, maar het kijkt heerlijk weg als je even je hersens wat rust gunt op een regenachtige zondagmiddag. Ik had trouwens eigenlijk The World according to Jeff Goldblum willen noemen, maar ik vond de tweede aflevering enorm tegenvallen na de eerste.</p>
      <figure>
        <img src="https://cdn2.pu.nl/media/alie/lady-and-the-tramp-live-action-remake-disney-plus.jpg"/>
      </figure>
      <p>       </p>
      <h3><pic src="https://cdn2.pu.nl/media/redactiemongeaulen/wouter_hoofdje_2019_mini_2.jpg" width="50" height="50"/>Wouter</h3>
      <p>
        <b>1. Sky High</b>
      </p>
      <p>Op Watchmen na is dit mijn favoriete niet-Marvel superheldenfilm. Wees gewaarschuwd: het is kiddy af, een beetje kazig en heel erg kleurrijk, maar ook enorm wholesome, erg grappig en het kent fantastische rollen van Kurt Russell, Bruce Campbell en godin Mary Elizabeth Winstead. En dan vergeet ik nog de indrukwekkende superhero-actie compleet met dikke special effects en strakke wire-fu!</p>
      <p>
        <b>2. The Mandalorian</b>
      </p>
      <p>Ja, ook ik ben gezwicht voor hoe vet de eerste Star Wars-serie ooit is. Dat komt deels natuurlijk door mijn liefde voor Star Wars, maar ook omdat een scifi western het vetste genre is dat er bestaat (zie bijvoorbeeld Firefly, Cowboy Bebop, Mad Max en Prospect).</p>
      <p>
        <b>3. X-Men</b>
      </p>
      <p>Kom voor de briljante introtune, blijf voor een perfecte samenvatting van praktisch alles wat er in de 80's en 90's in de X-Men comics is gebeurd. Dit wakkerde vroeger mijn liefde voor Marvel en superhelden maximaal aan, waardoor ik steeds vaker stiekem comics kocht. Want dit is wel een gateway drug naar het echte werk!</p>
      <figure>
        <img src="https://cdn2.pu.nl/media/wouter/sky_high.png"/>
      </figure>
      <p>                   </p>
      <h3><pic src="https://cdn2.pu.nl/media/redactiemongeaulen/leen_hoofdje.png" width="50" height="50"/>Marvin</h3>
      <p>
        <b>1. Gravity Falls</b>
      </p>
      <p>Wat hou ik toch van Gravity Falls. In Peters stukkie heb je al kunnen lezen wat de serie ongeveer inhoudt; een grote bak aan mysterie verpakt in een heerlijke cartoon, overgoten met hilariteit en een snufje spanning. Het eerste seizoen zag ik op Netflix en toen was ik al verliefd, maar bij het zien van het tweede seizoen van Disney+ ben ik echt overtuigd van de magie van Gravity Falls. Spijtig genoeg is de serie al helemaal afgelopen, maar gelukkig is het einde nagenoeg perfect. En dat is ook wel eens lekker, een serie waar je niet weken van je leven voor moet vrijmaken maar gewoon in een paar dagen (of zaterdagochtenden) doorheen bent. En zo weer naar terug kunt keren. </p>
      <p>
        <b>2. The Clone Wars</b>
      </p>
      <p>Veel Star Wars-fans zitten wel te zeiken om de kwaliteit van de sequel-trilogie en wat Disney allemaal uitvreet als het aankomt op hun geliefde franchise, maar lijken amper stil te staan bij The Clone Wars. Die serie is fantastisch; het vertelt een cruciaal deel van de Skywalker-saga en zit bomvol legendarische momenten die met alleen de Star Wars-films compleet aan je voorbij zouden vliegen. Nee, niet elke aflevering is goed en er zijn op internet een hoop kijk-volgordes te vinden die de serie wat behapbaar (en chronologisch) maken, maar deze serie is zó tof dat de grootste prequel-haters nog hun bedenkingen zullen krijgen. Het Star Wars-verhaal is niet compleet zonder The Clone Wars. </p>
      <p>
        <b>3. Darkwing Duck</b>
      </p>
      <p>Vroegâh was ik helemaal geen grote Disney-fan. Het enige wat mij echt kon boeien waren series als Ducktales, met als absolute hoogtepunt Darkwing Duck. Een superheld die amper op een superheld lijkt en vooral bezig is met zijn eigen ego, terwijl hij zijn alterego probeert te combineren met zijn leven als alleenstaande vader. Hoewel dat diep klinkt draaide Darkwing Duck toch vooral om slapstick-waardige actie, iets waar ik als kind enorm van kon genieten. Maar ook nu haal ik iets uit Darkwing Duck; de serie is een parodie op superhelden en zit bomvol referenties naar bestaande superhelden en spionnenfictie, iets wat ik nu pas echt doorheb. </p>
      <figure>
        <img src="https://cdn2.pu.nl/media/marvin/gravity_falls.jpg"/>
      </figure>
      <p>Oké, nu is het woord aan jullie! Wat zijn jullie Disney Plus-tips? Welke films en series moeten we echt een keer kijken? Deel je tips en meer in de comments!</p>
    </article>
  </body>
</html>