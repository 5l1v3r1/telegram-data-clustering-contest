<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238549-slovanu-sa-pred-vrcholom-jesene-vracia-do-zostavy-klucovy-hrac"/>
    <meta property="og:site_name" content="ProFutbal"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Slovanu sa pred vrcholom jesene vracia do zostavy kľúčový hráč"/>
    <meta property="og:description" content="Vynechal zápas Európskej ligy vo Wolverhamptone, ligový duel v Zlatých Moravciach a pohárové zápolenie v Bardejove. Najhoršie obavy sa však nenaplnili a jeden z kľúčových hráčov bratislavského Slovana sa vracia späť do akcie. Od stredy už s „belasými“ trénuje uzdravený krídelník Moha, ktorého svalové zranenie napokon nebolo tak vážne ako sa predpokladalo."/>
  </head>
  <body>
    <article>
      <h1>Slovanu sa pred vrcholom jesene vracia do zostavy kľúčový hráč</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Tomáš Zagiba</a></address>
      <p>Vynechal zápas Európskej ligy vo Wolverhamptone, ligový duel v Zlatých Moravciach a pohárové zápolenie v Bardejove. Najhoršie obavy sa však nenaplnili a jeden z kľúčových hráčov bratislavského Slovana sa vracia späť do akcie. Od stredy už s „belasými“ trénuje uzdravený krídelník Moha, ktorého svalové zranenie napokon nebolo tak vážne ako sa predpokladalo.</p>
      <related>
        <a href="https://profutbal.sk/clanok/238459-blaznivy-december-slovana-spoznali-sme-termin-osemfinale-slovnaft-cupu"/>
      </related>
      <p>Moha je neodmysliteľnou súčasťou základnej zostavy trénera Jána Kozáka ml. Zranenie si privodil na začiatku mesiaca v domácom zápase so Senicou. Po krátkom výpadku sa znovu dostáva do formy a verí, že čo najskôr sa objaví na trávniku. <i>„Ešte to nie je úplne stopercentné. V stredu som prvýkrát naplno trénoval s tímom a bol to výborný pocit. Na tréningu som hral s veľkou chuťou a cítil som sa naozaj dobre,“</i> rozhovoril sa pre <a href="https://www.skslovan.com/clanok7417-Moha_Citim_sa_coraz_lepsie_.htm">skslovan.com</a> 26-ročný ofenzívny stredopoliar, ktorému odľahlo, že jeho zranenie napokon nebolo až také vážne: <i>„Keď som v zápase so Senicou musel predčasne odísť z ihriska, tak som sa obával, že moje zranenie bude oveľa vážnejšie. Pociťoval som veľkú bolesť, lekár však po vyšetreniach povedal, že si musím dať týždeň-dva oddych a potom môžem postupne opäť trénovať. V tej chvíli mi naozaj odľahlo, chcem totiž čím skôr opäť pomôcť tímu, čaká nás veľa náročných duelov.“</i></p>
      <p>Zatiaľ, čo zvyšné fortunaligové tímy majú pred sebou už len tri zápasy do konca jesennej časti, Slovan sa okrem toho dvakrát predstaví v Európskej lige, a tiež v dohrávanom stretnutí Slovnaft Cup-u proti Žiline. Aktuálne ale pozornosť tímu smeruje k sobotňajšiemu domácemu duelu 16. kola našej najvyššej súťaže proti Seredi. <i>„Hráme doma na Tehelnom poli, a tam musí byť vždy naším cieľom vyhrať, a to bez ohľadu na meno súpera. Predpokladám, že Sereď bude najmä brániť a čakať na brejky. My budeme zrejme musieť prekonávať defenzívny blok súpera. Tieto zápasy nie sú jednoduché, no máme kvalitu a túžbu, aby sme sa strelecky presadili, dali góly, potešili fanúšikov a získali tri body. Nič iné neberieme,“</i> neskrýva trojbodové ambície <b>Moha</b>.</p>
      <figure>
        <img src="https://profutbal.sk/static/article/2019/11/5dd7c1bb41f1c/content/5dd7c2319d0d4.jpg"/>
        <figcaption>Dvadsaťšesťročný krídelník sa do akcie vracia skôr, ako sa prvotne predpokladalo (foto: skslovan.com)</figcaption>
      </figure>
      <p>Nateraz je otázne, či sa šikovný Maročan predstaví v akcii už v sobotu. <i>„Samozrejme, že by som veľmi chcel už v sobotu hrať, zápasy mi chýbali a mám veľký hlad po futbale. Závisí to však od rozhodnutia lekárov a trénera, netreba zbytočne riskovať. Rád by som bol do konca tohto týždňa už stopercentne pripravený, no uvidíme, ako sa bude situácia vyvíjať a najmä ako sa rozhodne tréner,“ </i>uzavrel. V augustovom prvom vzájomnom zápase Slovan zdolal Sereď rozdielom triedy 4:0, paradoxne, tento duel Moha kvôli menšiemu zraneniu vynechal.</p>
    </article>
  </body>
</html>