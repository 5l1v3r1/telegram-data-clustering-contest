<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisportal.cz/zpravy/rusove-prezili-tri-mecboly-vyradili-srbsko-a-ceka-je-kanada-dalsimi-semifinalisty-jsou-britove-a-domaci-spanele-27406/"/>
    <meta property="og:site_name" content="tenisportal.cz"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Rusové přežili tři mečboly, vyřadili Srbsko a čeká je Kanada. Dalšími semifinalisty jsou Britové a domácí Španělé"/>
    <meta property="og:description" content="DAVIS CUP - Karen Chačanov s Andrejem Rubljovem v rozhodující čtyřhře na finálovém turnaji Davisova poháru v Madridu proti Srbům Novakovi Djokovičovi a Viktorovi Troickému odvrátili tři mečboly a po těsném vítězství poslali svůj tým do semifinále. V něm se Rusové utkají s Kanadou. Již po dvouhrách slavili postup do semifinále Britové, o finále se poperou s domácím Španělskem."/>
  </head>
  <body>
    <article>
      <h1>Rusové přežili tři mečboly, vyřadili Srbsko a čeká je Kanada. Dalšími semifinalisty jsou Britové a domácí Španělé</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Ondřej Jirásek, TenisPortal.cz</a></address>
      <p>
        <b>DAVIS CUP - Karen Chačanov s Andrejem Rubljovem v rozhodující čtyřhře na finálovém turnaji Davisova poháru v Madridu proti Srbům Novakovi Djokovičovi a Viktorovi Troickému odvrátili tři mečboly a po těsném vítězství poslali svůj tým do semifinále. V něm se Rusové utkají s Kanadou. Již po dvouhrách slavili postup do semifinále Britové, o finále se poperou s domácím Španělskem.</b>
      </p>
      <p>Čtvrtfinálový souboj na finálovém turnaji Davisova poháru v Madridu začal mnohem lépe pro ruské tenisty. <b>Andrej Rubljov</b> totiž v úvodní dvouhře deklasoval 6-1 6-2 <b>Filipa Krajinoviče</b>.</p>
      <p>Jako druhý ovšem za srbský tým nastoupil tahoun <b>Novak Djokovič</b> a ani ve třetím zápase ve španělské hale neztratil set, když si bez ztráty podání poradil 6-3 6-3 s <b>Karenem Chačanovem</b> a stav utkání srovnal.</p>
      <p>Chačanov s Rubljovem v rozhodující čtyřhře proti Djokovičovi a <b>Viktorovi Troickému</b> v tie-breaku třetí sady odvrátili tři mečboly a po těsném vítězství 6-4 4-6 7-6(8) poslali svůj tým do zítřejšího semifinále.</p>
      <p>V něm se Rusové v sobotu od 10:30 utkají s Kanadou, <a href="https://www.tenisportal.cz/zpravy/kanada-v-madridu-zdolala-australii-a-je-prvnim-semifinalistou-noveho-davis-cupu-27405/">která už dnes po půlnoci slavila postup přes Austrálii</a>.</p>
      <figure>
        <iframe data-src="https://twitter.com/DavisCupFinals/status/1197901526657830912?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Již po dvouhrách slavili postup mezi nejlepší kvarteto Britové, kteří se museli obejít bez bývalé světové jedničky Andyho Murrayho, jenž se necítil dostatečně fit.</p>
      <p>O první bod proti Německu se postaral <b>Kyle Edmund</b>, když porazil 6-3 7-5 <b>Philippa Kohlschreibera</b>. Na svého krajana úspěšně navázal <b>Daniel Evans</b>, který se až ve třetím zápase v Madridu dočkal vítězství. Britský tenista po bitvě zdolal 7-6(6) 3-6 7-6(2) <b>Jana-Lennarda Struffa</b>.</p>
      <p>Britové se v semifinále od 17:30 střetnou se Španělskem. Domácí tenisté se radovali až kolem jedné hodiny ranní po vítězství v rozhodující čtyřhře.</p>
      <figure>
        <iframe data-src="https://twitter.com/the_LTA/status/1197984273317408768?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Guido Pella</b> přetlačil 6-7(3) 7-6(4) 6-1 domácího <b>Pabla Carreña</b> a poslal Argentinu do vedení. Skóre však dle očekávání srovnala domácí hvězda <b>Rafael Nadal</b>. Světová jednička deklasovala 6-1 6-2 <b>Diega Schwartzmana</b>.</p>
      <p>Nadal tak ani ve třetím zápase neztratil podání, dokonce po prvním servisu získal všech 26 fiftýnů, Schwartzmana porazil i <a href="https://www.tenisportal.cz/vzajemne/schwartzman/nadal/">podeváté</a> a připsal si už 26. daviscupové vítězství ve dvouhře v řadě.</p>
      <p>Právě Nadal byl hlavním strůjcem postupu domácího výběru do semifinále, jelikož zvládl také rozhodující čtyřhru po boku <b>Marcela Granollerse</b>. Domácí tenisté přehráli 6-4 4-6 6-3 <b>Maxima Gonzáleze</b> a <b>Leonarda Mayera</b> a zajistili si poslední místo v sobotních semifinálových bojích.</p>
      <figure>
        <iframe data-src="https://twitter.com/DavisCupFinals/status/1198031117615607808?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Všichni semifinalisté letošního ročníku mají automaticky zajištěn start na finálovém turnaji v příštím roce.</p>
      <table>
        <tr>
          <th><b>• DAVIS CUP 2019, FINÁLOVÝ TURNAJ •</b><br/>Madrid / Španělsko, tv. povrch / hala<br/>páteční výsledky (22. 11. 2019)</th>
        </tr>
        <tr>
          <td>
            <b>• Čtvrtfinále •</b>
          </td>
        </tr>
        <tr>
          <td>
            <b>Srbsko - Rusko 1-2</b>
          </td>
        </tr>
        <tr>
          <td>Krajinovič - Rubljov 1-6 2-6 ... <b>0-1</b></td>
        </tr>
        <tr>
          <td>Djokovič - Chačanov 6-3 6-3 ... <b>1-1</b></td>
        </tr>
        <tr>
          <td>Djokovič/Troicki - Chačanov/Rubljov 4-6 6-4 6-7(8) ... <b>1-2</b></td>
        </tr>
        <tr>
          <td/>
        </tr>
        <tr>
          <td>
            <b>Velká Británie - Německo 2-0</b>
          </td>
        </tr>
        <tr>
          <td>Edmund - Kohlschreiber 6-3 7-5 ... <b>1-0</b></td>
        </tr>
        <tr>
          <td>Evans - Struff 7-6(6) 3-6 7-6(2) ... <b>2-0</b></td>
        </tr>
        <tr>
          <td>
            <i>* čtyřhra se nehrála</i>
          </td>
        </tr>
        <tr>
          <td/>
        </tr>
        <tr>
          <td>
            <b>Španělsko - Argentina 2-1</b>
          </td>
        </tr>
        <tr>
          <td>Carreño - Pella 7-6(3) 6-7(4) 1-6 ... <b>0-1</b></td>
        </tr>
        <tr>
          <td>Nadal - Schwartzman 6-1 6-2 ... <b>1-1</b></td>
        </tr>
        <tr>
          <td>M. Granollers/Nadal - M. González/L. Mayer 6-4 4-6 6-3 ... <b>2-1</b></td>
        </tr>
        <tr>
          <td/>
        </tr>
        <tr>
          <td>
            <a href="https://www.livesport.cz/pavouk/A5nTHxhe/rBd1DPeN/#draw">Pavouk</a>
          </td>
        </tr>
      </table>
    </article>
  </body>
</html>