<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nostrofiglio.it/neonato/0-3-mesi/come-si-prende-in-braccio-un-neonato"/>
    <meta property="og:site_name" content="Nostrofiglio.it"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Come si prende in braccio un neonato?"/>
    <meta property="og:description" content="Ad alcuni viene naturale, ma altri neogenitori potrebbero sentirsi insicuri. Come tenere correttamente tra le braccia il proprio bambino? Bisogna sostenere la testa? E se lo tengo troppo stretto? E come passarlo a un'altra persona? Niente panico: ecco i consigli di due ostetriche"/>
  </head>
  <body>
    <article>
      <h1>Come si prende in braccio un neonato?</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Zelia Pastore</a></address>
      <p>Mamme, papà, zii e amici alle prime armi? Nessun problema! Abbiamo preparato una galleria fotografica con alcuni consigli per tenere correttamente in braccio un neonato: come sollevarlo, come prenderlo in braccio, come sostenere la testolina, come passarlo a un'altra persona, come fare il bagnetto e come coricarlo nel lettino.</p>
      <p> </p>
      <related>
        <a href="https://www.nostrofiglio.it/neonato/0-3-mesi/come-si-prende-in-braccio-un-neonato-gallery"/>
      </related>
      <p> </p>
      <h3>COME SI PRENDE IN BRACCIO UN NEONATO?  L'IMPORTANZA DEI PAPA'</h3>
      <h3> </h3>
      <p>Non è mai troppo presto per coinvolgere il papà nei gesti dell’accudimento. Non soltanto perché <b>i compiti si svolgono più facilmente quando si è in due</b>, ma soprattutto perché è stato ampiamente dimostrato che il sentimento paterno, ossia la presenza amorevole della figura del padre, sia fondamentale per il benessere relazionale, emotivo e cognitivo di ciascun bambino. Questo discorso vale fin da subito, dai primi giorni di vita. La fase neonatale ha una grande importanza e ciascun papà può già dare un supporto fondamentale, capace di infondere un solido senso di <b>sicurezza</b> e un <b>rafforzamento</b> <b>dell’autostima </b>che serviranno negli anni futuri della crescita. Il contatto fisico precoce, allora, dev’essere il benvenuto.</p>
      <p> </p>
      <related>
        <h4>LEGGI ANCHE</h4>
        <a href="https://www.nostrofiglio.it/neonato/cura-e-salute/qual-e-il-modo-migliore-per-prendere-in-braccio-il-neonato"/>
      </related>
      <p> </p>
      <h3>PRENDERE IN BRACCIO IL NEONATO: L'IMPORTANZA DELL'ATTACCAMENTO</h3>
      <h3> </h3>
      <p>Tenere in braccio correttamente il proprio bimbo non significa propriamente seguire delle istruzioni alla lettera: la paternità e la maternità hanno, infatti, una base biologica tanto che subito dopo la nascita <a href="https://www.elsevier.com/about/press-releases/research-and-journals/oxytocin-produces-more-engaged-fathers-and-more-responsive-infants">è stato dimostrato</a> che nella donna - ma anche nell'uomo! - che tiene in braccio il neonato viene rilasciata l’ossitocina, l’ormone che – fra le sue funzioni – favorisce il rinforzo dei <a href="https://www.nostrofiglio.it/neonato/0-3-mesi/bonding-mamma-bebe-6-modi-per-promuoverlo"><b>legami di attaccamento e affettivi</b></a>. Qualche accorgimento, però, andrebbe sempre seguito per svolgere le quotidiane azioni di cura del neonato in maggior sicurezza e senza rischiare di fare male al piccolo.</p>
      <p> </p>
      <h3>COME SOLLEVARE IL NEONATO E COME PRENDERLO IN BRACCIO</h3>
      <h3> </h3>
      <p>“Un neonato va sollevato prestando attenzione nel<b> sorreggere soprattutto la testina</b>, la parte più delicata e di cui il bambino ancora non ha il controllo – spiegano<b> Arianna Falco e Denise Freccero</b> dell'associazione <a href="http://www.ostetricheperlafamiglia.it/">Ostetriche per la famiglia</a> di Albisola superiore -. Quindi, in concreto, si può prendere il neonato ponendo una mano sotto la testina e l’altra sotto il sederino: in particolare questa è la posizione ideale per passare il bimbo nel modo migliore. Le posizioni per tenerli in braccio, invece, sono svariate, anche se quella prediletta è la "cuore a cuore" su mamma o papà, sostenendo anche in questo caso con le mani la testa e il sederino. Si tratta di una posizione utilizzata anche nel <a href="https://www.nostrofiglio.it/neonato/attrezzatura/babywearing-i-vantaggi-e-i-consigli">babywearing</a>”.</p>
      <p> </p>
      <related>
        <h4>LEGGI ANCHE</h4>
        <a href="https://www.nostrofiglio.it/neonato/pianto/i-neonati-smettono-di-piangere-quando-i-genitori-si-alzano-in-piedi-ecco-perche"/>
      </related>
      <p> </p>
      <h3>COME SOSTENERE LA TESTA DI UN NEONATO</h3>
      <h3> </h3>
      <p>Ma come si sostiene la testa di un bimbo così piccolo? “Sostenere la testina significa tenere <b>una mano dietro al collo e alla nuca </b>per evitare che il bimbo sposti in modo brusco la testina da una parte all'altra o all'indietro” precisano le ostetriche.</p>
      <p> </p>
      <h3>COME FARE IL BAGNETTO AL NEONATO E COME CORICARLO NEL LETTINO</h3>
      <p> </p>
      <p>Dopo averlo sollevato correttamente, vediamo come adagiarlo nel lettino o come lavarlo in una posizione comoda. “La posizione di sostegno che abbiamo imparato per tenerli in braccio e per passarli da un genitore all’altro è la stessa utile per coricarli oppure per far loro il bagnetto – aggiungono Falco e Freccero -. Per quest'ultimo, c'è da sostenere soprattutto la testina e la parte dietro a al collo e alle spalle con il proprio avambraccio, mentre il resto del corpo può essere appoggiato nella vaschetta”.</p>
      <p> </p>
      <related>
        <h4>LEGGI ANCHE</h4>
        <a href="https://www.nostrofiglio.it/neonato/cura-e-salute/bagnetto-neonato/il-bagnetto-del-neonato"/>
      </related>
      <p> </p>
      <h3>COME PRENDERE IN BRACCIO IL NEONATO: NEOGENITORI, ASCOLTATE ANCHE IL VOSTRO ISTINTO</h3>
      <p> </p>
      <p>“Sicuramente, queste accortezze possono essere utili per dare un'indicazione ai neo genitori – concludono le ostetriche -. Ma se da un lato <b>è importante ricordare che i neonati sono delicati</b>, è altrettanto vero aggiungere che è necessario anche avere<b> fiducia nel proprio istinto</b>, perché in fondo, anche i neonati sono competenti e in grado di farvi capire quando la posizione in cui sono sorretti non è per loro comoda”.</p>
      <p> </p>
      <p>Quindi care mamme e cari papà, mettete il telefonino in tasca in modalità aerea, guardate negli occhi il vostro piccolo, fate un bel respiro e vedrete che tutto andrà per il meglio!</p>
      <h4> </h4>
      <related>
        <h4>TI POTREBBE INTERESSARE</h4>
        <a href="https://www.nostrofiglio.it/famiglia/le-vostre-storie/il-momento-del-bagnetto-che-bello-farlo-con-il-papa"/>
        <a href="https://www.nostrofiglio.it/neonato/0-3-mesi/prime-cure-del-neonato-4-cose-da-sapere-assolutamente"/>
        <a href="https://www.nostrofiglio.it/neonato/0-3-mesi/neonati-costruire-una-routine-giornaliera"/>
      </related>
    </article>
  </body>
</html>