<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svethardware.cz/colorful-si-pripravil-micro-atx-desku-s-amd-x570/50690"/>
    <meta property="og:site_name" content="Svethardware.cz"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Colorful si připravil Micro ATX desku s AMD X570"/>
    <meta property="og:description" content="Společnost Colorful se chystá vypustit na trh menší základní desku formátu Micro ATX, která je založena na větší desce X570 Gaming Pro V14. Jedná se o model CVN X570M GAMING Pro, jenž také nese čipovou sadu X570. "/>
  </head>
  <body>
    <article>
      <h1>Colorful si připravil Micro ATX desku s AMD X570</h1>
      <h2>Společnost Colorful se chystá vypustit na trh menší základní desku formátu Micro ATX, která je založena na větší desce X570 Gaming Pro V14. Jedná se o model CVN X570M GAMING Pro, jenž také nese čipovou sadu X570. </h2>
      <address><time datetime="2019-11-22T00:00:00+00:00">22 Nov 2019</time> by <a rel="author" href="https://www.svethardware.cz/jan-vitek/autor/" target="_blank">Jan Vítek</a></address>
      <p>V posledních letech si asijští výrobci hardwarových komponent vymýšlí různé zkratky pro své produktové řady. V tom lepším případě jde například o FTW (For the Win) a pak tu máme třeba Galax a jeho řadu WTF, což ale tentokrát neznamená výraz údivu, nýbrž Work the Frames a nyní tu máme Colorful s jeho řadou CVN. Ta zase znamená Carrier Vessel Nuclear, na což by se jako reakce hodilo právě ono WTF. <br/> </p>
      <figure>
        <img src="https://www.svethardware.cz/colorful-si-pripravil-micro-atx-desku-s-amd-x570/50690/img/01.jpg"/>
      </figure>
      <p> <br/>Tato nukleární deska s celkovým označením CVN X570M GAMING Pro nese aktivně chlazenou čipovou sadu AMD X570, takže je určena především pro výkonné procesory z řady Ryzen 3000, přičemž zákazník se bude muset uskrovnit v podstatě jen s ohledem na nabídku rozšiřujících slotů a to mnohým bude naprosto jedno. <br/> </p>
      <figure>
        <img src="https://www.svethardware.cz/colorful-si-pripravil-micro-atx-desku-s-amd-x570/50690/img/02.jpg"/>
      </figure>
      <p> <br/>Podporováno je tu samozřejmě rozhraní PCI Express 4.0 a dále to vypadá desetifázové napájení. Výrobce dále nabízí rozhraní USB 3.1 Gen 2 s 10Gb/s propustností a dále jednu gigabitovou LAN realizovanou čipem Realtek RTL8111H, 8.1 kanálové audio s neuvedeným převodníkem a kondenzátory od Nichiconu. Myslelo se také na periferie s rozhraním PS/2 a také na možné využití APU, pro něž tu je rozhraní HDMI a DisplayPort. <br/> <br/>Evidentně tak nejde o jednu z nejlépe vybavených desek s čipsetem X570, což by se ale také mělo odrazit v ceně. Tu se ale nedozvíme, ale máme tu ostatně už ten problém, že firma Colorful dosud na našem trhu nefiguruje, ale to by se mohlo časem změnit. <br/> </p>
      <footer>Zdroj: <a href="https://en.colorful.cn/product_show.aspx?mid=84&amp;id=880">Colorful</a></footer>
    </article>
  </body>
</html>