<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hkcnews.com/article/24984/%E7%90%86%E5%B7%A5%E5%A4%A7%E5%AD%B8-%E5%9C%8D%E5%9B%B0%E7%90%86%E5%B7%A5-%E5%8B%87%E6%AD%A6%E6%8A%97%E7%88%AD-24988/%E5%8B%87%E6%AD%A6%E9%9D%92%E5%B9%B4%E6%80%9D%E8%80%835%E5%80%8B%E6%9C%88%E6%8A%97%E7%88%AD%EF%BC%9A%E5%A4%B1%E5%8E%BB%E8%87%AA%E5%B7%B1%EF%BC%8C%E7%84%A1%E6%B3%95%E6%94%BE%E4%B8%8B"/>
    <meta property="og:site_name" content="眾新聞"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="勇武青年思考5個月抗爭：失去自己，無法放下"/>
    <meta property="og:description" content="這5個月，阿明的人生彷佛只餘下社運，「我好似失去咗自己，生活得番社運。我無咗社交、娛樂、學業、家庭，咩都無晒。」"/>
  </head>
  <body>
    <article>
      <h1>勇武青年思考5個月抗爭：失去自己，無法放下</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">實習記者黃思銘</a></address>
      <p>周四凌晨，理工大學校園像個廢墟，僅餘的留守者散佈不同角落，有人默默看手機、看「哨站」通報警方的位置，想著逃生路線；有人藏在幽暗處抱頭大睡，但常被聲音吵醒；有人拿著一個錘，說要練習「流星拳」，雙手握實亦不夠力氣揮出；有人激動說著：「寧願同佢攬抄都唔會投降，咪玉石俱焚囉。」在旁的蒙面黑衣青年阿明（化名），叫眼前的人冷靜。</p>
      <p>「喂，有冇煙呀？」這是19歲的中四生阿明，在理大留守的第8天。由於僅剩數十人，他說糧食衣物算足夠，惟沒有煙和藥物。</p>
      <p>阿明是前線勇武抗爭者，聲言「擋、打、盾兵、掟磚、突擊」都會做。他曾經因身體問題，有數年無法上學。過去5個月，他因為要上前線選擇退學。</p>
      <figure>
        <img src="https://www.hkcnews.com/news_%E6%96%B0%E8%81%9E/hk-discuss/2019/11/%E5%9C%8D%E5%9B%B0%E7%90%86%E5%B7%A5-%E7%90%86%E5%B7%A5%E5%A4%A7%E5%AD%B8-20191122041243_1aed_large.jpg"/>
        <figcaption>留守理大的人，這幾天靜下來，可有更深的思考？（相中人並非受訪者）。美聯社圖片</figcaption>
      </figure>
      <p>11月18日周一晚，眼見多人離開校園，阿明整夜都是不甘心，同時又對「投降」數字感到十分驚奇。「嗰下係好不甘，我知道有人會投降，有一定嘅投降數字，但完全無諗過係600個咁多。我聽到之後呆咗，大佬，外邊開花幾日，被捕人數都唔及一次嘅投降數字呀。600喎，平時拉極咪100幾個，200個都好多啦。但嗰日，一投投咗600個，總共拉成千人，個數字係好驚人。」</p>
      <p>他沒有投降，認為這等同違背自己的信念、「對唔住自己」，「投降唔係我嘅選擇，一係走，一係留。我係寧死不屈，寧願死都唔會投降。」</p>
      <p>但阿明明白每個人有自己的選擇，不會勉強其他人，而繼續留守的人需要互相扶持。「如果要認輸，好不甘呀。嗰班人走咗，雖然有唔開心，點解佢哋要揀呢一條路呢，其實對自己都有打擊，我應唔應該繼續守住呢個地方？但就算佢哋走咗，仲有一班留守嘅人，係需要有人留喺度維繫住，守護住大家。大家要保護大家，想走嘅就走，想打嘅就留低。」</p>
      <p>他早有被捕的心理準備，但求抗爭至最後一刻。寧可冒險一搏，亦不要失去尊嚴。對投降或跟隨中學校長離開的示威者，他沒有感到被背叛，只覺得不甘心。「入得嚟，你要有心理準備同覺醒。你要有被捕嘅風險，有被人打嘅風險，你先出嚟，唔係因為驚，就走出去送頭。你咁樣送頭，你咩都無付出過，你又無拼搏過，點解唔可以試下走出去搏？好，原來你失敗，咁你個結果都係俾人拉。不甘嘅係，見到佢哋咁多個人走出去投降，都係被人拉架。舉晒手咁，我會覺得好無尊嚴。」</p>
      <figure>
        <img src="https://www.hkcnews.com/news_%E6%96%B0%E8%81%9E/hk-discuss/2019/11/%E7%90%86%E5%B7%A5%E5%A4%A7%E5%AD%B8-%E5%9C%8D%E5%9B%B0%E7%90%86%E5%B7%A5-20191122041150_21fc_large.jpg"/>
        <figcaption>在理大陪伴留守者的，有Pepe。黃思銘攝</figcaption>
      </figure>
      <p>齊上齊落，是運動的堅實信念。今次理大一役，阿明明白很難做到，每個人都有自己的想法，要共同行動從來都是十分困難，這正是運動的真實面。</p>
      <p>「齊上齊落係好難做到，一group人一定有唔同嘅意見。我自己有次親身經歷，理大C Core有條斜路，有30個手足嘗試喺嗰度走，但早前已經有人喺嗰度俾人捉咗。我勸咗10分鐘，都說服唔到佢哋。5分鐘之後，有人用大聲公講『尖東橋有30個人被捕。』我就係睇住嗰30個人出去，我勸唔到，嗰下好傷心。嗰下係仲難受過個1000人走，我自己睇住佢哋走，好似無能力救佢哋咁，我又係極力去阻止。好難過，見到佢哋咁樣揀。」</p>
      <p>回歸起點，他心感「家是香港」，覺得作為香港人，要有守護這個地方的責任，這一份初心至今仍然沒有改變。「維護公義，見到不公平嘅事要出嚟發聲。香港係屋企，當你見到有問題嘅時候要出嚟發聲，要令佢（香港）慢慢變好，唔係俾佢墮落變差。呢個係我嘅初心。我唔理幾時煲底見，總之我見到不公平嘅事係要發聲。呢樣嘢係我一直以來揸緊嘅嘢，無變過。」</p>
      <p>社會有人認為他們犯法，「我覺得自己一直做緊嘅嘢都係啱，我堅持住自己嘅信念。在社會上我係犯法，但我唔係犯罪。我從來無違反過自己堅守嘅信念。」說到這裹，他雙眼通紅，捶了捶胸口。</p>
      <figure>
        <img src="https://www.hkcnews.com/news_%E6%96%B0%E8%81%9E/hk-discuss/2019/11/%E7%90%86%E5%B7%A5%E5%A4%A7%E5%AD%B8-%E5%9C%8D%E5%9B%B0%E7%90%86%E5%B7%A5-20191122041221_14fb_large.jpg"/>
        <figcaption>原本抗爭者休息的地方，如今凌亂不堪。黃思銘攝</figcaption>
      </figure>
      <p>留守8天，無疑是一場心理戰。四面楚歌，校園如死城，阿明感到難受，當下最牽掛是昔日平靜的生活狀態。他形容，5個月前，自己無所事事就打機，認識新朋友，去飲酒。他期望回到以往的生活，但對香港的責任又捆綁著他，無法放下。「其實好難受，頂得好辛苦，我想回復平靜，但又唔可以停低。咁抗爭，無計，唔通停低唔做嘢咩。我性格係唔會俾自己停低，如果唔係會好內疚，會問有件咁嘅事點解我無幫手。」</p>
      <p>最難過的，是阿明沒有傾訴的對象，亦沒有理解他的家人。他生於藍絲家庭，連父母亦痛斥他是「暴徒」。即使在前線受傷，家人亦不會問候。朋友被捕，回家後他忍不住哭，家人卻說「出得嚟就預咗啦」。他自覺天生天養，沒受太多的家庭教育。但面對親人的不支持，甚至奚落，難免感到孤獨難受。「藍絲家庭嘅仔女好辛苦架，佢覺得你做嘅嘢係錯，唔俾支持你。嗰份唔支持，令你好難受。佢哋會覺得政府做嘅嘢都係啱，你哋唔搞事，點解要派警察出嚟；你哋唔出嚟，警察就唔會開槍。你哋成日破壞，射你抵你死架，射死你咪啱囉。」</p>
      <p>阿明由6月9日已參與反送中遊行。5個多月以來他都盡量上陣，最誇張一次，他連續100多小時在示威現場，每天只睡幾小時。這5個月間，他認識自己多了，同時更理解自己的優點。「我個人係熱心。當我對一件事有熱誠，我會百分百投入心血。」怎料到，這份熱心卻令他失去了自己。</p>
      <p>開學後，阿明有感無法兼顧社運與學業，為了全心全力投入社運，他選擇退學。「開咗學個幾月就覺得唔得啦。雖然我唔係好大能力，但我想盡我嘅綿力去為呢場運動付出。好多個香港人加埋就有好大嘅能量。」他的人生彷佛只餘下社運，「我好似失去咗自己，生活得番社運。我無咗社交、娛樂、學業、家庭，咩都無晒。」</p>
      <figure>
        <img src="https://www.hkcnews.com/news_%E6%96%B0%E8%81%9E/hk-discuss/2019/11/%E5%9C%8D%E5%9B%B0%E7%90%86%E5%B7%A5-%E7%90%86%E5%B7%A5%E5%A4%A7%E5%AD%B8-20191122041206_18e9_large.jpg"/>
        <figcaption>理大牆上，是一些青年的心聲。黃思銘攝</figcaption>
      </figure>
      <p>假如運動有暫停的一天，他餘下甚麼，又靠甚麼生活下去？阿明承認，勝利是一場漫長的戰役，或許需要幾代人的共同努力。只是，此時此刻他不會想要「錫自己」。「其實都幾可笑，自己都知嘅，但都甘心放棄自己。絕對唔會後悔，我覺得自己做得啱，之後都唔會後悔。可能我真係唔錫我自己。」阿明把自己縮得很小，把對香港的責任和其他人的安危放至最大。</p>
      <p>問及他會否認為社會犧牲了一代年輕人，他們的青春埋葬在戰場、監獄。他說：「我預咗受，任何嘢都有風險。我揀咗呢條路，我就要犧牲我嘅時間。青春好寶貴，但更寶貴嘅係香港呢份自由。我唔想見到香港差落去。」說到這裡，他忍不住眼淚。</p>
      <p>阿明認為，生於這個時代，盡力守護是他們的責任：「我哋係被揀中嘅一班人，個時代揀中咗我哋。我哋見到社會有問題，就要行出嚟。我覺得唔係犧牲，係負責。好似屋企火燭咁，無人喺屋企，唔通你就唔去解決咩？我都要為自己嘅屋企去解決問題，我唔可以俾佢變差。」</p>
    </article>
  </body>
</html>