<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eva.bg/article/38443-Ekartyor-tupfer-mikulich"/>
    <meta property="og:site_name" content="EVA"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Екартьор, тупфер, микулич"/>
    <meta property="og:description" content="Или кой разяснява на актьорите в сериала „Откраднат живот“ що е то и как се използва"/>
  </head>
  <body>
    <article>
      <h1>Екартьор, тупфер, микулич</h1>
      <h2>Или кой разяснява на актьорите в сериала „Откраднат живот“ що е то и как се използва</h2>
      <address><time datetime="2019-11-22T00:00:00+00:00">22 Nov 2019</time> by <a rel="author" href="https://eva.bg/author/11-Liliya-Ilieva" target="_blank">Лилия Илиева</a></address>
      <slideshow>
        <figure>
          <img src="https://eva.bg/media_cache/article_popup_gallery/media/broeve/251/otkradnat_jivot_big1_ok1.jpg"/>
          <figcaption>(от ляво надясно) д-р Стефан Овнарски, сестра Маргарита Симеонова, д-р Дениз Зия и д-р Розен Рязков, Велислав Павлов, Диана Димитрова, Емил Марков, Ернестина Шинова<cite>Снимка: Микаел Стефанов</cite></figcaption>
        </figure>
        <figure>
          <img src="https://eva.bg/media_cache/article_popup_gallery/media/broeve/251/otkradnat_jivot_big2_ok1.jpg"/>
          <figcaption>
            <cite>Снимка: Микаел Стефанов</cite>
          </figcaption>
        </figure>
      </slideshow>
      <p>EVA надникна зад кулисите на най-гледания български сериал и у нас, и от много българи в чужбина, за да покаже тези, благодарение на които „Откраднат живот“ е не само интересен и вълнуващ, но и достоверен.</p>
      <p>Влизаме в болница „Света Анастасия“ директно през Спешното. Залата е празна. На операционната маса лежи Милко (напомнял на Милко Калайджиев) – куклата-пациент. Пред нея са подредени инструменти. Около нея са закачени рентгенови снимки. Пристигат актьорите от „Откраднат живот“ и лекарите и операционната сестра – консултанти на сериала. Д-р Дениз Зия, коремен хирург в Окръжна болница, подрежда себе си и колегите си отдясно на операционната маса. Това е мястото на опериращите лекари, ако са десничари. Отляво – на мястото на техните асистенти, са другите лекари, актьорите. Операционната сестра Маргарита Симеонова подрежда инструментите така, както прави преди всяка операция в болница „Света Анна“, където работи.</p>
      <p>„Редят се от ляво надясно – обяснява тя. – Първо са режещите – скалпели, ножици, след това пинсетите и по-нататък е специалният инструментариум, като например този екартьор, който се слага в корема, за да се отвори. Това са дренажи за изтичането на гной, кръв, лимфа или други секрети след оперативна интервенция.“</p>
      <p>Преди снимки сестрата репетира с актьорите кой къде да застане, какъв инструмент да държи, как да го вземе, как да работи с него и накъде да гледа. Консултант на терен е д-р Розен Рязков, неврохирург. Той обяснява на актьорите значението на термините, които изговарят, движенията им при операция. Главен консултант на сериала от втори сезон насам е д-р Зия. С него се консултират сценаристите. Той или другият основен консултант на сериала – д-р Стефан Овнарски, действащ мозъчен хирург в „Пирогов“, предлагат идеи за медицински случаи, заболявания или операции или разказват конкретни казуси от практиката си.</p>
      <p>„Сценаристите много обичат да комбинират специалистите – споделя д-р Зия. – На Велислав Павлов (в сериала д-р Марио Ковачев, коремен хирург) всяка втора сцена в операционната му е с д-р Огнянова (Диана Димитрова, чиято е героиня в сериала е уролог). Аз от четири години уролог в нашата операционна не съм виждал, а ние във всяка втора сцена трябва да ги слагаме заедно. И почват едни фантасмагории...“</p>
      <p>Според операционната сестра най-сложната операция, която са снимали до момента, е тази, в която героят на Димо Алексиев шие биещо сърце и едновременно говори по телефона. Снимана е по действителен случай.</p>
      <p>„Сестра Симеонова ме е учила да правя торакоцентеза“ – хвали се Ернестина Шинова. „Това е поставяне на дрен в гръдния кош“ – пояснява сестрата.  „Знаеш ли колко е сложно и гадно? – възкликва Ерна. – Милко го пробих отвсякъде.“  </p>
      <p>Най-сложният термин, който се е наложило да произнася в ролята й на ортопед, е „полифрагментна фрактура на предната колона на ацетабулума“, което означава счупване на много места на вдлъбнатина на тазовата кост, в която влиза главата на бедрената кост. Диана Димитрова се включва, че за нея трансутретрална резекция вече й звучи като песен. Емил Марков, когото вече мнозина бъркат д истински акушер гинеколог, съвсем между другото пита: „А знаете ли какво означава гланс клиторидис?” Няколко гласа отговарят, че става въпрос за самия клитор. Явно за актьорите гинекологията е лесна за усвояване специалност.</p>
      <p>По повод торакоцентезата Велислав Павлов си спомня, че е първата манипулация, която е правил в сериала в първата си сцена, при това на бебе пред болницата. Тогава спасява катастрофирали. Бойното му кръщение е в операционната на доц. д-р Радосвет Горнев, завеждащ хирургията в Университетска болница Лозенец и негов приятел. Диана споделя, че й се е случвало по време на снимки в операционната толкова да се вживее, че да усеща мирис на истинска кръв. Без да припада при това! Преди няколко месеца си порязала крака с огледало и сериозно й идвало да се самопревърже. Във Военна болница я зашили без упойка и завършили със същия двоен възел, с който тя е зашивала корема на Милко. Конците й ги махнала Маргото, операционната сестра, преди снимачен ден, за да й спести ходенето до болницата и обратно.</p>
      <figure>
        <img src="https://eva.bg/media/broeve/251/otkradnat_jivot_big2_ok1.jpg"/>
      </figure>
    </article>
  </body>
</html>