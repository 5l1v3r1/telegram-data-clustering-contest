<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primocanale.it/notizie/treni-in-liguria-in-caso-di-allerta-neve-servizio-ridotto-del-50--213517.html"/>
    <meta property="og:site_name" content="Primocanale.it"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Treni in Liguria, in caso di allerta neve servizio ridotto del 50%"/>
    <meta property="og:description" content="GENOVA - Un piano operativo per gestire al meglio la circolazione ferroviaria in caso di criticità legate alle condizioni meteo invernali avverse. È il 'Piano neve e gelo' presentato da Rete ferroviaria italiana alla Protezione civile e all'assessorato ai Trasporti della Regione Liguria. È prevista una serie di attività preventive a partire da controlli straordinari dello stato di funzionamento delle scaldiglie, lubrificazione periodica degli scambi e delle linee di alimentazione elettrica con liquido antigelo, taglio della vegetazione potenzialmente critica, corse raschiaghiaccio, spargimento sale sui marciapiedi di stazione e vigilanza specifica del personale che sarà chiamato a intervenire sull'infrastruttura. Il piano sarà articolato in varie fasi, a partire dai due giorni precedenti la dichiarazione di allerta, sulla base delle previsioni del bollettino meteo della Protezione civile e di bollettini dedicati, realizzati attraverso 12 stazioni meteo di monitoraggio continuo."/>
  </head>
  <body>
    <article>
      <h6 class="kicker">È prevista anche una serie di attività preventive</h6>
      <h1>Treni in Liguria, in caso di allerta neve servizio ridotto del 50%</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <figure>
        <img src="https://www.primocanale.it/immagininews/thumbs/213517-420x236.jpg"/>
      </figure>
      <p><b>GENOVA - </b><b>Un piano operativo per gestire al meglio la circolazione ferroviaria </b>in caso di criticità legate alle condizioni meteo invernali avverse. È il 'Piano neve e gelo' presentato da Rete ferroviaria italiana alla Protezione civile e all'assessorato ai Trasporti della Regione Liguria. È prevista una serie di attività preventive a partire da controlli straordinari dello stato di funzionamento delle scaldiglie, lubrificazione periodica degli scambi e delle linee di alimentazione elettrica con liquido antigelo, taglio della vegetazione potenzialmente critica, corse raschiaghiaccio, spargimento sale sui marciapiedi di stazione e vigilanza specifica del personale che sarà chiamato a intervenire sull'infrastruttura. Il piano sarà articolato in varie fasi, a partire dai due giorni precedenti la dichiarazione di allerta, sulla base delle previsioni del bollettino meteo della Protezione civile e di bollettini dedicati, realizzati attraverso 12 stazioni meteo di monitoraggio continuo.</p>
      <p><b>Il documento presentato prevede anche una possibile riduzione</b> dei treni in circolazione, programmata e annunciata il giorno precedente la dichiarazione di allerta, oltre a specifiche misure tecniche e organizzative per garantire la regolarità del servizio ripianificato, per preservare l'efficienza dei mezzi e il regolare funzionamento dei sistemi di sicurezza. I programmi di circolazione preventivamente pianificati prevedono una riduzione del servizio pari a circa il 30% in caso di allerta neve giallo o arancione, che sale al 50% nei casi di allerta arancione o rossa e potrebbe aumentare in casi di particolari condizioni nevose o di gelicidio che si rilevino incompatibili con la circolazione ferroviaria. Rete ferroviaria italiana garantisce l'impiego di oltre 150 persone dedicate alla gestione delle situazioni di emergenza per il mantenimento in efficienza degli impianti ferroviari e delle stazioni e per le informazioni al pubblico, con un potenziamento degli agenti impiegati.</p>
      <related>
        <a href="https://www.primocanale.it/notizie/temporali-sulla-liguria-ma-l-allerta-non-fa-danni-e-sull-ex-ilva-spunta-l-arcobaleno-213060.html"/>
        <a href="https://www.primocanale.it/notizie/allerte-meteo-e-l-impegno-di-primocanale-la-comicit-di-raco-in-vallestura-213150.html"/>
        <a href="https://www.primocanale.it/notizie/allerta-arancione-a-genova-come-cambia-il-servizio-di-amt-213394.html"/>
        <a href="https://www.primocanale.it/notizie/allerta-rossa-cancellata-la-puntata-di-liguria-ancheu-in-diretta-dalla-giovent--213507.html"/>
        <a href="https://www.primocanale.it/video/temporali-sulla-liguria-ma-l-allerta-non-fa-danni-e-sull-ex-ilva-spunta-l-arcobaleno-113122.html"/>
        <a href="https://www.primocanale.it/video/allerta-arancione-in-val-bormida-la-situazione-ad-altare-113367.html"/>
        <a href="https://www.primocanale.it/video/allerta-meteo-frana-a-roccavignale-il-sindaco-fa-il-punto-113372.html"/>
        <a href="https://www.primocanale.it/video/vincenzo-italiano-all-incontro-con-i-tecnici-spezzini-in-attesa-della-sfida-col-frosinone-113443.html"/>
      </related>
    </article>
  </body>
</html>