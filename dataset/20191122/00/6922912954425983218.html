<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/vrazilia-akiro8ike-i-ekdilosi-sti-mnimi-tou-pinoset"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-22T00:24:00+00:00"/>
    <meta property="og:title" content="Βραζιλία: Ακυρώθηκε η εκδήλωση στη μνήμη του Πινοσέτ"/>
    <meta property="og:description" content="Ο πρόεδρος του κοινοβουλίου του Σάο Πάολο (Alesp), στη Βραζιλία, ανακοίνωσε την Πέμπτη ότι θα ακυρώσει την εκδήλωση στη μνήμη του δικτάτορα της Χιλής Αουγκούστο Πινοσέτ που επρόκειτο να γίνει στις 10 Δεκεμβρίου."/>
  </head>
  <body>
    <article>
      <h1>Βραζιλία: Ακυρώθηκε η εκδήλωση στη μνήμη του Πινοσέτ</h1>
      <address>
        <time datetime="2019-11-22T00:24:00+00:00">22 Nov 2019, 00:24</time>
      </address>
      <p>Ο πρόεδρος του κοινοβουλίου του Σάο Πάολο (Alesp), στη Βραζιλία, ανακοίνωσε την Πέμπτη ότι θα ακυρώσει την εκδήλωση στη μνήμη του δικτάτορα της Χιλής Αουγκούστο Πινοσέτ που επρόκειτο να γίνει στις 10 Δεκεμβρίου.</p>
      <p>Η εκδήλωση, ανήμερα της Παγκόσμιας Ημέρας Ανθρωπίνων Δικαιωμάτων, είχε προγραμματιστεί κατόπιν αιτήματος ενός βουλευτή, συμμάχου του ακροδεξιού προέδρου της Βραζιλίας Ζαΐχ Μπολσονάρου.</p>
      <p>"Σήμερα Πέμπτη θα υπογράψω μια πράξη για να εμποδίσω τη διεξαγωγή της εκδήλωσης στη μνήμη του δικτάτορα Αουγκούστο Πινοσέτ", ανέφερε στο Twitter ο πρόεδρος του Alesp Καουέ Μάκρις, που προέρχεται από το κεντροδεξιό Σοσιαλδημοκρατικό Κόμμα του πρώην προέδρου Φερνάντο Ενρίκε Καρντόσο. Ο Καρντόσο έζησε για ένα διάστημα εξόριστος στη Χιλή, κατά τη διάρκεια της στρατιωτικής δικτατορίας στη Βραζιλία, αλλά κατόπιν εγκαταστάθηκε στη Γαλλία.</p>
      <p>Ο βουλευτής που ήθελε να τιμηθεί η μνήμη του Πινοτσέτ είναι ο Φρεντερίκο Ντ' Άβιλα, του Σοσιαλιστικού Φιλελεύθερου Κόμματος (PSL), της παράταξης με τη στήριξη της οποίας κέρδισε τις προεδρικές εκλογές του 2018 ο Μπολσονάρου. Η πρωτοβουλία του προκάλεσε έντονες αντιδράσεις στους ιστοτόπους κοινωνικής δικτύωσης. Για "προσβολή στη δημοκρατία και στη μνήμη των θυμάτων" ενός "βάναυσου καθεστώτος" έκανε λόγο ο Γενικός Πρόξενος της Γαλλίας στο Σάο Πάολο, Μπριέκ Πον.</p>
    </article>
  </body>
</html>