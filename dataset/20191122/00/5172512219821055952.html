<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.automarket.ro/stiri/karma-dezvaluie-un-teaser-pentru-un-viitor-pick-up-electric-potential-94903.html"/>
    <meta property="og:site_name" content="Automarket"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Karma dezvăluie un teaser pentru un viitor pick-up electric: potențial rival pentru noul Tesla Cybertruck"/>
    <meta property="og:description" content="Producătorul american Karma a publicat un teaser care anticipează lansarea unui pick-up electric care să concureze cu noul Tesla Cybertruck."/>
  </head>
  <body>
    <article>
      <h1>Karma dezvăluie un teaser pentru un viitor pick-up electric: potențial rival pentru noul Tesla Cybertruck</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Daniel Popescu</a></address>
      <p>Producătorul american Karma a publicat un teaser care anticipează lansarea unui pick-up electric care să concureze cu noul Tesla Cybertruck.</p>
      <p>Producătorul american Karma deținut de chinezii de la Wanxiang Group s-au remarcat în ultima perioadă prin lansarea conceptelor SC1 Vision și SC2, însă acum tatonează terenul pentru lansarea unui pick-up electric.</p>
      <p>În acest sens, Karma a publicat un teaser pentru un viitor pick-up electric, care scoate în evidență un design relativ apropiat de cel clasic al segmentului, cu excepția unui notch prezent în partea de jos a geamurilor laterale.</p>
      <p>
        <b>Pe de altă parte, pe baza acestei imagini, bena pick-ului electric pare să fie una destul de mică, în mod evident mai mică decât cele oferite de pick-urile prezente în prezent pe piață.</b>
      </p>
      <p>Karma nu oferă alte detalii despre acest pick-up, însă cel mai probabil imaginea înfățișează un vehicul aflat încă în stadiu de concept. De altfel, producătorul american nu a menționat nici numele acestuia și nici o posibilă dată de lansare pentru versiunea de serie.</p>
      <p>
        <b>Teaser-ul a fost publicat chiar în timpul prezentării noului <a href="https://www.automarket.ro/stiri/tesla-prezinta-cybertruck-pick-up-electric-cu-capacitate-de-incarcare-de-94891.html">pick-up electric Tesla Cybertruck</a>, ceea ce sugerează că americanii au vrut mai degrabă să deturneze atenția de la evenimentul lui Elon Musk.</b>
      </p>
      <p>În paralel, Karma a anunțat că lucrează la dezvoltarea unei platforme modulare pe nume Skateboard care să permită sisteme de propulsie <a href="https://www.automarket.ro/stiri/masina-electrica-85611.html">electrice</a> și <a href="https://www.automarket.ro/stiri/sistem-de-propulsie-hibrid-plug-in-85705.html">plug-in hybrid</a>, însă nu a menționat explicit dacă aceasta va fi utilizată și pentru viitorul pick-up electric.</p>
      <p>Via <a href="https://www.motor1.com/news/383721/karma-electric-pickup-truck-teaser/">Motor1</a></p>
    </article>
  </body>
</html>