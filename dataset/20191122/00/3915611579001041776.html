<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svethardware.cz/google-stadia-ma-problem-chromecast-ultra-se-hodne-prehriva/50695"/>
    <meta property="og:site_name" content="Svethardware.cz"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Google Stadia má problém: Chromecast Ultra se hodně přehřívá"/>
    <meta property="og:description" content="Google před pár dny spustil herní streamovací službu Stadia. Někteří jsou z ní nadšeni, jiní mají naopak problémy. A vypadá to, že těch problémů bude více. Chromecast Ultra, který je součástí systému, se totiž výrazně přehřívá."/>
  </head>
  <body>
    <article>
      <h1>Google Stadia má problém: Chromecast Ultra se hodně přehřívá</h1>
      <h2>Google před pár dny spustil herní streamovací službu Stadia. Někteří jsou z ní nadšeni, jiní mají naopak problémy. A vypadá to, že těch problémů bude více. Chromecast Ultra, který je součástí systému, se totiž výrazně přehřívá.</h2>
      <address><time datetime="2019-11-22T00:00:00+00:00">22 Nov 2019</time> by <a rel="author" href="https://www.svethardware.cz/milan-surkala/autor/" target="_blank">Milan Šurkala</a></address>
      <p>Je tomu jen pár dní, co <b>Google</b> představil svou <a href="https://www.svethardware.cz/google-stadia-je-tu-mame-zde-nadseni-i-zklamani/50669">herní streamovací službu Stadia</a>. Zatímco některým běhá velmi slušně, jiní mají s konektivitou očekávané problémy. To však není jediné negativum. Objevují se totiž i další potíže, za které může stanice ChromeCast Ultra. Ta je určena k příjmu signálu a jejímu posílání na další zařízení, zodpovědná je i za ovládání samotných her (připojení ovladače). A právě zde tkví nemalý problém. Jak se ukazuje, zatímco pro běžné streamování je tato stanice naprosto dostatečná, Google Stadia je pro ni příliš a nemálo uživatelů nové herní platformy si stěžuje, že se Chromecast extrémně přehřívá.<br/> </p>
      <figure>
        <img src="https://www.svethardware.cz/google-stadia-ma-problem-chromecast-ultra-se-hodne-prehriva/50695/img/google-stadia-controller.jpg"/>
      </figure>
      <p> <br/>V mnoha případech je to tak vážné, že se Chromecast v zájmu vlastního přežití jednoduše vypne, aby se nepřehřál a jak někteří podotýkají, "neusmažil". Prozatím se nehovoří o tom, že by se někomu přehřál natolik, že by to pro zařízení znamenalo křemíkovou smrt, nicméně pro Google je dost velkým problémem, že zařízení nevydrží dlouhodobé hraní. Uživatelé se shodují v tom, že k přehřátí dochází obvykle po nějakých 3-4 hodinách hraní. Vypadá to tedy, že Google neoptimalizoval Chromecast Ultra pro nový typ použití a ten to ve stávající verzi nezvládá tak, jak by měl.<br/> <br/>Když se k tomu přidají fakta, že ne vždy Stadia běží na připojení, které by ji mělo zvládat, a že nabídka her je prozatím hodně omezená, nevypadá to zrovna na hladký start. Uvidíme, co přinese budoucnost. Možná opravdu prorazí, bude to ale chtít ze strany Googlu ještě trochu zapracovat.<br/> </p>
      <footer>Zdroj: <a href="https://hothardware.com/news/google-stadia-users-report-overheating-chromecast">hothardware.com</a>, <a href="https://www.digitaltrends.com/gaming/google-stadia-chromecast-ultra-overheating-issue/">digitaltrends.com</a></footer>
    </article>
  </body>
</html>