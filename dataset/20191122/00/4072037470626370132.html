<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuaconstanta.ro/stiri/justitie/dosarul-retrocedarilor-din-constanta-povestea-terenului-ajuns-in-stapanirea-familiei-mazare-705747.html"/>
    <meta property="og:site_name" content="ZIUA de Constanta"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Povestea terenului ajuns în stăpânirea familiei Mazăre!"/>
    <meta property="og:description" content="Judecatorii de la Inalta Curte de Casatie si Justitie a Romaniei arata in motivarea sentintei date in Dosarul Retrocedarilor din Constanta cum unul dintre terenurile retrocedate in cazul A Constantin ..."/>
  </head>
  <body>
    <article>
      <h6 class="kicker">Dosarul Retrocedărilor din Constanţa</h6>
      <h1>Povestea terenului ajuns în stăpânirea familiei Mazăre! </h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Ionuţ ZAGONEANU</a></address>
      <p>
        <a href="https://www.ziuaconstanta.ro/stiri/justitie/dosarul-retrocedarilor-din-constanta-povestea-terenului-ajuns-in-stapanirea-familiei-mazare-705747.html?imagini=1#scroll">🖼️ Galerie foto (1)</a>
      </p>
      <p>Judecătorii de la Înalta Curte de Casaţie şi Justiţie a României arată în motivarea sentinţei date în Dosarul Retrocedărilor din Constanţa cum unul dintre terenurile retrocedate în cazul A – <b>Constantin Cocăneanu</b> a ajuns în „stăpânirea lui <b>Radu Ș</b><b>tefan Mazăre</b>, fostul primar al municipiului Constanţa, şi familiei sale, prin intermediul unor societăţi la care acesta şi/sau fraţii şi mama sa fuseseră acţionari şi/sau administratori, respectiv S.C. APV Media Turism S.A. şi S.C. Nisipuri S.A“.<br/> <br/>Vorbim despre locuinţa în care fostul primar al municipiului Constanţa a primit invitaţi şi ziarişti sau din care a ieşit înaintea unei plimbări cu bicicleta, dând de înţeles că este căminul său.<br/> <br/><a href="https://www.ziuaconstanta.ro/stiri/deschidere-editie/retrocedarile-in-cativa-pasicum-s-a-nascut-casa-in-care-sta-radu-mazare-23975-383819.html"><b>Retrocedările, în câţiva paşi Cum s-a „născut" casa în care stă Radu Mazăre</b></a><br/><br/>Analizând cazul de retrocedare A - <b>Constantin</b> <b>Cocăneanu</b> (acesta solicitând Primăriei Constanţa, prin trei notificări distincte, restituirea în echivalent ori în natură a unor imense suprafeţe de teren, magistraţii de la Curtea Supremă reţin că <b>cele trei notificări au fost conexate, soluţionarea lor făcându-se în mod unitar.</b> Soluţionând favorabil notificarea, <b>Radu Mazăre</b> a restituit în natură, spun judecătorii, suprafaţa de 24.440 mp., neindividualizată explicit în cuprinsul dispoziţiei, ci doar într-un tabel anexă şi <b>a atribuit în compensare, pentru suprafaţa rămasă de 117.480 mp., 13 terenuri în valoare totală de 2.800.617 dolari</b>.<br/> </p>
      <h3>În compensare</h3>
      <p> <br/>Mai departe, prin adresa nr.137.482 din 12.11.2002, Comisia de aplicare a Legii nr.10/2001 a comunicat Direcţiei Urbanism din cadrul Primăriei municipiului Constanţa un tabel cu cele 13 terenuri atribuite în compensare lui <b>Cocăneanu Constantin</b>. Aici s-a făcut precizarea că destinaţia menţionată în dreptul fiecărui teren a fost stabilită conform rapoartelor de evaluare, „având în vedere că la data emiterii prezentei dispoziţii nr.3.694/5.11.2002 nu existau reglementări urbanistice, rămânând la latitudinea comisiei şi implicit a evaluatorului”, potrivit motivării.<br/> </p>
      <h3>Terenuri ajunse la Paraschiva Barbu</h3>
      <p> <br/>Judecătorii de la Înalta Curte de Casaţie şi Justiţie a României arată în motivarea sentinţei date în Dosarul Retrocedărilor că „în privinţa celor 13 terenuri obţinute ca măsuri reparatorii, cea mai mare parte a fost înstrăinată inculpatei <b>Barbu Paraschiva</b> (condamnată la trei ani de închisoare cu suspendare), (la 29.01 şi 10.07.2003), în baza antecontractelor de vânzare-cumpărare încheiate cu aceasta de inculpatul Tudorache (nr. Răsvan Mircea Tudorache)“.<br/> </p>
      <h3>La Mazăre</h3>
      <p> <br/>La rândul său, arată judecătorii, inculpata <b>Barbu Paraschiva</b> a înstrăinat ulterior cea mai mare parte a terenurilor astfel dobândite, „aceasta obţinând un beneficiu din activitatea infracţională desfăşurată în cuantum total de 817.248 euro şi 79.927 dolari“. Unul dintre aceste terenuri a ajuns în stăpânirea lui Radu Ștefan Mazăre şi familiei sale, prin intermediul unor societăţi la care acesta şi/sau fraţii şi mama sa fuseseră acţionari şi/sau administratori, respectiv S.C. APV Media Turism S.A. şi S.C. Nisipuri S.A.<br/> </p>
      <h3>Teren pe malul lacului Siutghiol evaluat la 9 dolari/mp</h3>
      <p> <br/>Este de reţinut că terenul în cauză, în suprafaţă de 8.307,8 mp., aflat la poziţia nr.6 din dispoziţia nr.3.694 din 5.11.2002, este singurul în privinţa căruia, se arată în motivare, apare doar menţiunea „teren liber”, fără minime date referitoare la amplasarea sa. „Acest teren, situat pe malul lacului Siutghiol şi evaluat de inculpatul Dima Alin Horaţiu la 9 dolari/mp, având ca destinaţie stabilită chiar de acesta „recreere floristică”, a ajuns în stăpânirea inculpatului Mazăre şi familiei sale în urma unei succesiuni de acte juridice“.<br/> </p>
      <h3>Traseul exact</h3>
      <p> <br/>„La data de 29.01.2003, în baza antecontractului de vânzare-cumpărare din 1.11.2002, s-a încheiat contractul de vânzare-cumpărare autentificat sub nr.257 între <b>Cocăneanu Constantin</b>, reprezentat de inculpatul <b>Tudorache</b>, şi inculpata <b>Barbu Paraschiva</b>. Preţul tranzacţiei, achitat încă de la încheierea antecontractului de vânzare-cumpărare, a fost de 176.324.748 ROL, adică 5.263 dolari în funcţie de cursul B.N.R. leu/dolar de la data plăţii, inferior chiar valorii stabilite de inculpatul <b>Dima</b>, de 74.770 dolari“, potrivit motivării.<br/> <br/>La data de 24.03.2003 între inculpata Barbu Paraschiva şi numiţii Lăţea Mihai, Dan Cornel şi Dan Magdalena s-a încheiat contractul de schimb nr.930, în baza căruia inculpata a dat suprafaţa de 490, 02 mp., parte din terenul de 8.307,80 şi a primit suprafaţa de 489,99 mp., ambele fiind situate în aceeaşi zonă, Căpitănie – Vila Marina.<br/> </p>
      <h3>Club nautic</h3>
      <p> <br/>La data de 19.11.2003 între inculpata Barbu Paraschiva şi SC APV Media SA, societate deţinută de mama şi unul dintre fraţii inculpatului Radu Mazăre, s-a încheiat contractul de vânzare-cumpărare nr.4.331 având ca obiect o construcţie în curs de edificare, cu destinaţia „club nautic”, situată pe terenul de 8.307,77 mp., compus din terenul de 7.817,78 mp. şi cel primit la schimb, de 489,99 mp. Prin acelaşi contract s-a instituit în favoarea societăţii cumpărătoare un drept de superficie pentru terenul în cauză.<br/> <br/>Prin actul de lotizare nr. 1501 din 19.05.2005, inculpata Barbu Paraschiva a lotizat terenul de 8.307,77 mp. în două loturi, de 4.406,58 mp şi 3.901,20 mp. În aceeaşi zi, 19.05.2005, între inculpata Barbu Paraschiva, în calitate de vânzător, şi S.C. Nisipuri S.A., s-a încheiat contractul de vânzare-cumpărare nr.1502, având ca obiect lotul în suprafaţă de 3.901,20 mp. rezultat din lotizarea sus-menţionată.<br/> <br/>În privinţa acestei societăţi, Nisipuri S.A., aceasta a aparţinut, aşa cum arată şi judecătorii, „inculpatului <b>Mazăre Radu </b><b>Ștefan</b>, mai întâi ca asociat unic, iar mai apoi ca acţionar majoritar (cu 99,92% din acţiuni, după transformarea în societate pe acţiuni), restul de 0,08% din acţiuni fiind deţinute în părţi egale de fraţii şi mama inculpatului <b>Mazăre</b> (<b>Alexandru</b>, <b>Mihai</b>, <b>Victoria Gabriela</b>) şi numitul <b>Stan Gabriel Marius</b>“.<br/> </p>
      <h3>Radu Mazăre şi-a vândut toate acţiunile</h3>
      <p> <br/>„La 17.02.2005, cu 3 luni înainte de încheierea contractului de vânzare-cumpărare, inculpatul Mazăre Radu Ștefan şi-a vândut toate acţiunile către o societate din Liberia, SC Reedwood Enterprises Inc Of Monrovia, celelalte rămânând la cei 4 acţionari sus-menţionaţi, adică inclusiv membrii familiei inculpatului Mazăre Radu Ștefan. Deşi formal şi-a cesionat acţiunile, inculpatul Mazăre a continuat să aibă interese în legătură cu această societate, în condiţiile în care i-a acordat un împrumut de 16.263.101.000 ROL (1.626.310 RON), care nu i-a fost restituit decât într-o măsură nesemnificativă până la data de 13.06.2014 când inculpatul Mazăre a întocmit ultima declaraţie de avere înregistrată pe portalul declaratii.integritate.eu accesibil publicului, potrivit căreia valoarea împrumutului acordat S.C. Nisipuri SA era de 1.612.875 RON (366.896 euro la cursul de schimb leu/euro de la 13.06.2014)“, potrivit motivării.<br/> <br/>Revenind la contractul de vânzare-cumpărare, preţul vânzării a fost, spun judecătorii, de 40.170 euro, plătibil în 5 rate anuale, corespunzător unei valori de 70 euro/mp. pentru terenul de sub construcţie (19,30 mp.) şi 10 euro/mp. terenul liber (3.881,90 mp.).<br/> </p>
      <h3>Barbu Paraschiva, vânzător - APV Media Turism, cumpărător</h3>
      <p> <br/>În continuare, la data de 23.05.2005, între inculpata <b>Barbu Paraschiva</b>, în calitate de vânzător, şi S.C. APV Media Turism S.A., în calitate de cumpărător, reprezentată de mama inculpatului <b>Maz</b><b>ăre Radu </b><b>Ștefan</b>, numita <b>Mazăre Victoria Gabriela</b>, s-a încheiat contractul de vânzare-cumpărare nr.1.531, având ca obiect lotul în suprafaţă de 4.406,58 mp. rezultat din aceeaşi lotizare. Preţul vânzării a fost de 84.908 euro, plătibil în 5 rate anuale, corespunzător unei valori de 70 euro/mp. pentru terenul de sub construcţie (680,7 mp.) şi 10 euro/mp terenul liber (3.725,88 mp.)<br/> </p>
      <h3>Aqualand, Aqua Magic şi alipirea</h3>
      <p> <br/>În ce priveşte terenul de la poziţia nr.1 din dispoziţia nr.3.694 din 5.11.2002, în suprafaţă de 14.900 mp., după ce a făcut obiectul contractului de vânzare-cumpărare din 29.01.2003 încheiat cu inculpatul <b>Tudorache</b>, ca mandatar al <b>Cocăneanu Constantin</b>, acesta a fost închiriat S.C.Aqualand S.A., reprezentată de inculpatul <b>Popa Basarab</b>., în baza contractului de închiriere nr.883 din 18.03.2003, iar mai apoi, alipit cu un alt teren, în suprafaţă de 12.320,96 mp., proprietatea inculpatului <b>Șerban Alexandru</b>, şi vândut împreună cu acesta S.C. Aqualand SA, în total 27.220,96 mp., în baza actului de alipire şi contract de vânzare-cumpărare încheiat în formă autentică sub nr.1068 din 31.03.2004. Aşa a luat naştere parcul acvatic Aqua Magic!<br/> <br/><b>Citeşte şi: </b><br/> <br/><a href="https://www.ziuaconstanta.ro/stiri/actualitate/aduceri-aminte-aqua-magic-zece-sezoane-de-la-retrocedare-22055-373238.html">Aduceri aminte Aqua Magic - zece sezoane de la retrocedare</a><br/><br/><a href="https://www.ziuaconstanta.ro/stiri/deschidere-editie/nemultumiri-radu-mazare-prima-reactie-oficiala-dupa-cei-noua-ani-de-inchisoare-primiti-in-dosarul-retrocedarilor-686418.html">Nemulţumiri Radu Mazăre, prima reacţie oficială după cei nouă ani de închisoare primiţi în Dosarul Retrocedărilor</a><br/><br/><a href="https://www.ziuaconstanta.ro/stiri/justitie/retrocedarile-din-constanta-explicate-de-judecatori-cazul-cocaneanu-atribuiri-in-plus-de-terenuri-in-valoare-de-peste-doua-milioane-de-dolari-705394.html">Retrocedările din Constanţa, explicate de judecători Cazul Cocăneanu. Atribuiri în plus de terenuri în valoare de peste două milioane de dolari</a><br/><br/><a href="https://www.ziuaconstanta.ro/stiri/deschidere-editie/povestea-constantenilor-care-i-au-scris-lui-mazare-si-le-a-raspuns-fagadau-legea-retrocedarilor-dosar-solutionat-in-sapte-ani-alungati-din-703705.html">Povestea constănţenilor care i-au scris lui Mazăre şi le-a răspuns Făgădău Legea retrocedărilor - dosar soluţionat în şapte ani. „Alungaţi“ din Faleză Nord, împroprietăriţi în zona Baba Novac</a><br/><br/><a href="https://www.ziuaconstanta.ro/stiri/actualitate/nu-ma-mai-intereseaza-subiectul-firma-ctitorita-de-radu-mazare-rupe-legaturile-cu-trecutul-cine-conduce-acum-sc-nisipuri-srl-703320.html">„Nu mă mai interesează subiectul!“<br/>Firma ctitorită de Radu Mazăre rupe legăturile cu trecutul. Cine conduce acum SC Nisipuri SRL</a><br/> </p>
      <related>
        <h4>Articole asemanatoare</h4>
        <a href="https://www.ziuaconstanta.ro/stiri/justitie/cale-extraordinara-de-atac-cristian-borcea-inculpat-din-dosarul-retrocedarilor-din-constanta-nemultumit-de-pedeapsa-document-705557.html"/>
        <a href="https://www.ziuaconstanta.ro/stiri/justitie/retrocedarile-din-constanta-explicate-de-judecatori-cazul-cocaneanu-atribuiri-in-plus-de-terenuri-in-valoare-de-peste-doua-milioane-de-dolari-705394.html"/>
        <a href="https://www.ziuaconstanta.ro/stiri/justitie/cum-au-fost-subevaluate-terenurile-din-dosarul-retrocedarilor-din-constanta-in-rolul-principal-evaluatorul-agreat-de-primaria-constanta-704842.html"/>
        <a href="https://www.ziuaconstanta.ro/stiri/justitie/din-motivarea-judecatorilor-cum-functiona-asocierea-constituita-la-nivelul-primariei-constanta-in-dosarul-retrocedarilor-704352.html"/>
        <a href="https://www.ziuaconstanta.ro/stiri/justitie/cine-solicita-si-cine-analizeaza-cererea-de-rejudecare-a-dosarului-retrocedarilor-din-constanta-702355.html"/>
        <a href="https://www.ziuaconstanta.ro/stiri/justitie/terenurile-ce-apartineau-lui-jules-movila-cristian-borcea-camboianu-giurgiucanu-si-habitat-si-ambient-sa-executati-silit-in-cazul-retrocedarilor-suprapuse-701714.html"/>
        <a href="https://www.ziuaconstanta.ro/stiri/deschidere-editie/inalta-curte-decizie-definitiva-cu-privire-la-dosarul-retrocedarilor-din-constanta-701003.html"/>
        <a href="https://www.ziuaconstanta.ro/stiri/deschidere-editie/nicusor-constantinescu-pe-de-o-parte-radu-mazare-pe-de-alta-parte-dosarul-retrocedarilor-din-nou-in-atentia-inaltei-curti-700559.html"/>
        <a href="https://www.ziuaconstanta.ro/stiri/deschidere-editie/veste-proasta-pentru-radu-mazare-judecatorii-nu-i-revoca-mandatul-de-arestare-fostul-primar-solicita-rejudecarea-dosarului-retrocedarilor-700305.html"/>
        <a href="https://www.ziuaconstanta.ro/stiri/administratie-locala/decebal-fagadau-nu-s-a-mai-eliberat-nicio-autorizatie-de-construire-pentru-terenurile-din-dosarul-retrocedarilor-cine-construieste-pe-vechile-autorizatii-692542.html"/>
        <a href="https://www.ziuaconstanta.ro/stiri/deschidere-editie/nemultumiri-radu-mazare-prima-reactie-oficiala-dupa-cei-noua-ani-de-inchisoare-primiti-in-dosarul-retrocedarilor-686418.html"/>
        <a href="https://www.ziuaconstanta.ro/stiri/justitie/info-sud-est-dosarul-retrocedarilor-alte-102-terenuri-in-afara-celor-80-din-minuta-sunt-vizate-de-sentinta-judecatorilor-684204.html"/>
        <a href="https://www.ziuaconstanta.ro/stiri/editorial/editorial-lotul-mazare-si-ingrijorarea-multora-cand-nimeni-nu-se-mai-astepta-a-venit-stirea-de-la-miezul-noptii-683991.html"/>
        <a href="https://www.ziuaconstanta.ro/stiri/deschidere-editie/cele-mai-multe-in-zona-portului-tomis-unde-sunt-situate-terenurile-din-dosarul-retrocedarilor-care-vor-reveni-municipiului-constanta-684008.html"/>
        <a href="https://www.ziuaconstanta.ro/stiri/justitie/lista-completa-a-terenurilor-din-dosarul-retrocedarilor-care-vor-reveni-in-posesia-statului-sau-in-domeniul-public-ori-privat-al-uat-constanta-683840.html"/>
      </related>
    </article>
  </body>
</html>