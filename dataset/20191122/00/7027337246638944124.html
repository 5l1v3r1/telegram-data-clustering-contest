<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699529/%D8%A7%D9%85%D8%A7%D9%85-%D8%AC%D9%85%D8%B9%D9%87-%D8%AA%D9%87%D8%B1%D8%A7%D9%86-%D9%84%DB%8C%D8%AF%D8%B1%D9%87%D8%A7%DB%8C-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A8%D8%A7%D8%BA%DB%8C-%D9%88-%D9%85%D8%AD%D8%A7%D8%B1%D8%A8-%D9%87%D8%B3%D8%AA%D9%86%D8%AF-%D8%A7%DA%AF%D8%B1-%D9%85%D9%88%D8%B6%D8%B9-%D8%B1%D9%87%D8%A8%D8%B1%DB%8C-%D9%86%D8%A8%D9%88%D8%AF-%D8%B4%D8%B1%D8%A7%DB%8C%D8%B7-%D8%A8%D8%AF%D8%AA%D8%B1-%D9%85%DB%8C%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="امام جمعه تهران: لیدرهای اغتشاشات باغی و محارب هستند/ اگر موضع رهبری نبود شرایط بدتر میشد"/>
    <meta property="og:description" content="آنهایی که غارت کردند، آنهایی که ایجاد رعب کردند، باغی و محارب هستند."/>
  </head>
  <body>
    <article>
      <h1>امام جمعه تهران: لیدرهای اغتشاشات باغی و محارب هستند/ اگر موضع رهبری نبود شرایط بدتر میشد</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">عصر ايران</a></address>
      <p>
        <b>آنهایی که غارت کردند، آنهایی که ایجاد رعب کردند، باغی و محارب هستند.</b>
      </p>
      <p>خطیب نماز جمعه تهران با یادآوری اصل ۲۷ قانون اساسی و بیان اینکه هیچ کس با اعتراضات مخالف نیست، گفت: مثل‌ آفتاب روشن است که اشرار سوار بر موج اعتراضات شدند. حق مردم را زیر پاگذاشته و امنیت مردم را سلب کردند.</p>
      <p>به گزارش <a href="https://www.asriran.com/">عصر ایران</a> به نقل از ایرنا، حجت‌الاسلام والمسلمین «سید احمد خاتمی» ظهر امروز در خطبه دوم نماز جمعه تهران با گرامی داشتن یاد و خاطره شهدا به ویژه شهدای امنیت که در این هفته به شهادت رسیدند، ابراز داشت: به بازماندگان این شهدا می‌گویم افتخار کنید که نور شهادت به خانواده شما تابید. این شهیدان افتخار اسلام هستند و شما در روز قیامت، در نزد خدا سربلند هستید.</p>
      <p>خاتمی چهلمین سالگرد تاسیس بسیج را تبریک گفت و بیان کرد: بسیج دو مدال ابدی دارد. امام فرمود بسیج لشکر مخلص خدا است و مقام معظم رهبری هم فرمود بسیجیان گل‌های سرسبد انقلاب هستند. این تعابیر در پیشانی بسیج تا ابد ماندگار است.<br/>خطیب نماز جمعه تهران افزود: همچنین هفتم آذر، نیروی دریایی که به تعبیر مقام معظم رهبری نیروی راهبردی دریایی است را هم تبریک می‌گویم. همه نیروهای مسلح در قلب مردم جا دارند.</p>
      <p>وی با اشاره به تحولات اخیر یادآور شد: این حوادث در پی گران شدن قیمت بنزین بوده است. این تصمیم، تصمیم سران قوا بود و به خوش‌بینی که امام و مقام معظم رهبری به سران قوا دارند، تصمیم‌شان را تائید کردند و بینی و بین‌الله، این تصمیم بسیار داهیانه بود. اگر این اقدام و موضع مقام معظم رهبری نبود، تردید نکنید حوادث سخت‌تری پیش روی این ملت بود.</p>
      <p>امام جمعه موقت تهران افزود: بپذیریم می‌شد در این عرصه بهتر عمل کرد. انصاف این است آدم حقیقت را بپذیرد. می‌شد مردم را اقناع کرد. مردم ما حقیقت را می‌پذیرند. من نمی‌گویم زمان را اعلام کرد ولی می‌شد میزگردی برگزار کرد. اکنون نیز مسئولان روشنگری را از دست ندهند.</p>
      <p>هیچ کس با اعتراضات مخالف نیست/ اشرار بر موج اعتراضات سوار شدند</p>
      <p>خاتمی اضافه کرد: دولت هم به وعده خود عمل کند و نگذارد بر قیمت‌ها افزوده شود و هم با متخلفان برخورد قاطع کنند. مردم به اندازه کافی رنج و فشار گرانی را دارند. مسئولان برای رضای خدا کاری کنند که به این رنج افزوده نشود. <br/>وی با یادآوری این اصل ۲۷ قانون اساسی که می‌گوید تشکیل اجتماعات و راه‌پیمایی‌ها، بدون حمل سلاح به شرط آنکه مخل به مبانی اسلام نباشد، آزاد است، اظهار داشت: هیچ کس با اعتراضات مخالف نیست و کسی هم به مخالفان برخورد نکرده است اما مثل آفتاب روشن است اشرار سوار بر موج اعتراضات شدند. آنها حق مردم را زیر پا گذاشته، امنیت مردم را سلب کرده و هزاران میلیارد خسارت بر حق مردم وارد کردند.</p>
      <p>غارت فروشگاه و تخریب بانک‌ها انتقام از مردم است</p>
      <p>خطیب نماز جمعه اضافه کرد: دو نکته در شرارت‌شان روشن بودند؛ انتقامی که از اسلام گرفتند. قرآن‌ها، مفاتیح و کتاب‌هایی که مردم را به یاد خدا می‌اندازد، جمع کردند و آتش زدند. به مساجد، حوزه‌های علمیه و کتابخانه ۱۳ هزار جلد کتابی حمله کرده و کتاب‌هایشان را سوزاندند. نکته دوم ضدیت با مردم است. غارت کردن فروشگاه‌ها، مراکز بهداشتی، به مصلی حمله کردن، به آمبولانس حمله کردن و تخریب بانک‌ها انتقام از مردم است که چرا پای انقلاب ایستاده‌اید و به کوری شما همچنان هم ایستاده‌اند. <br/>خاتمی با بیان اینکه در راس شرارت به اعتراف خودشان آمریکا بود، اظهار داشت: متاسفانه فرانسه و آلمان هم در این قصه شرارت‌ها همراهی کردند. امیدوارم آنهایی که تا به امروز به اینها امیدوار بودند، در رویکرد خود تجدیدنظر کنند.</p>
      <p>حمایت از مردم کلیدواژه شرارت بود</p>
      <p>وی با بیان اینکه کلید واژه شرارت «حمایت از مردم» بود، تصریح کرد: مردم از نظر آنها یعنی آدمکش‌ها، دزدها، غارتگران اموال مردم و جنایتکاران آدم‌کش هستند. مرگتان باد با این نگاه‌تان. شما حامی مردم‌کش‌ها هستید. ایادی این ماجرا، رژیم سیاه عربستان سعودی، خائنان حرمین شریفین است که هم پولی حمایت کردند، هم رسانه‌شان را در اختیار آنها قرار دادند و هم گفتند آشوب را به داخل کشاندیم.</p>
      <p>این عضو مجلس خبرگان رهبری خطاب به مردم عربستان خاطرنشان کرد: تا کی می‌خواهید ذلیل باشید و تا یک قرن نوکران آمریکا و اسرائیل بر شما مسلط باشند. به پا خیزید و آنها را از قدرت به زیر کشید.</p>
      <p>خاتمی منافقین را یکی دیگر از ایادی اغتشاشات اخیر دانست و ابراز داشت: منافقین پست آدم‌کش که ۱۷ هزار نفر را ترور کردند، این داعش‌های وطنی وارد شدند و عناصر بسیار رذل و خوار سلطنت پهلوی، آنهایی که به شدت منفور این ملت هستند و جایی ندارند.</p>
      <p>وی با تشکر و تقدیر از اقدامات وزارت اطلاعات، سازمان اطلاعات سپاه، بسیج، نیروی انتظامی و دیگر کسانی که در مقابل اشرار ایستادند، بیان کرد: در این عرصه تمامی سلیقه‌های داخل نظام همراه بودند و می‌گفتند باید مقابل این اشرار ایستاد. تعداد اندکی که در فتنه ۷۸ و ۸۸ هم معرکه‌گردان بودند، جای شهید و جلاد را عوض کردند و به جای تازیدن به اشرار به حافظان امنیت تاختند و گفتند پاسخ معترضان به گران شدن بنزین را نباید با خشونت داد. <br/>امام جمعه موقت تهران ادامه داد: چرا حقیقت را تحریف می‌کنید؟ حافظان امنیت به معترضان کاری نداشتند بلکه وارد شدند تا جان و اموال مردم را حفظ کنند. این جای تشکرتان است. خجالت بکشید. کسانی که این بیانیه را امضا کردند جنایتی همچون آشوبگران را دارند. از شعارهای خوب مردم در این راهپیمایی‌ها شنیده شد مرگ بر آشوبگر بود.</p>
      <p>نظام جمهوری اسلامی بیدی نیست که از این شرارت‌های احمقانه بلرزد</p>
      <p>خاتمی با بیان اینکه جهانیان بدانند نظام اسلامی، نظامی مقتدر است، یادآور شد: این نظام بیدی نیست که با این شرارت‌های احمقانه بلرزد. تاکنون هم نلرزیده است. اگر بخواهید بازهم شانس‌تان را تجربه کنید بدانید که شکست خورده‌اید. دنیا بداند این مردم وفادار از امام خود آموختند که حفظ نظام از اوجب واجبات است و تا آخرین نفس و خون خود پای این نظام ایستاده‌اند.</p>
      <p>وی افزود: مردم آفرین بر شما. قلب امام زمان (عج) را شاد کردید، بازهم ایستادید و از اسلام و قرآن دفاع کردید. چه راهپیمایی‌های باشکوهی برپا شد و ان‌شاالله با همین شکوه در استان‌های دیگر برگزار می‌شود.<br/>سخنگوی هیات رئیسه مجلس خبرگان رهبری در ادامه از مردم خواست اشرار را شناسایی کنند و اظهارداشت: آنهایی که فروشگاه‌ها، بیمارستان‌ها و بانک‌ها و... را آتش زدند، داعش هستند. کسانی که امنیت کشور و سربلندی نظام اسلامی را می‌خواهند، این اشرار را با کمترین دلسوزی به مسئولان معرفی کنند. چطور کلک منافقین در این کشور کنده شد. شما مردم انجام دادید. با توجه به این توطئه گسترده باید آنها را خانه به خانه تعقیب و به مسئولان معرفی کرد.</p>
      <p>لیدرهای اغتشاشات باغی و محارب هستند</p>
      <p>خاتمی خواستار برخورد قاطع با آشوبگران شد و گفت: مسئولان قضایی با سردسته این باندها، لیدرهای شرارت‌ها و آنهایی که آدم کشتند، برخورد کنند. آنهایی که غارت کردند، آنهایی که ایجاد رعب کردند، باغی و محارب هستند و باید به اشد مجازات برسند. در رابطه با سیاه‌لشکرها هم به دستگاه قضایی می‌گویم به گونه‌ای قاطع عمل کنید که تا ابد پشیمان شوند و هوس نکنند وارد این ماجراها شوند و دیگران هم از این مسئله درس عبرت بگیرند.</p>
      <p>دشمنان ملت از قطع اینترنت ناراحت هستند</p>
      <p>وی با بیان اینکه از تدبیرهای ستودنی در این حادثه قطع اینترنت و شبکه‌های خارجی بود، اظهار داشت: اگر مسئولان می‌خواهند بدانند اقدام‌شان چقدر مهم بوده، ببینند که دشمنان ملت از قطع اینترنت تا چه اندازه ناراحت هستند یعنی شما لانه زنبور را پیدا کردید. این کار تا اینجا این بارک‌الله دارد.</p>
      <p>این عضو جامعه مدرسین حوزه علمیه قم اضافه کرد: پیام‌رسان‌های داخلی را تقویت کنید تا نیاز مردم به اینترنت تامین شود. هرچه زودتر اینترنت بومی و ملی را راه‌اندازی کنید و در رابطه با شبکه‌های خارجی اگر بنا به باز کردن است، تقاضا می‌کنم باز باز نکنید. مسئولان ارتباطات حالا که دید چگونه به مردم اغتشاش و جنایت را یاد می‌دادند، اگر در این عرصه کوتاهی کنید در پیشگاه این مردم و خدایشان جوابی نخواهید داشت.</p>
      <p>خاتمی با اشاره به دیدار چند ساعته تولیدکنندگان، کارآفرینان و فعالان اقتصادی با رهبری خاطرنشان کرد: فعالان اقتصادی گفتند مشکل ما عمدتا خارجی نیست، بلکه داخلی است. مشکلات داخلی برطرف شود، تولیدکنندگان توانایی شکوفایی اقتصاد و ناکامی دشمنان را دارند. مقام معظم رهبری هم گفتند با شناختی که از دشمن دارم؛ تحریم‌ها به زودی برداشته نمی‌شود بنابراین راه حل تکیه بر توان داخلی است.</p>
      <p>خنثی کردن توطئه دشمن از جلوه‌های یاری خداست</p>
      <p>خطیب نماز جمعه تهران در خطبه نخست نماز جمعه هم گفت: خدا در زندگی مومنان ستون فقرات است. مومنان با خدا مانوس هستند و به خدا به معنای دقیق کلمه، باور دارند. خدا هیچ نیازی به کمک ما ندارد. این ما هستیم که به خدا نیاز داریم.</p>
      <p>وی با طرح این سوال که کمک به خدا چیست؟ اظهار داشت: خروجی کمک به خدا بازمی‌گردد. این کمک براساس قرآن، یاری حجت خدا است. در زمان پیامبر (ص)، وجود نازنین حضرت محمد (ص) است و سپس امامان و جانشینانشان. اینکه می‌گویند به خدا کمک کنید خدا هم کمکتان می‌کند، یعنی چه؟ یعنی پیروزتان می‌کند و ترس از شما را در دل دشمن قرار می‌دهد و به شما آرامش و طمانینه می‌دهد.</p>
      <p>سخنگوی هیات رئیسه مجلس خبرگان رهبری با بیان اینکه یکی از جلوه‌های یاری خدا خنثی کردن توطئه‌های دشمن است، تصریح کرد: اگر شما صبوری کنید، تقوا هم داشته باشید، کید و توطئه‌های دشمنان ذره‌ای به مومنان آسیب نمی‌رساند. علیه ابراهیم خلیل الله (ع) فرسخی از هیزم فراهم کردند اما کیدشان خنثی شد.</p>
      <p>خاتمی با اشاره به تحولات اخیر خاطرنشان کرد: ملت بزرگ ایران هفته گذشته بار دیگر، جلوه نقش بر آب شدن توطئه‌های دشمنان را دیدند. خودشان می‌گویند. سه سال برنامه‌ریزی کرده بودند. آدم‌هایشان را در خارج و داخل آموزش داده بودند. گاو شیرده ترامپ یعنی عربستان پول‌هایش را در این آشوب‌ها خرج کرد، رسانه‌هایشان را در اختیار آنها قرار داد ولی توطئه‌های آنها خنثی شد. این یعنی با خدا است.</p>
      <p>وی ادامه داد: این تجربه شیرین را از رهبری به یاد داشته باشید که توطئه دشمنان را از نظر سیاسی و نظامی عقب زدیم. این عنایت الهی است. خدا باور باشیم و بدانیم خدایی عمل کنیم، خدا با ماست.</p>
    </article>
  </body>
</html>