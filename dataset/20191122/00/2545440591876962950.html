<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/israilin-gazzeye-duzenledigi-saldirida-olen-filistinlinin-naasi-topraga-verildi/1653083"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="İsrail'in Gazze'ye düzenlediği saldırıda ölen Filistinlinin naaşı toprağa verildi"/>
    <meta property="og:description" content="İsrail ordusunun Gazze'ye düzenlediği son hava saldırılarında yaralandıktan sonra bugün hayatını kaybeden Muhammed Salim Avde es-Sevarika için cenaze töreni düzenlendi."/>
  </head>
  <body>
    <article>
      <h1>İsrail'in Gazze'ye düzenlediği saldırıda ölen Filistinlinin naaşı toprağa verildi</h1>
      <h2>İsrail ordusunun Gazze'ye düzenlediği son hava saldırılarında yaralandıktan sonra bugün hayatını kaybeden Muhammed Salim Avde es-Sevarika için cenaze töreni düzenlendi.</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">Mehmet Nuri Uçar  </a></address>
      <h4>Gazze</h4>
      <p>Onlarca Filistinlinin katılımıyla <b>Gazze</b>'nin Deyr Belah bölgesindeki Mücahidin Camii'nde kılınan <b>cenaze namazının</b> ardından Sevarika'nın naaşı kent mezarlığında toprağa verildi.</p>
      <p>Gazze'deki Filistin Sağlık Bakanlığı bugün, İsrail savaş uçaklarının 13 Kasım'da Gazze'nin Deyr Belah bölgesinde Sevarika ailesinin yaşadığı barakaya düzenlediği saldırıda yaralanan Muhammed Salim Avde es-Sevarika'nın (40) hayatını kaybettiğini açıklamıştı.</p>
      <p>Açıklamada, 12-14 Kasım tarihleri arasında İsrail'in Gazze'ye düzenlediği hava saldırılarında ölenlerin sayısının da 35'e yükseldiği kaydedildi.</p>
      <figure>
        <img src="https://www.aa.com.tr/uploads/userFiles/40b5e6df-807a-4c96-8fee-5e91cbea23a3/2019%2FEkim%2Fnmzcnz.jpg"/>
      </figure>
      <h3>Ne olmuştu?</h3>
      <p>İsrail ordusu 12 Kasım'da, Gazze'nin doğusunda İslami Cihad Hareketinin askeri kanadı Kudüs Seriyyeleri'nin önde gelen komutanlarından Baha Ebu'l Ata'nın bulunduğu eve saldırı düzenlemiş, Ebu'l Ata ile eşi hayatını kaybetmişti.</p>
      <p>İsrail ordusu, 13 Kasım'da Deyr Belah bölgesinde bir barakaya hava saldırısı düzenlemiş, saldırıda Sevarika ailesinden 5'i çocuk 8 kişi yaşamını yitirmişti. İsrailli yetkililer, saldırının hedefinde<b> İslami Cihad Hareketi</b>'nin önde gelen komutanlarından Resmi Ebu Melhus es-Sevarika'nın olduğunu açıklamıştı.</p>
      <related>
        <a href="https://www.aa.com.tr/tr/dunya/israilin-gazzeye-duzenledigi-saldirida-olen-filistinlinin-naasi-topraga-verildi/1653083"/>
        <a href="https://www.aa.com.tr/tr/yasam/filistinli-genc-denge-sanatiyla-yer-cekimine-meydan-okuyor/1649471"/>
        <a href="https://www.aa.com.tr/tr/dunya/gazzeli-yeni-evli-ciftin-hem-evleri-hem-hayalleri-yikildi/1648715"/>
        <a href="https://www.aa.com.tr/tr/dunya/israilin-son-saldirisinin-gazzeye-maliyeti-3-1-milyon-dolar/1647911"/>
        <a href="https://www.aa.com.tr/tr/dunya/malezya-gazzeye-yonelik-saldirilari-nedeniyle-israile-tepki-gosterdi/1647532"/>
        <a href="https://www.aa.com.tr/tr/dunya/gazzede-israilin-okullari-hedef-almasi-protesto-edildi/1647386"/>
      </related>
    </article>
  </body>
</html>