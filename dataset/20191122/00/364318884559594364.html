<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.beartai.com/news/itnews/381117"/>
    <meta property="og:site_name" content="beartai"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="หนุ่มสาวไต้หวันดีกรีระดับมหา’ลัย บอกลาออฟฟิศ ขับรถส่งอาหารทำเงินเกือบแสนต่อเดือน!"/>
    <meta property="og:description" content="คำถามน่าสนใจของอาชีพยุคใหม่ “ขับรถ (มอเตอร์ไซค์) ส่งอาหารหรือเดลิเวอรีทำเงินได้มากกว่านั่งออฟฟิศหรือไม่?” สำหรับไต้หวัน คำตอบนี้คือ “ใช่ ทำเงินได้มากกว่า” และรายได้ของอาชีพนี้ทำให้หนุ่มสาวยุคใหม่ที่มีดีกรีระดับมหา’ลัยหันมาขับรถส่งอาหารกันเยอะกว่าเดิมมาก"/>
  </head>
  <body>
    <article>
      <h1>หนุ่มสาวไต้หวันดีกรีระดับมหา’ลัย บอกลาออฟฟิศ ขับรถส่งอาหารทำเงินเกือบแสนต่อเดือน!</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Watcharakul Pattanaprateep</a></address>
      <p>คำถามน่าสนใจของอาชีพยุคใหม่ “ขับรถ (มอเตอร์ไซค์) ส่งอาหารหรือเดลิเวอรีทำเงินได้มากกว่านั่งออฟฟิศหรือไม่?” สำหรับไต้หวัน คำตอบนี้คือ “ใช่ ทำเงินได้มากกว่า” และรายได้ของอาชีพนี้ทำให้หนุ่มสาวยุคใหม่ที่มีดีกรีระดับมหา’ลัยหันมาขับรถส่งอาหารกันเยอะกว่าเดิมมาก</p>
      <p>สองผู้ให้บริการส่งอาหารหลัก ๆ ในไต้หวันคือ Foodpanda และ Uber Eats โดย Foodpanda เริ่มทำตลาดในไต้หวันตั้งแต่ปี 2012 แต่ปีนี้สามารถทำกำไรได้อย่างรวดเร็วโดยการดึงประชาชนทั่วไปมาขับ Foodpanda กันมากขึ้น ส่วน Uber Eats จาก Uber Technologies ถือว่าเป็นคู่แข่งโดยตรงที่เข้ามาทำตลาดในไต้หวันเช่นกัน ทั้งสองบริษัทมีพนักงานส่งอาหารรวมกัน 60,000 คน ให้บริการร้านอาหารเกือบ 1 ใน 5 ของร้านอาหารทั้งหมดในไต้หวัน</p>
      <p>จากตัวเลขทั้งหมดประมาณ 60,000 คนนี้ กว่า 45% อายุเพียง 26 ปี จบจากมหาวิทยาลัย โดยในไต้หวันนั้นเงินเดือนเริ่มต้นสำหรับคนจบปริญญาจะอยู่ที่ 800 ดอลลาร์สิงคโปร์ หรือประมาณ 17,800 บาท</p>
      <p>Wu Zhikai ชายวัย 26 ปี ที่ยึดอาชีพนี้มาปีกว่าบอกว่า “<b>มันเป็นอาชีพที่มีอิสระ ไม่ต้องผูกมัดกับองค์กร และมันเป็นอาชีพที่มีรายได้สูงมาก นี่แหละประเด็น</b>” Wu ระบุว่าเขาทำงานเกือบทุกวันในเดือนกันยายน ส่งอาหารตามออเดอร์กว่า 50 เมนู ใช้เวลาเฉลี่ย 10 ชั่วโมงต่อวัน ได้เงินเฉลี่ย 70,000 ดอลลาร์ไต้หวัน (69,000 บาท) ซึ่งถือว่าสูงกว่าเงินเดือนของพนักงานเงินเดือนที่ได้ประมาณ 40,000 ดอลลาร์ไต้หวัน (39,000 บาท) เท่านั้น</p>
      <p>แต่ถึงอย่างนั้นการเติบโตที่เร็วเกินไปอาจไม่ใช่ผลดีนัก เมื่อมีรายงานผู้เสียชีวิตจากการส่งอาหารสองรายจากอุบัติเหตุด้านการจราจร (ทำงานหนักเกินไป และไม่สนใจสัญญาณจราจร เป็นต้น) ด้านต้นสังกัดก็ได้ออกมาเคลื่อนไหวโดยส่งเสริมมาตรการความปลอดภัยของผู้ขับขี่มากยิ่งขึ้นแล้ว</p>
      <p>อ้างอิง <a href="https://asia.nikkei.com/Spotlight/Sharing-Economy/Taiwan-s-college-grads-follow-the-money-to-become-food-deliverers">Nikkei</a></p>
      <p>พิสูจน์อักษร : สุชยา เกษจำรัส</p>
    </article>
  </body>
</html>