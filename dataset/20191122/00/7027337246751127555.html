<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699531/%D8%AC%D8%A7%D9%86%D8%B4%DB%8C%D9%86-%D9%81%D8%B1%D9%85%D8%A7%D9%86%D8%AF%D9%87-%D8%B3%D9%BE%D8%A7%D9%87-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%DB%B4%DB%B8-%D8%B3%D8%A7%D8%B9%D8%AA%D9%87-%D8%AC%D9%85%D8%B9-%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="جانشین فرمانده سپاه: اغتشاشات ۴۸ ساعته جمع شد"/>
    <meta property="og:description" content="در همین حوادث اخیر 48 ساعته اغتشاشات جمع شد، یعنی از بعدازظهر روز شنبه که شروع شد 48 ساعت بعد این اغتشاشات تمام شد. این درحالی بود که در روز اول 28 استان و 100 محله و شهر درگیر این موضوع بودند."/>
  </head>
  <body>
    <article>
      <h1>جانشین فرمانده سپاه: اغتشاشات ۴۸ ساعته جمع شد</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">عصر ايران</a></address>
      <p>
        <b>در همین حوادث اخیر 48 ساعته اغتشاشات جمع شد، یعنی از بعدازظهر روز شنبه که شروع شد 48 ساعت بعد این اغتشاشات تمام شد. این درحالی بود که در روز اول 28 استان و 100 محله و شهر درگیر این موضوع بودند.</b>
      </p>
      <figure>
        <img src="https://cdn.asriran.com/files/fa/news/1398/9/1/1039366_101.jpg"/>
      </figure>
      <p>جانشین فرمانده کل سپاه پاسداران با بیان اینکه اغتشاشات ۴۸ ساعته جمع شد، گفت: همه خبیث‌های عالم از اغتشاشات اخیر در ایران پشتیبانی کردند و گفتند که به اغتشاشگران کمک می‌کنیم.</p>
      <p>به گزارش تسنیم، دریادار علی فدوی صبح امروز در جمع یگان‌های امنیتی حضرت صاحب الزمان(عج) طی سخنانی، گفت: در سر بزنگاه‌ها و زمانی که اقتضاء کند پاسداران انقلاب اسلامی در هر صحنه‌ای حضور دارند.</p>
      <p>وی با بیان اینکه دعوای حق و باطل از اول خلقت شروع شده است، ادامه داد: این دعوا تا زمانی که آخرین حجت خداوند بیاید پایانی ندارند و آن زمان است که یک پیروزی مطلق برای جبهه حق بر جبهه باطل حاصل می‌شود.</p>
      <p>جانشین فرمانده کل سپاه پاسداران انقلاب اسلامی با بیان اینکه تا زمانی که این دعوا برقرار است، جبهه حق همواره باید در وضعیتی قرار داشته باشد که وقتی خباثت‌های جبهه باطل بروز پیدا کرد، باکی برای مقابله با آن نداشته باشد، گفت: جبهه حق نیز مترصد این است که صحنه‌ای بروز کند و از ان جبهه سربلند بیرون بیاید و قابلیت‌های خود را نشان دهد.</p>
      <p>دریادار فدوی با تأکید براینکه 41 سال است که این وضعیت برای ما وجود داشته و این روال برقرار بوده است، اظهار داشت: جبهه‌ای که ما در آن قرار داریم از ابتدایش همینگونه شروع شده که نشان می‌دهد این جبهه، جبهه حق است. از رو اولی که امام خمینی(ره) این نهضت را بنیان گذاشت حق بودن این جبهه بروز پیدا کرد و تا الان نیز این روند ادامه دارد.</p>
      <p>وی با بیان اینکه ما باید مواظب تکلیف خود باشیم و مقدمات خود را انجام دهیم و با اطمینان به پای کار بیاییم، عنوان کرد: زمانی با تکالیفی مواجه می‌شویم که باید مقدمات آن را فراهم کنیم البته خدا را نیز شاکریم که همواره این مقدمات را فراهم کرده ایم.</p>
      <p>جانشین فرمانده کل سپاه پاسداران انقلاب اسلامی با تأکید براینکه در این 40 سال گذشته خداوند بهترین نتیجه را برای ما رقم زده است، افزود: در همین حوادث اخیر 48 ساعته اغتشاشات جمع شد، یعنی از بعدازظهر روز شنبه که شروع شد 48 ساعت بعد این اغتشاشات تمام شد. این درحالی بود که در روز اول 28 استان و 100 محله و شهر درگیر این موضوع بودند.</p>
      <p>دریادار فدوی با بیان اینکه برخی از این اغتشاشات به خاطر یک موضوعی نبود که برمردم فشار وارد کرده باشد، گفت: به طور نمونه بنده با فرماندهان سپاه برخی شهرها که صحبت می‌کردم در برخی مواقع این اغتشاشات انسان را یاد کربلای 4 می‌انداخت.</p>
      <p>وی ادامه داد: بعد از چند ساعت اغتشاشگران غافلگیر شده بودند وخیلی تلاش کردند سریع به پای کار بیایند و ابزارهایی نیز فراهم کرده بودند که نتوانستند این کار را انجام دهند. ما به واقع 48 ساعت جنگ کردیم.</p>
      <p>جانشین فرمانده کل سپاه پاسداران انقلاب اسلامی با بیان اینکه همه خبیث‌های عالم از اغتشاشات اخیر در ایران پشتیبانی کردند و گفتند که به اغتشاشگران کمک می‌کنیم، گفت: هیچ کشوری به مانند فرانسه محرک این اغتشاشات نبود. البته مردم آن کشور 11 ماه است که اعتراض می‌کنند که فیلم و عکسی از آن منتشر نمی‌شود.</p>
      <p>دریادار فدوی تصریح کرد: چطور می‌شود که همه خبیث‌های عالم از یک ماجرای خبیثانه حمایت می‌کنند و پای همه چیز ایستاده اند اما 48 ساعته این موضوع جمع می‌شود. دلیلش این است که جبهه حق در زبان، دل و عملش یک مطلب را حل کرده است و آن این است که از انقلاب اسلامی حمایت می‌کنیم.</p>
      <p>وی با بیان اینکه این همه شهید، جانباز و رزمنده دلیلی است که ما از انقلاب اسلامی حمایت می‌کنیم و بر روی آرمان‌های خود ایستاده‌ایم گفت: اگر این رویه برقرار نبود هر لحظه و هر روز احوالمان بدتر می‌شد و شرارت‌های مفصل‌تری انجام می‌شد و ما را گرفتار می‌کردند.</p>
      <p>جانشین فرمانده کل سپاه پاسداران انقلاب اسلامی تصریح کرد: جبهه باطل یک مشخصه دارد و آن این است که به محض اینکه می‌بینند جبهه حق پای کار است به شدت می‌ترسند و عقب نشینی و فرار می‌کنند. آنها برای خدا نمی‌آیند از افرادی که اموال مردم را آتش بزنند حمایت کنند.</p>
      <p>دریادار فدوی اضافه کرد: یکی از خوبی‌های رئیس جمهور آمریکا این است که شرارت‌های خود را عریان نشان می‌دهد، گفت: در 40 سال گذشته جبهه باطل علی رغم اینکه شرارت‌هایی داشته است هیچگاه نتوانسته در داخل کشورمان و در جاهایی که انقلاب اسلامی نفوذ کرده پیروز شود که نمونه‌های آن را می‌توان در لبنان، فلسطین، سوریه، یمن و عراق مشاهده کنیم که در آنجاها تنها برای آنها شکست پیش آمده است.</p>
      <p> </p>
    </article>
  </body>
</html>