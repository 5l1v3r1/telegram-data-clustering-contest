<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/altri-sport/running/2019/11/22-63650441/team_marathon_e_pronta_per_la_t-fast_42_torinoisfaster/"/>
    <meta property="og:site_name" content="Tuttosport"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Team Marathon è pronta per la T-FAST 42, #Torinoisfaster"/>
    <meta property="og:description" content="I maratoneti della T-FAST 42k si preparano a partire da piazza San Carlo a Torino, alle 9:30, per arrivare dopo 42,195 km nella splendida piazza Castello. 42,195 chilometri lineari, pianeggianti, di pura… velocità, perché, come recita l’hashtag, #torinoisfaster ."/>
  </head>
  <body>
    <article>
      <h1>Team Marathon è pronta per la T-FAST 42, #Torinoisfaster</h1>
      <h2>I maratoneti della <b>T-FAST 42k </b>si preparano a partire da piazza San Carlo a Torino, alle 9:30, per arrivare dopo 42,195 km nella splendida piazza Castello. 42,195 chilometri lineari, pianeggianti, di pura… velocità, perché, come recita l’hashtag, <b>#torinoisfaster</b>.</h2>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>Ce n’è per tutti i gusti. Che siate runner da maratona o da chilometraggi più brevi Torino questa domenica, 24 novembre, fa al caso vostro. Il menu preparato da <b>Team Marathon</b> accontenta tutti i palati. Nel capoluogo piemontese si correranno infatti la T-FAST 42k – La maratona della città di Torino, la <b>T-FAST 8k e la GIMAX T-FAST Jr. Run</b>, lunga solo un chilometro e dedicata ai più piccoli.</p>
      <p>Primi a partire saranno i maratoneti della T-FAST 42k, da piazza San Carlo, alle 9:30, per arrivare dopo 42,195 km certificati Fidal nella splendida piazza Castello. 42,195 chilometri lineari, pianeggianti, di pura… velocità, perché, come recita l’hashtag, #torinoisfaster.</p>
      <p>Circa 2mila gli iscritti, tra i quali a giocarsi la vittoria finale ci saranno sicuramente l’italiano <b>Francesco Bona</b> (Aeronautica Militare, Italia, 1983), atleta piemontese e un veterano delle corse su strada (nel 2016 ha vinto la Maratona di Reggio Emilia e ha un personale di 2:14:59 sulla 42,195 km ottenuto a Treviso, 2011), che dovrà vedersela con i tre keniani <b>Benard Kiptoo Koech</b>, <b>Simon Kamau Njeri</b> e <b>Geoffrey Githuku Chege</b>, oltre che con il c<b>onnazionale Mohamed Moro</b>.</p>
      <p>KOECH (1994) vanta un personale di 28:45 sui 10.000 m e di 1:03:40 sulla mezza maratona, è all’esordio sulla distanza dei 42,195 km; NJERI (Run2gether, 1987), secondo sulle strade di Torino nel 2017, ha un p.b. di 2:15:18 ottenuto sempre a Torino nel 2016 quando arrivò terzo; CHEGE (Run2gether, 1990) è all’esordio sulla distanza della maratona. Ha un personale di 29:17 sui 10 km (Arezzo, 2019); e MORO (A.S. La Fratellanza, Italia, 1984), dopo un esordio in maratona lo scorso anno a Firenze (2:31:34), arriva a Torino con l’obiettivo di scendere sotto le 2:20.</p>
      <p>In campo femminile ci si aspetta un emozionante duello tra la rappresentante del Bahrain <b>Shuba Aman Ebo</b>, giovane atleta di origini etiopi (è nata nel 1997), che ha un personale di 2:38:22 sulla maratona (Marrakech - Marocco, 2018) e di 1:16:33 sulla mezza maratona (Safi – Marocco, 2019), e la keniana <b>Nancy Kerubo Kerage </b>(Run2gether, anno di nascita 1993), al suo sulla distanza. La T-FAST 42k sarà anche la prima gara che disputerà fuori dal suo Paese.</p>
      <figure>
        <img src="https://cdn.tuttosport.com/images/2019/11/22/165532118-34ab213c-fefb-43e5-bb9e-27b415323521.jpg"/>
      </figure>
      <p>
        <b>T-FAST 8k: LA GARA PER TUTTI</b>
      </p>
      <p>La T-FAST 8k viene proposta nella versione competitiva e non. Partirà e arriverà in piazza San Carlo, il via sarà dato alle 9:35. E chi la correrà aiuterà anche la ricerca: un euro di ogni iscrizione sarà devoluta alla Fondazione Piemontese per la Ricerca sul Cancro onlus.</p>
      <p>
        <b>GIMAX T-FAST Jr Run: L’EVENTO “WOW”</b>
      </p>
      <p>Da piazza Carlo Felice a piazza Castello, percorrendo l’ultimo chilometro della T-FAST 42k – La maratona della città di Torino: questo il percorso della Gimax T-FAST Jr Run, che vedrà protagonisti i più piccoli, i bambini e i ragazzi da 0 ai 13 anni. Colorati, lenti e veloci ma sempre sorridenti verso il traguardo “dei grandi”, dove saranno accolti dai clown del CircoWOW.</p>
      <p>
        <b>ULTIME ISCRIZIONI</b>
      </p>
      <p>C’è ancora qualche… ora per iscriversi a tutte e tre le gare. Basterà recarsi presso il T-FAST Village, in piazza San Carlo, sabato 23 e domenica 24 novembre (orari - sabato 23 dalle 9 alle 19 e domenica 24 dalle 7:30 alle 8:30).</p>
      <p><b><i>Info</i></b>: www.teamarathon.it</p>
      <related>
        <a href="https://www.tuttosport.com/archivio/altri-sport/running"/>
        <a href="https://www.tuttosport.com/news/altri-sport/running/2019/11/22-63650370/scopri_il_percorso_della_sorrento_positano_27_km_mancano_pochi_giorni/?related_news"/>
        <a href="https://www.tuttosport.com/news/altri-sport/running/2019/11/20-63583461/36_asics_firenze_marathon_9_000_runners_al_via/?related_news"/>
        <a href="https://www.tuttosport.com/news/altri-sport/running/2019/11/20-63569556/pronta_la_lista_di_56_atleti_per_risolvere_il_caso_schwazer/?related_news"/>
        <a href="https://www.tuttosport.com/news/altri-sport/running/2019/11/19-63528411/alfonso_coppola_all_esordio_della_t-fast_42k_racconta_la_sua_storia/?related_news"/>
      </related>
    </article>
  </body>
</html>