<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/tsipras-gia-omogeneis-h-nd-toys-koroideyei-psilo-gazi"/>
    <meta property="og:site_name" content="Documento"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Τσίπρας για ομογενείς: Η ΝΔ τους κοροϊδεύει ψιλό γαζί"/>
    <meta property="og:description" content="Για εμπαιγμό των ομογενών κατηγόρησε τη Νέα Δημοκρατία ο Αλέξης Τσίπρας απαντώντας σε σχετική ερώτηση στην ανοιχτή συνέλευση στη Νίκαια το βράδυ της Πέμπτης, σχετικά με την πρόταση που έχει καταθέσει για την ψήφο των Ελλήνων του εξωτερικού, ενώ κάλεσε την κυβέρνηση να επανεξετάσει τη στάση της."/>
  </head>
  <body>
    <article>
      <h1>Τσίπρας για ομογενείς: Η ΝΔ τους κοροϊδεύει ψιλό γαζί</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Newsroom</a></address>
      <h4>Για εμπαιγμό των ομογενών κατηγόρησε τη Νέα Δημοκρατία ο Αλέξης Τσίπρας απαντώντας σε σχετική ερώτηση στην ανοιχτή συνέλευση στη Νίκαια το βράδυ της Πέμπτης, σχετικά με την πρόταση που έχει καταθέσει για την ψήφο των Ελλήνων του εξωτερικού, ενώ κάλεσε την κυβέρνηση να επανεξετάσει τη στάση της.</h4>
      <p>Ο πρόεδρος του ΣΥΡΙΖΑ είπε πως <b>«εκεί που καταλήγει η ΝΔ είναι σε μία πρόταση που μόνο την ομογένεια δεν αφορά»</b>, καθώς “καταλήγουν σε μια πρόταση όπου για να ψηφίσει κάποιος πρέπει να έχει φύγει μετά το 1980 και πρέπει να έχει να αποδείξει ότι έζησε 2 χρόνια στη χώρα”.</p>
      <p>«Ε, με συγχωρείτε. Ποιος ομογενής το έχει κάνει αυτό… Ποιος ομογενής;», διερωτήθηκε.</p>
      <p>Στο πλαίσιο αυτό ο Αλέξης Τσίπρας<b> κάλεσε τη ΝΔ να επανεξετάσει τη στάση της,</b> τονίζοντας πως «εγώ λοιπόν από εδώ τους καλώ να το ξανασκεφθούν, να ξανασκεφθούν την πρότασή μας. Η πρότασή μας είναι τεκμηριωμένη, αφορά την ομογένεια. Όσοι μας ακούν ή θα μας ακούσουνε ομογενείς συμπολίτες μας στην Αμερική στην Αυστραλία, να καταλάβουν ότι <b>τους κοροϊδέψανε ψιλό γαζί».</b></p>
      <p>
        <b>Διαβάστε επίσης: </b>
        <a href="https://www.documentonews.gr/article/to-karfi-toy-tsipra-gia-endexomeno-prowrwn-eklogwn-to-2020">
          <b>Το «καρφί» του Τσίπρα για ενδεχόμενο πρόωρων εκλογών το 2020</b>
        </a>
      </p>
      <p>Επανήλθε, έτσι, στο πνεύμα της πρότασης του ΣΥΡΙΖΑ, υπενθυμίζοντάς την παράλληλα, λέγοντας: “Εμείς αυτό που προτείναμε ήταν να αφήσουμε τα κόλπα με τους ομογενείς και να μην βάζουμε την ομογένεια σε γαλάζια και κόκκινα καφενεία. Αυτό προτείναμε. Και να ψηφίζουν όμως όλοι. Αλλά να βγάζουν τους δικούς τους υποψήφιους, και να βγάλουμε από 3 έως 8 έδρες στη Βουλή”. Την πρόταση αυτή την απέρριψε η ΝΔ, διότι όπως εκτίμησε: “αυτοί ήθελαν να δημιουργήσουν προϋποθέσεις και συνθήκες αλλοίωσης του εκλογικού σώματος. Και βεβαίως αυτό απαιτεί 200 ψήφους”.</p>
      <p>Στρέφοντας την <b>κριτική του στη στάση του Τάκη Θεοδωρικάκου</b> είπε: «Έβαλε το ΚΚΕ κάποιες εν πάση περιπτώσει προϋποθέσεις κι έρχονται τώρα και λένε τις ικανοποιούμε όλες. Γιατί; Για να αποδείξει εδώ ο συντοπίτης σας ο υπουργός Εσωτερικών ότι είναι μεγάλος μεταρρυθμιστής».</p>
      <p>Και συνόψισε τη σχετική αναφορά του ως εξής: «με συγχωρείτε μια τρύπα στο νερό είναι αυτό. Δεν είναι μεταρρύθμιση”, καλώντας συγχρόνως όσους «μας ακούν ή θα μας ακούσουνε, ομογενείς συμπολίτες μας στην Αμερική στην Αυστραλία, να καταλάβουν ότι τους κοροϊδέψανε ψιλό γαζί και να συνειδητοποιήσουν ότι με την πρότασή μας μπορεί να υπάρξει διέξοδος και λύση».</p>
      <p>Κλείνοντας την αναφορά του έκανε λόγο, ειδικότερα<b>, για μια λύση που «δεν θα αλλοιώνει τους συσχετισμούς στη χώρα</b> γιατί και αυτό δεν είναι σωστό, ιδίως όταν σκέφτονται να επαναφέρουν την ενισχυμένη αναλογική και τις 50 έδρες μπόνους, που με μια ψήφο διαφορά θα παίρνει 50 έδρες ο πρώτος και άρα θα αισθάνεται ο πολίτης που φορολογείται στην Ελλάδα μειονεκτικά, απέναντι στον πολίτη που τον φορολογεί ο Τραμπ, αν η δική του ψήφος θα κρίνει το που θα πάνε οι 50 έδρες».</p>
      <p>Και ταυτόχρονα τόνισε: «Από την άλλη, όμως, είναι μια διέξοδος ώστε να έχουν το δικαίωμα του εκλέγειν και του εκλέγεσθαι αυτοί οι άνθρωποι. Και αυτό που φέρνει η κυβέρνηση δεν δίνει αυτό το δικαίωμα».</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>