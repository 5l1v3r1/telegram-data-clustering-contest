<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/salute/ricerca/calvizie_dermatologa_terapia_pazienti_cura-4879729.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Calvizie, la dermatologa Pucci Romano: «Non è stata scoperta la terapia, serve cautela: oggi curiamo solo i sintomi»"/>
    <meta property="og:description" content="«Scoprire un gene non significa scoprire una terapia ma vuol dire aver capito come succede qualcosa. Da qui a capire come si inibisce quel gene ce ne vuole». A essere prudente sulla..."/>
  </head>
  <body>
    <article>
      <h1>Calvizie, la dermatologa Pucci Romano: «Non è stata scoperta la terapia, serve cautela: oggi curiamo solo i sintomi»</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Giampiero Valenza</a></address>
      <p>«Scoprire un gene non significa scoprire una terapia ma vuol dire aver capito come succede qualcosa. Da qui a capire come si inibisce quel gene ce ne vuole». A essere prudente sulla ricerca che individua il gene della<a href="http://www.ilmessaggero.it/t/calvizie"> calvizie</a> è la dermatologa Pucci Romano, presidente di Skineco, associazione scientifica di ecodermatologia e docente di Terapie speciali dermatologiche all’università Tor Vergata e di Cosmetologia applicata alla dermatologia all'Università Cattolica del Sacro Cuore, Roma.</p>
      <p>
        <a href="https://salute.ilmessaggero.it/ricerca/perdita_capelli_rimedi_stress_cause_cosa_fare-4877364.html">Calvizie, la causa è nella mutazione genetica di una proteina</a>
      </p>
      <p>Lo <b><a href="https://www.ilmessaggero.it/salute/ricerca/calvizie_perdita_capelli_rimedi_stress_cause_cosa_fare-4877364.html">studio</a></b>, condotto sui maiali e pubblicato sulla rivista scientifica Faseb Journal ha individuato la mutazione genetica alla base della calvizie ereditaria. La chiave è nel gene che produce la proteina Map2.</p>
      <p>«Questa scoperta apre uno scenario su quella che potrebbe essere una manipolazione genetica, come lo è per i tumori e le malattie geneticamente trasmesse – aggiunge - La calvizie rimane una condizione abbastanza difficile. Oggi usiamo terapie che curano i sintomi e non le cause».</p>
      <p>«Il consiglio da dare a chi soffre di alopecia è di iniziare a curarsi comunque il prima possibile – prosegue la dermatologa – Ci sono cure che stanno dando buone risposte. Non possiamo essere sedotti però da chi oggi dice ‘fai il test del dna’ o l’esame del capello. Ricordo che la figura del tricologo non esiste: il tricologo (cioè, chi studia il capello) è il dermatologo. Vedo tanti giovani che con lo spauracchio della calvizie rimangono in trappola di situazioni speculative e truffe vere e proprie con esborsi economici paurosi. Tra trattamenti e massaggi ho visto persone sborsare dai 3 ai 5mila euro a programma. La cosa vergognosa è che fanno firmare loro anche un contratto con tanto di penale, proprio perché sanno di essere nel torto».</p>
      <p>Per alcune alopecie sono stati trovati legami anche con le alterazioni del microbiota cutaneo, cioè dell'insieme dei 'batteri buoni' che vivono nella pelle. Anche per questo Skineco, insieme a Microbiotica, ha organizzato un incontro a Eataly Roma dal titolo “Di pelle e di pancia. Alimentazione, microbiota, dermocompatibilità”, per il prossimo 29 novembre.</p>
      <footer>Ultimo aggiornamento: 18:28<br/>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/salute/ricerca/perdita_capelli_rimedi_stress_cause_cosa_fare-4877364.html"/>
      </related>
    </article>
  </body>
</html>