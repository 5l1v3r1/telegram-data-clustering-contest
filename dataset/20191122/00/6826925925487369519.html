<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://burunen.ru/site/news?id=30138"/>
    <meta property="og:site_name" content="БУРЯАД YНЭН"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="​Хониной арһа элдэлгээр мүрысөөн Улаан-Үдэдэ эхилбэ"/>
    <meta property="og:description" content="Буряад уласта анха түрүүшынхиеэ арһа элдэлгээр мүрысөөн эмхидхэгдэнэ"/>
  </head>
  <body>
    <article>
      <h1>​Хониной арһа элдэлгээр мүрысөөн Улаан-Үдэдэ эхилбэ</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>Байгша оной ноябриин 22-25-най үдэрнүүдтэ Буряад уласта анха түрүүшынхиеэ арһа элдэлгээр мүрысөөн эмхидхэгдэнэ. Уласай чемпионат хоёр шэглэлээр үнгэрхэ: арһа элдэлгээр болон хониной арһаар үндэһэн хубсаһа оёхо юм.</p>
      <p>Мүрысөөн-үзэсхэлэндэ Буряад Уласай аймагуудай, Улаан-Үдын, Шэнэхээн нютаг зоной эблэлэй түлөөлэгшэд – дүн хамта 13 уран гартан хабаадана. Хабаадагша бүхэн үзэсхэлэндэ элдэһэн арбан арһа дэлгээхэ ёһотой. Тиихэдэ арһан хэр сэбэр бэ, хатуу гэхэ мэтэ талануудаар сэгнэгдэхэ.</p>
      <p>Арһа элдэлгээр мүрысөөнэй шшүүгшэдэй түрүүлэгшэ - XXIV Бандида Хамба лама Дамба Аюшеев. Шүүгшэдэй тоодо Сэлэнгэ аймагай засаг дарга Станислав Дашиевич Гармаев; Зүүн Сибириин гүрэнэй технологическа ехэ һургуулиин багша, технологическа эрдэмэй доктор Вера Дашиевна Раднаева; Буряад уласай Үндэһэн музейн ахалагша мэргэжэлтэн Любовь Филипповна Левитина; Зүүн Сибириин гүрэнэй технологическа ехэ һургуулиин багша, технологическа эрдэмэй кандидат Галина Дмитриевна Васильева; модельер-дизайнер, «Fashion Room» мастерскойн хүтэлбэрилэгшэ Игорь Вячеславович Сарапулов гэгшэд оронхой.</p>
      <p>Ородой Холбоото Уласай Буддын шажанай заншалта Сангха, Буряад уласай уран бүтээлэй түб болон уласай Үндэһэн музей хэмжээ ябуулга эмхидхэнэ.</p>
      <p>
        <i>Буряад Уласай соёлой яаманай мэдээсэлэй албанай гэрэл зураг</i>
      </p>
    </article>
  </body>
</html>