<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/hayat-haberleri/cep-herkulu-bu-kez-sinemada-rekor-deneyecek-1391121"/>
    <meta property="og:site_name" content="Karar.com"/>
    <meta property="article:published_time" content="2019-11-22T00:46:00+00:00"/>
    <meta property="og:title" content="Cep Herkülü bu kez sinemada rekor deneyecek"/>
    <meta property="og:description" content="Bu hafta vizyona girecek üç yeni film arasında en çok dikkat çeken, dünya rekorlarını alt üst eden milli halterci Naim Süleymanoğlu’nun hayatının anlatıldığı ‘Cep Herkülü: Naim Süleymanoğlu’ yapımı olacak. Çekimleri Avustralya’nın Melburn şehriyle, Bulgaristan, Türkiye, Moskova, Brezilya, İngiltere ve ABD’de gerçekleşen filmde milli haltercimizi Türk anne ile Hollandalı bir babanın çocuğu olan 19 yaşındaki Hayat Van Eck canlandırıyor."/>
  </head>
  <body>
    <article>
      <h1>Cep Herkülü bu kez sinemada rekor deneyecek</h1>
      <address>
        <time datetime="2019-11-22T00:46:00+00:00">22 Nov 2019, 00:46</time>
      </address>
      <p>
        <b>Bu hafta vizyona girecek üç yeni film arasında en çok dikkat çeken, dünya rekorlarını alt üst eden milli halterci Naim Süleymanoğlu’nun hayatının anlatıldığı ‘Cep Herkülü: Naim Süleymanoğlu’ yapımı olacak. Çekimleri Avustralya’nın Melburn şehriyle, Bulgaristan, Türkiye, Moskova, Brezilya, İngiltere ve ABD’de gerçekleşen filmde milli haltercimizi Türk anne ile Hollandalı bir babanın çocuğu olan 19 yaşındaki Hayat Van Eck canlandırıyor.</b>
      </p>
      <p>
        <b>SALİHA SULTAN</b>
      </p>
      <p>Sinema salonlarında bu hafta 1’i yerli, 3 film vizyona giriyor. Haftanın öne çıkan filmi ‘Cep Herkülü: Naim Süleymanoğlu’nun yapımcısı 2017’de sinemaseverleri göz yaşına boğan ‘Ayla’ filminin yapımcısı Mustafa Uslu. Türk sinemasında son yıllarda sevindirici bir şekilde artan biyografi türünde vizyona giren film, Bulgaristan adına halterde 15 yaşında dünya rekoruna imza atan, adının değiştirilmesi üzerine Bulgaristan’da yaşayan Türklerin maruz kaldığı zulme dikkati çekmek için 1986’da Türkiye’nin Melbourn’de bulunan Türk büyük Elçiliğine sığınan, dönemin Başbakanı Turgut Özal tarafından özel uçakla  Türkiye’ye getirilen ve Türkiye’ye birçok rekor ve madalya kazandırarak 18 Kasım 2017’de yaşama veda eden milli haltercimiz Naim Süleymanoğlu’nun azim dolu yaşam hikayesini anlatıyor. Çekimleri Avustralya’nın Melburn şehriyle, Bulgaristan, Türkiye, Moskova, Brezilya, İngiltere ve ABD’de gerçekleşen filmde milli haltercimizi Türk anne, Hollandalı bir babanın çocuğu olan 19 yaşındaki Hayat Van Eck canlandırıyor.</p>
      <figure>
        <img src="https://static.karar.com/img/article_detail/19-11/22/2-1574371583.jpg"/>
      </figure>
      <p>İlk başrolüne hazırlanırken her gün 20 kg’lık çanta taşıdığını belirten oyuncunun performansı da sinema dünyasında merak konusu olan filmde, milli haltercimizin babasını usta oyuncu Yetkin Dikinciler, annesini ise Selen Öztürk, halter yeteneğini fark ederek onu dünya spor arenasına taşıyan ilk antrenörü Enver Türkileri’yi ise Gürkan Uygun canlandırıyor.</p>
      <figure>
        <img src="https://static.karar.com/img/article_detail/19-11/22/5.jpg"/>
      </figure>
      <p>Yönetmen Özer Feyzioğlu’nun ilk yönetmenlik tecrübesi olan filmin senaryosuna Barış Pirhasan müziklerine ise Fahir Atakoğlu imza attı. Rap müziğin sevilen ismi Eypio’nun film için bestelediği ‘Bir derdin varsa söyle, Naim gelir kaldırır’ sözleriyle bestelediği şarkı ise youtube’da yaklaşık 10 milyon kişi tarafından izlendi.</p>
      <p>
        <b>KORKU YÖNETMENİ FLANAGAN’DAN STEPHEN KİNG UYARLAMASI</b>
      </p>
      <p>Bugün vizyona giren yabancı yapım Gerilim ustası Stephen King’den uyarlanan haftanın diğer yabancı filmi ‘Doktor Uyku’ (Doctor Sleep) korku türünde kısa sürede ses getiren filmlere imza atan yönetmen Mike Flanagan’ın imzasını taşıyor. Sinema eleştirmenlerinin Stanley Kubrick imzalı ‘Cinnet-The Shining’le kıyasladığı korku türündeki filmde Ewan McGregor, Rebecca Ferguson ve Kyliegh Curran rol alıyor. Film, Dan Torrance’nin Overlook’da henüz bir çocukken geçirdiği travmanın korkularını hala geri dönülemez bir şekilde yaşadığı sırada tanıştığı Abra ile biraz huzur bulmasının ardından sahip oldukları özel ‘parlama’ gücünü fark etmeleriyle tarikat ve ölümsüzlük çemberinde gelişen olayları gerilimli bir şekilde izleyiciye aktarıyor. ‘Üzgünüz, Size Ulaşamadık’ (Sorry We Missed You) filmi ise, yönetmen Ken Loach’ın bir kapitalizm eleştirisi olarak perdeye geliyor. Bu yıl Cannes’de ‘Altın Palmiye’ için yarışan, Kris Hitchen, Debbie Honeywood, Rhys Stone’un baş rollerinde yer aldığı dram türündeki filmde, 2008 ekonomik krizinde işini kaybeden Ricky’nin gittikçe büyüyen borçlarla boğuşmasını ve ailesini bu durumdan kurtarmak için bir kargo şirketinde işe başlamasını anlatıyor.</p>
    </article>
  </body>
</html>