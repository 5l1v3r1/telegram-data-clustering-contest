<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/bmw-jev-elektricni-i4-prihaja-leta-2021.html?RSSe22a618662c4457d7ee8148ab07c40fe"/>
    <meta property="og:site_name" content="Računalniške novice"/>
    <meta property="article:published_time" content="2019-11-22T00:30:00+00:00"/>
    <meta property="og:title" content="BMW-jev električni i4 prihaja leta 2021"/>
    <meta property="og:description" content="BMW je leta 2013, ko je izdal električni model i3, prehitel vso konkurenco na trgu električnih avtomobilov. Kljub temu pa je bil mestni i3 preveč »čudaški« ali »nenavaden«, da bi p"/>
  </head>
  <body>
    <article>
      <h1>BMW-jev električni i4 prihaja leta 2021</h1>
      <address>
        <time datetime="2019-11-22T00:30:00+00:00">22 Nov 2019, 00:30</time>
      </address>
      <p>BMW je leta 2013, ko je izdal električni model i3, prehitel vso konkurenco na trgu električnih avtomobilov. Kljub temu pa je bil mestni i3 preveč "čudaški" ali "nenavaden", da bi masovno prepričal uporabnike. Proizvodnja i3-ja se nadaljuje, BMW pa že razvija električno limuzino i4, ki naj bi bila postavljena ob bok Tesli, ki trenutno kraljuje na trgu električnih vozil. BMW je že predstavil tudi preliminarne specifikacije nove limuzine.</p>
      <p>Ob izidu bo osnovna verzija modela i4 od 0 do 100 km/h sposobna pospešiti v približno štirih sekundah, bo pa najvišja možna hitrost elektronsko omejena na 200 km/h. 80-kilovatna baterija, ki bo tehtala približno 550 kilogramov, bo modelu i4 omogočila doseg 600 kilometrov. Ta številka nas navdaja z optimizmom, je pa seveda vprašanje, ali je tudi realna. Gre za oceno na evropskem testnem ciklu WLTP, medtem ko pričakujemo, da bo ameriški cikel dal drugačne, nižje rezultate, kar se tiče samega dosega. Ne glede na vse pričakujemo, da bo na koncu realno govoriti o dosegu okrog 480 kilometrov.</p>
      <p>BMW bi naj po pisanju portala Roadshow ponudil več različnih variant limuzine, z različnimi dosegi in izhodi za polnjenje. i4 bo zgrajen na modularni platformi, ki omogoča električno vozno enoto – ta vključuje motor, prenos in elektroniko – pozicionirano na prednji ali zadnji osi. To posledično omogoča prednji ali zadnji pogon ter seveda pogona na vsa štiri kolesa. Prvi i4 bo po vsej verjetnosti na prodaj z dvojnim motorjem in pogonom na vsa štiri kolesa.</p>
      <p>Pričakujemo lahko, da bo novi i4 prevzel dizajn koncepta <a href="https://www.digitaltrends.com/cars/bmw-i-vision-dynamics-concept/">BMW i Vision Dynamics</a>. To pomeni, da si i4 ne bo delil zgolj platforme z ostalimi električnimi modeli. Z ostalimi modeli BMW serije 3 si bo delil tudi DNK. To bo ponovno omogočilo, da bo BMW lahko proizvajal avtomobile z notranjim izgorevanjem, hibride in v celoti električne modele na isti proizvodni liniji.</p>
      <p>BMW i4 bo že deležen najnaprednejše baterijske tehnologije, ki bo učinkoviteje upravljala s hitrim polnjenjem. Po BMW-jevih napovedih bi lahko to pomenilo, da bo i4 po samo šestih minutah napolnil baterijo za 10 kilometrov dosega. Prej omenjeni i3 potrebuje za tak doseg 17 minut polnjenja. BMW je še dodal, da bo za 80 odstotkov baterije i4 potrebno polniti 35 minut na 150-kilovatni hitri polnilnici.</p>
      <p>BMW bo začel s proizvodnjo novega i4 v domačem Münchnu leta 2021. Pred izidom novega i4 BMW načrtuje izdajo električne verzije modela <a href="https://www.digitaltrends.com/cars/2020-bmw-x3-m-x4-m-first-drive-review/">X3</a>, večjega "crossoverja" <a href="https://www.digitaltrends.com/cars/bmw-inext-will-be-an-electric-autonomous-connected-tech-flagship/">iNext</a>. BMWjev Mini pa bo naslednje leto izdal še električnega <a href="https://www.digitaltrends.com/cars/2020-mini-cooper-se-electric-car-pricing-and-us-launch-date/">Cooper SE</a>.</p>
      <footer>Povezave: <a href="https://www.digitaltrends.com/cars/bmw-i4-electric-car-launching-in-2021-with-over-300-mile-range-report/">DigitalTrends</a></footer>
    </article>
  </body>
</html>