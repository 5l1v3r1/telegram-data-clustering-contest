<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10734--davisuv-pohar-jako-fotbalove-mistrovstvi-sveta-zmenu-ale-potreboval-mysli-si-murray"/>
    <meta property="og:site_name" content="Tenisový svět"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Davisův pohár jako fotbalové mistrovství světa. Změnu ale potřeboval, myslí si Murray"/>
    <meta property="og:description" content="Není dokonalý, ale je třeba mu dát šanci. Britský deblový specialista Jamie Murray se v ohlasech pro BBC rozhovořil o novém formátu Davisova poháru. Podle bývalé světové jedničky ve čtyřhře neumožnil starý systém týmové soutěže nastoupit v průběhu roku těm nejlepším tenistům."/>
  </head>
  <body>
    <article>
      <h1>Davisův pohár jako fotbalové mistrovství světa. Změnu ale potřeboval, myslí si Murray</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>
        <b>Není dokonalý, ale je třeba mu dát šanci. Britský deblový specialista Jamie Murray se v ohlasech pro BBC rozhovořil o novém formátu Davisova poháru. Podle bývalé světové jedničky ve čtyřhře neumožnil starý systém týmové soutěže nastoupit v průběhu roku těm nejlepším tenistům.</b>
      </p>
      <p>„Špičkoví hráči se akce často nemohli zúčastnit. Ne snad proto, že by nechtěli, nebo že by neměli Davis Cup rádi. Byl to ale zkrátka až příliš velký zásah do jejich nabitých plánů,“ vysvětluje svůj pohled na věc člen britského týmu, který v pátek večer čeká čtvrtfinálové měření sil proti Německu.</p>
      <p>„Pokud jste se s týmem dostali až do finále, mohlo jít až o osm týdnů, které byste původně plánovali jinak. Navíc se hrálo po grandslamech, Turnaji mistrů či dalších velkých akcích. Načasování takových zápasů nebylo ideální,“ pokračoval muž, jenž s Velkou Británií Davisův pohár před čtyřmi lety ovládl.</p>
      <p>Ten přidal i postřehy přímo z Madridu. „Je tady spoustu skvělých hráčů, tenisté rádi reprezentují svou zemi. Hvězdnému obsazení jistě pomohla i finanční injekce od Kosmosu, pro některé to určitě mohla být pobídka k účasti,“ nezastírá bratr populárnějšího Andyho.</p>
      <p>Asi největší obavy panovaly ohledně jednotného místa konání. Davisův pohár tím přišel o svou nezaměnitelnou atmosféru. „I tak věřím, že si lidé na turnaj cestu najdou a budou hráče podporovat. Má potenciál být skvělou akcí,“ přeje si Murray a přirovnal daviscupové zápolení v novém kabátku k fotbalovému šampionátu.</p>
      <p>„I na mistrovství světa ve fotbale jsou slabší zápasy, které nevyprodají ochozy. Tady je to podobné. Doufám však, že během vyřazovacích bojů již budou tribuny plné a okoření duely výtečnou atmosférou, která udělá z Davisova poháru ten nejlepší tenisový turnaj vůbec,“ zůstává optimistou sedminásobný grandslamový šampion.</p>
      <p>Nový týdenní turnaj si za účasti osmnácti národních týmů odbývá tento týden v Madridu svou premiéru. Financována je barcelonským zadákem Gerardem Piquém, resp. jeho investiční společností Kosmos. Ta hodlá do Davisova poháru v horizontu 25 let napumpovat tři miliardy amerických dolarů.</p>
      <footer>Filip Lefenda, foto: Twitter: Jamie Murray</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10733--davis-cup-srbsko-s-djokovicem-konci-ve-ctvrtfinale"/>
      </related>
    </article>
  </body>
</html>