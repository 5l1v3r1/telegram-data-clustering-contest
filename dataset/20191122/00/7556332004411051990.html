<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.quotidianosanita.it/lettere-al-direttore/articolo.php?articolo_id=79033"/>
    <meta property="og:site_name" content="quotidianosanità.it"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Pronto Soccorso. C’è bisogno di soluzioni strutturali"/>
    <meta property="og:description" content="- Gentile Direttore, la recente presa di posizione, corale e unitaria, dei Direttori di Pronto Soccorso e Medicina d’Urgenza italiani – il documento conclusivo dell’Accademia dei Direttori, firmato da circa 200 professionisti  – costituisce probabilmente la più importante dichiarazione d’intenti degli ultimi anni nel panorama del Servizio Sanitario Nazionale.   Prima ancora che sui contenuti è doveroso riflettere sulle motivazioni e sull’autorevolezza di tale presa di posizione: non ci risultano precedenti simili e ci pare ineludibile l’imperativo di confrontarsi con le proposte di un tal numero di Direttori di Struttura Complessa.   Partendo dalla constatazione della crisi del Sistema dell’Emergenza, confrontandosi con le soluzioni che, a macchia di leopardo, le Regioni stanno mettendo in campo (tutte soluzioni emergenziali, al ribasso e di dubbia sostenibilità giuridica), nella piena consapevolezza che la soluzione definitiva della crisi giungerà solo fra un considerevole numero di anni attraverso l’invocato…"/>
  </head>
  <body>
    <article>
      <h1>Pronto Soccorso. C’è bisogno di soluzioni strutturali</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>
        <pic src="http://www.quotidianosanita.it/lettere-al-direttore/../../img_prima/front4600081.jpg" width="150" height="150"/>
      </p>
      <p>- <i>Gentile Direttore</i>,<br/>la recente presa di posizione, corale e unitaria, dei Direttori di Pronto Soccorso e Medicina d’Urgenza italiani – il <a href="http://www.quotidianosanita.it/lavoro-e-professioni/articolo.php?articolo_id=78824">documento conclusivo dell’Accademia dei Direttori</a>, firmato da circa 200 professionisti  – costituisce probabilmente la più importante dichiarazione d’intenti degli ultimi anni nel panorama del Servizio Sanitario Nazionale.<br/> <br/>Prima ancora che sui contenuti è doveroso riflettere sulle motivazioni e sull’autorevolezza di tale presa di posizione: non ci risultano precedenti simili e ci pare ineludibile l’imperativo di confrontarsi con le proposte di un tal numero di Direttori di Struttura Complessa.<br/> <br/>Partendo dalla constatazione della crisi del Sistema dell’Emergenza, confrontandosi con le soluzioni che, a macchia di leopardo, le Regioni stanno mettendo in campo (tutte soluzioni emergenziali, al ribasso e di dubbia sostenibilità giuridica), nella piena consapevolezza che la soluzione definitiva della crisi giungerà solo fra un considerevole numero di anni attraverso l’invocato incremento del numero di borse per la specializzazione, i Direttori si pongono il problema del governo della crisi attuale, interrogandosi non solo sul piano delle soluzioni organizzative definitive, ma anche sul drammatico problema delle necessità immediate e della gestione della transizione, che si annuncia lunga e difficoltosa.</p>
      <p> <br/>La questione sul tavolo è se l’attesa del regime definitivo (tra non meno di cinque anni) possa essere gestita ricorrendo a soluzioni locali, fondate sul lavoro precario e temporaneo di Colleghi ai quali non verrebbe offerta la prospettiva di una dignitosa e riconosciuta professionalizzazione, privando gli stessi Colleghi di una degna motivazione e i Direttori di struttura degli strumenti minimi per poter governare tale periodo.<br/> <br/>Quale sia l’obiettivo finale è chiaro a tutti: un definitivo regime di ingresso per specializzazione, al pari di ogni altra disciplina ospedaliera, nell’interesse del Cittadino e a tutela e riconoscimento della dignità e della competenza degli specialisti in Medicina d’Emergenza Urgenza.<br/>Ma, pur nella nitida chiarezza dell’obiettivo finale, raggiungibile dopodomani, il problema dell’oggi e del domani non può essere lasciato all’improvvisazione, alla dequalificazione e alla demotivazione.<br/> <br/>È questo il significato del messaggio dei Direttori italiani di Pronto Soccorso: coloro che sostengono la responsabilità della gestione clinica e organizzativa dell’emergenza urgenza, i professionisti che rappresentano la massima espressione della Medicina d’Urgenza nel SSN, richiedono gli strumenti per poter realmente governare i servizi, proponendosi responsabilmente come coordinatori e gestori del momento emergenziale che viviamo e ricercando la piena intesa con l’Università e le Istituzioni.<br/> <br/>Le proposte contenute nel documento dei Direttori disegnano una possibile soluzione strutturale al problema della carenza di medici, in un’ottica di continuità del servizio e di governo del sistema che si proietta nel futuro da tutti auspicato ma che si concentra anche sul presente: si tratta di proposte la cui attuazione sarebbe inevitabilmente complessa, coinvolgendo il Ministero della Salute così come quello dell’Università e le Regioni.<br/> <br/>Alle Istituzioni sta il compito di decidere se l’emergenza debba essere gestita con rimedi semplici ma parziali ed episodici, ignorando le criticità che già oggi sono drammaticamente presenti, o se debba essere messo in campo un disegno più complesso ma strutturale, che richiede un forte impegno e la ricerca di soluzioni condivise.<br/> <br/>I decisori hanno in mano la possibilità di garantire sin da oggi il Sistema dell’Emergenza del futuro, contando sulle competenze e sulla professionalità della comunità dei Direttori di Medicina d’Urgenza, ma anche giocando essi stessi un ruolo cruciale nel campo della programmazione e della concertazione, fronteggiando le problematiche che inevitabilmente emergeranno dalla soluzione emergenziale di una grave crisi.<br/> <br/>Qualcuno ha detto che “si cresce per crisi”: certamente in questa crisi c’è, paradossalmente, l’occasione per garantire sin da oggi il futuro Sistema dell’Emergenza Urgenza. Servono l’impegno e il coraggio delle Istituzioni, così come la professionalità e la competenza dei tecnici. Certi del fatto che entrambi, decisori e operatori, condividono gli stessi valori fondanti: quel Diritto alle Cure, costituzionalmente sancito, che non può esistere senza un efficiente sistema dell’Emergenza Urgenza.<br/> <br/><b><i>Francesco Rocco Pugliese</i></b><br/><i>Presidente SIMEU</i><br/> <br/><b><i>Fabio De Iaco</i></b><br/><i>Responsabile Formazione SIMEU</i><br/> <br/><b><i>Andrea Fabbri</i></b><br/><i>Direttore Centro Studi SIMEU</i></p>
    </article>
  </body>
</html>