<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/State/2019/11/22014156/Gun-fired-to-intimidate-Tamil-Nadu-fishermen.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="தமிழக மீனவர்களை மிரட்ட துப்பாக்கிச்சூடு நடத்திய இலங்கை கடற்படை கப்பலால் மோதியதில் படகு சேதம்"/>
    <meta property="og:description" content="இலங்கை கடற்படை துப்பாக்கியால் சுட்டு மிரட்டியதுடன், தமிழக மீனவர்களை விரட்டியடித்தனர்."/>
  </head>
  <body>
    <article>
      <h1>தமிழக மீனவர்களை மிரட்ட துப்பாக்கிச்சூடு நடத்திய இலங்கை கடற்படை கப்பலால் மோதியதில் படகு சேதம்</h1>
      <h2>இலங்கை கடற்படை துப்பாக்கியால் சுட்டு மிரட்டியதுடன், தமிழக மீனவர்களை விரட்டியடித்தனர்.</h2>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>ராமேசுவரம்,இலங்கை கடற்படை துப்பாக்கியால் சுட்டு மிரட்டியதுடன், தமிழக மீனவர்களை விரட்டியடித்தனர். கப்பலைக் கொண்டு மோதியதில் படகு சேதம் அடைந்தது.ராமேசுவரத்தில் இருந்து நேற்று முன்தினம் 400-க்கும் மேற்பட்ட விசைப் படகுகளில் 2 ஆயிரத்துக்கும் மேற்பட்ட மீனவர்கள் வடக்கு கடலான பாக்ஜலசந்தி கடல் பகுதிக்கு மீன் பிடிக்க சென்றனர். கச்சத்தீவு அருகே நடுக்கடலில் மீன்பிடித்துக் கொண்டிருந்தபோது, 5 ரோந்து கப்பல்களில் வந்த இலங்கை கடற்படையினர் ஒரு கப்பலில் இருந்து வானத்தை நோக்கி 2 முறை துப்பாக்கியால் சுட்டு மிரட்டினர்.</p>
      <p>இதைக்கண்டு பயந்து போன ராமேசுவரத்தை சேர்ந்த மீனவர்கள் வேகமாக வலைகளை எடுத்துக்கொண்டு அங்கிருந்து வேறு பகுதியை நோக்கி மீன் பிடிக்க சென்றனர்.அவர்களை விரட்டி வந்து ஒரு படகு மீது வேகமாக ரோந்து கப்பலை வைத்து இலங்கை கடற்படையினர் மோதினர். இதில் அந்த படகு சேதம் அடைந்தது. மேலும் இலங்கை கடற்படையினர் அந்த படகில் இருந்த மீனவர்களை எச்சரிக்கை செய்தும் அனுப்பி வைத்தனர்.இலங்கை கடற்படை துப்பாக்கியால் சுட்டு விரட்டியடித்ததால் நேற்று மிகவும் குறைந்த அளவு மீன்களுடன் மீனவர்கள் கரை திரும்பினார்கள். அது போல் கப்பலால் மோதியதில் சேதமான ராமேசுவரத்தை சேர்ந்த மூர்த்தி என்பவருக்கு சொந்தமான விசைப்படகும் துறைமுகம் அருகே கொண்டு வரப்பட்டு நங்கூரமிட்டு நிறுத்தி வைக்கப்பட்டுள்ளது.இலங்கையில் ஆட்சி மாற்றம் ஏற்பட்ட பின்னர் நடந்த இந்த சம்பவத்தால் தமிழக மீனவர்கள் அச்சம் அடைந்துள்ளனர்.</p>
    </article>
  </body>
</html>