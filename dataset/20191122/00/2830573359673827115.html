<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/serie-a/sampdoria/2019/11/22-63643520/sampdoria_ranieri_avverte_mi_aspetto_un_udinese_in_salute_/"/>
    <meta property="og:site_name" content="Tuttosport"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Sampdoria, Ranieri avverte: &quot;Mi aspetto un'Udinese in salute&quot;"/>
    <meta property="og:description" content="L'allenatore: &quot;La gara con l'Atalanta ci ha detto che lottando e soffrendo possiamo fare buone cose. A Rigoni chiedo continuità, in questi giorni gli ho visto fare cose egregie&quot;"/>
  </head>
  <body>
    <article>
      <h1>Sampdoria, Ranieri avverte: "Mi aspetto un'Udinese in salute"</h1>
      <h2>L'allenatore: "La gara con l'Atalanta ci ha detto che lottando e soffrendo possiamo fare buone cose. A Rigoni chiedo continuità, in questi giorni gli ho visto fare cose egregie"</h2>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p><b>GENOVA</b> - Domenica prossima la <b>Sampdoria</b> ospiterà l'<b>Udinese</b>, e il tecnico blucerchiato Claudio <b>Ranieri</b> ha parlato in conferenza stampa: <i>"La squadra riparte da un momento positivo. La gara con l'<b>Atalanta</b> ci ha detto che lottando e soffrendo possiamo fare buone cose. Dobbiamo partire dallo spirito di sacrificio che mettono in campo i ragazzi. Mi aspetto un'Udinese in salute. Una squadra che si compatta e riparte velocemente. Non avrà il punto di riferimento ma in avanti ci sono due giocatori che vanno in verticale. Lo vedremo domenica sera se la sosta ha fatto bene o male. Devo però dire che lavorare con la rosa fa davvero piacere"</i>. Sull'assenza di <b>Bereszynski</b>: <i>"Aveva avuto un inizio un po’ in sordina, almeno con me. Poi si era ripreso ed è arrivato questo infortunio. Come sostituto abbiamo <b>Depaoli</b>. Aspettiamo il polacco a braccia aperte ma non abbiamo paura"</i>. Ranieri disse prima della sosta che avrebbe lavorato sulla testa dei giocatori: <i>"Qualcosa è cambiato? Lo spero. Sono sempre come San Tommaso: se non vedo e tocco, non credo. <b>Quagliarella</b> sta facendo buone cose, è vicino a sbloccarsi. Chance per <b>Rigoni</b>? Sicuramente. In questi due allenamenti ha fatto cose egregie e vorrei che siano l'inizio di una continuità, cosa che chiedo a lui. Io cerco di mettere i miei nelle condizioni di far gol. Se so che una squadra va in difficoltà pressando alto, faccio così. Se invece posso far male ad un'altra attendendola, ecco che il mio atteggiamento sarà differente. Dovremo interpretare la gara con attenzione</i>".</p>
      <figure>
        <a href="https://www.tuttosport.com/foto/calcio/serie-a/2019/11/10-63262041/audero_insuperabile_la_samp_frena_l_atalanta/">
          <img src="https://cdn.tuttosport.com/images/2019/11/10/163910405-cadde4ce-8a3a-45a3-9126-001d0d71b3d4.jpg"/>
        </a>
        <figcaption>Audero insuperabile, la Samp frena l'Atalanta<br/><a href="https://www.tuttosport.com/foto/calcio/serie-a/2019/11/10-63262041/audero_insuperabile_la_samp_frena_l_atalanta/">Guarda la gallery</a></figcaption>
      </figure>
      <p><i>"Ogni partita è uno spartiacque. Ogni gara può essere quella giusta per farci prendere fiducia. Dobbiamo sapere che siamo in difficoltà e dobbiamo premunirci. Come?</i> Preparandoci al peggio. <i>Nella parte offensiva sto vedendo che i giocatori di qualità stanno entrando in sintonia con le mie idee. Se continuano a fare quanto fatto in allenamento, dovremo essere vicini allo sbloccarci. <b>Ekdal</b> ha ricevuto una botta, ha un ematoma importante ma più corre e più si scioglie. Non dovrebbe avere problemi. <b>Gabbiadini</b> sta bene. Onestamente, sono contento di tutti i ragazzi"</i>. Luca <b>Gotti</b>, da tecnico ad interim, è stato confermato sulla panchina friulana: <i>"Contano i risultati. Andato via <b>Tudor</b> la squadra sta facendo bene, è compatta, sta attenta dietro, è dura e arcigna e con pochi passaggi arriva dall'altra parte. Da secondo ha studiato bene e sta facendo rendere bene i giocatori".</i></p>
      <figure>
        <video src="http://media.tuttosport.com/videos/2019/11/12/cms_20191112_1211-sampferrero-vuole-florenzi-corrmp41573583463.mp4"/>
        <figcaption>Samp, Ferrero punta Florenzi</figcaption>
      </figure>
      <related>
        <a href="https://www.tuttosport.com/live/matchcentre/incontro.html?season=2019&amp;competition=21&amp;match=2021179"/>
        <a href="https://www.tuttosport.com/news/calcio/serie-a/sampdoria/2019/11/22-63636917/samp_ora_ranieri_mischia_le_carte/"/>
        <a href="https://www.tuttosport.com/news/calcio/serie-a/udinese/2019/11/21-63621327/udinese_si_rivede_pussetto_in_parte_con_il_gruppo/"/>
        <a href="https://www.tuttosport.com/archivio/calcio/serie-a/sampdoria"/>
        <a href="https://www.tuttosport.com/news/calcio/serie-a/sampdoria/2019/11/22-63636917/samp_ora_ranieri_mischia_le_carte/?related_news"/>
        <a href="https://www.tuttosport.com/news/calcio/serie-a/sampdoria/2019/11/21-63620418/sampdoria_jankto_udinese_siamo_piu_forti_ranieri_un_grande_in_tutto_/?related_news"/>
        <a href="https://www.tuttosport.com/news/calcio/serie-a/sampdoria/2019/11/21-63602560/sampdoria_bereszynski_ok_l_intervento_al_menisco/?related_news"/>
        <a href="https://www.tuttosport.com/news/calcio/serie-a/sampdoria/2019/11/20-63587620/sampdoria_bereszynski_intervento_al_menisco_in_polonia/?related_news"/>
      </related>
    </article>
  </body>
</html>