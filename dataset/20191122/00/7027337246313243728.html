<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699520/%D8%AD%D8%B1%D8%A7%D8%B3%D8%AA-%D8%AF%D8%A7%D9%86%D8%B4%DA%AF%D8%A7%D9%87-%D8%AA%D9%87%D8%B1%D8%A7%D9%86-%D9%87%D9%86%D9%88%D8%B2-%D8%A2%D9%85%D8%A7%D8%B1-%DA%A9%D8%A7%D9%85%D9%84%DB%8C-%D8%AF%D8%B1-%D9%85%D9%88%D8%B1%D8%AF-%D8%AA%D8%B9%D8%AF%D8%A7%D8%AF-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF%D9%87-%D9%88%D8%AC%D9%88%D8%AF-%D9%86%D8%AF%D8%A7%D8%B1%D8%AF-9-%D8%AF%D8%A7%D9%86%D8%B4%D8%AC%D9%88-%D8%A2%D8%B2%D8%A7%D8%AF-%D8%B4%D8%AF%D9%87%E2%80%8C%D8%A7%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="حراست دانشگاه تهران: هنوز آمار کاملی در مورد تعداد دانشجویان دستگیر شده وجود ندارد/ 9 دانشجو آزاد شده‌اند"/>
    <meta property="og:description" content="در حال حاضر آمار دقیقی به ما هم داده نمی‌شود و ما نمی‌دانیم ضابط دانشجو چه کسی بوده و کجا دستگیر شده است."/>
  </head>
  <body>
    <article>
      <h1>حراست دانشگاه تهران: هنوز آمار کاملی در مورد تعداد دانشجویان دستگیر شده وجود ندارد/ 9 دانشجو آزاد شده‌اند</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">عصر ايران</a></address>
      <p>
        <b>در حال حاضر آمار دقیقی به ما هم داده نمی‌شود و ما نمی‌دانیم ضابط دانشجو چه کسی بوده و کجا دستگیر شده است.</b>
      </p>
      <p> رئیس حراست دانشگاه تهران با بیان اینکه تا روز چهارشنبه عصر ۹ دانشجو بازداشت شده آزاد شده‌اند گفت: نسبت به ارقام این دستگیری‌ها بزرگ‌نمایی می‌شود.</p>
      <p>به گزارش <a href="https://www.asriran.com/">عصر ایران</a> به نقل از ایلنا، اسماعیل سلیمانی رئیس حراست <b>دانشگاه تهران</b> درباره تعداد <b>دانشجویان دستگیر شده</b> و وضعیت فعلی آنها گفت: هنوز آمار کاملی وجود ندارد، چرا که بعضا افرادی مراجعه می‌کنند اعلام می‌کنند که آشنایانشان دستگیر شده است بعد از بررسی متوجه می‌شویم این اسامی که می‌گویند جزو بازداشتی‌ها نیستند و در خوابگاه بوده‌اند.</p>
      <p>وی که با ایلنا گفت‌و‌گو می کرد افزود: تعدادی از دانشجویان هم آزاد شده‌اند اما به دست آوردن تعداد و آمار دقیق آنها زمان می‌برد.</p>
      <p>رئیس حراست دانشگاه تهران درباره شایعات دستگیری تعداد بسیار زیادی از دانشجویان، گفت: امروز هم قرار بود تعدادی از آنها آزاد شوند و ما به همراه خانواده‌های آنها پیگیر کارشان هستیم.</p>
      <p>وی با بیان اینکه تا دیروز حدود ۸-۹ نفر از دانشجویان آزاد شده‌اند، تاکید کرد: ما به شدت پیگیر هستیم احتمال می‌دهم در هفته آینده خیلی از آنها تعین تکلیف شوند و البته پیگیری‌های ما فقط مربوط به<b> دانشجویان دانشگاه تهران</b> است و در مورد دانشجویان دیگر دانشگاه‌ها اطلاعات دقیق را حراست و معاونت حقوقی وزارت علوم دارند.</p>
      <p>سلیمانی تصریح کرد: در حال حاضر آمار دقیقی به ما هم داده نمی‌شود و ما نمی‌دانیم ضابط دانشجو چه کسی بوده و کجا دستگیر شده است؛ خیلی از آنهایی که دستگیر شده‌اند ممکن است که بازداشت باشند و هنوز به مرحله بازپرسی و دادسرا نرسیده باشند.</p>
      <p>وی ادامه داد: در این دوره تعداد دانشجویان دستگیر شده کم بوده است، چرا که چندین دانشگاه بیشتر درگیر نبودند؛ در دانشگاه‌های شهرستان‌ها که بازداشتی نداشتیم و فقط در دانشگاه تهران و علامه دستگیری‌هایی بوده که نسبت به ارقام این دستگیری‌ها بزرگ‌نمایی می‌شود، ضمن اینکه بسیار از آنها نیز در حال آزادشدن هستند.</p>
    </article>
  </body>
</html>