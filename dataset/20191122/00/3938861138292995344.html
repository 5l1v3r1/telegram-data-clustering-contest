<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sports-newspaper/_mourinjo-ocholiv-tottengem/939233"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T00:20:00+00:00"/>
    <meta property="og:title" content="Моуріньйо очолив &quot;Тоттенгем&quot;"/>
    <meta property="og:description" content="56-річний Жозе Моуріньйо став головним тренером лондонського &quot;Тоттенгема&quot;. Контракт підписаний на 3,5 року &amp;mdash; до закінчення сезону 2022/23. Останнім місцем роботи Моуріньйо був англійський &quot;Манчестер Юнайтед&quot;. Звільнений торік 18 грудня. &amp;mdash;&amp;ensp;Призначення Моуріньйо &amp;mdash; ..."/>
  </head>
  <body>
    <article>
      <h1>Моуріньйо очолив "Тоттенгем"</h1>
      <address><time datetime="2019-11-22T00:20:00+00:00">22 Nov 2019, 00:20</time> by <a rel="author">Юрій СТРИГУН</a></address>
      <figure>
        <img src="https://static2.gazeta.ua/img2/cache/gallery/939/939233_1_w_1200.jpg?v=0"/>
        <figcaption>Португальський тренер Жозе Моуріньйо очолив третій англійський клуб у своїй кар’єрі — ”Тоттенгем”. Раніше працював у ”Челсі” та ”Манчестер Юнайтед”<cite>Автор: www.sportbox.ru</cite></figcaption>
      </figure>
      <p>56-річний Жозе Моуріньйо став головним тренером лондонського "Тоттенгема". Контракт підписаний на 3,5 року — до закінчення сезону 2022/23. Останнім місцем роботи Моуріньйо був англійський "Манчестер Юнайтед". Звільнений торік 18 грудня.</p>
      <p>— Призначення Моуріньйо — футбольна доля, — каже футбольний тренер <b>Олег Федорчук, 58 років</b>. Очевидно, боси "Тоттенгема" не надто звертали увагу на останні невдачі португальця (крім "МЮ", він недопрацював контракти у "Челсі" та "Реалі". — ГПУ). У Хосепа Гвардіоли теж був невиразний період, коли працював із "Баварією". Фабіо Капелло не всюди був успішним. Згадаймо, як він провалився в Росії. Моуріньйо легше буде працювати із контратакувальними клубами типу "Тоттенгема". Португалець залишається найбільш упізнаваним футбольним тренером Європи. Він дає шоу, заради якого глядач іде на стадіон.</p>
      <p>Перший матч на новій посаді Моуріньйо проведе у суботу, 23 листопада. Це буде виїзний поєдинок проти "Вест Хема", за який грає українець Андрій Ярмоленко.</p>
      <p><b>391 мільйон</b> гривень компенсації за достроковий розрив контракту отримає Мауріціо Почеттіно, 47 років, колишній тренер "Тоттенгема". Він очолював команду з липня 2014 року. Грав у фіналі Ліги чемпіонів 2018/19, де поступився "Ліверпулю". Нинішній сезон став провальним: після 12 турів "Тоттенгем" посідає 14-те місце.</p>
    </article>
  </body>
</html>