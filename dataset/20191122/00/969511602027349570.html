<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/care-este-cel-mai-nou-beneficiu-extrasalarial-pe-care-companiile-il-pot-oferi-angajatilor-18605546"/>
    <meta property="og:site_name" content="BusinessMagazin"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Care este cel mai nou beneficiu extrasalarial pe care companiile îl pot oferi angajaţilor"/>
    <meta property="og:description" content="Oferta de beneficii extrasalariale pe care companiile din România le pot oferi angajaţilor se diversifică cu un abonament la dentist, care vine în completarea pachetului medical la marile clinici private. Abonamentul IziDoc, unic în România şi cu un cost de până la 29 de euro pe an, le permite angajaţilor să aleagă dintr-o reţea de peste 200 de dentişti în prezent, şi să beneficieze de reducerile şi gratuităţile oferite de aceştia."/>
  </head>
  <body>
    <article>
      <h1>Care este cel mai nou beneficiu extrasalarial pe care companiile îl pot oferi angajaţilor</h1>
      <address><time datetime="2019-11-22T00:00:00+00:00">22 Nov 2019</time> by <a rel="author" href="https://www.businessmagazin.ro/autor/andra-stroe" target="_blank">Andra Stroe</a></address>
      <h3>Care este cel mai nou beneficiu extrasalarial pe care companiile îl pot oferi angajaţilor</h3>
      <p>Oferta de beneficii extrasalariale pe care companiile din România le pot oferi angajaţilor se diversifică cu un abonament la dentist, care vine în completarea pachetului medical la marile clinici private. Abonamentul IziDoc, unic în România şi cu un cost de până la 29 de euro pe an, le permite angajaţilor să aleagă dintr-o reţea de peste 200 de dentişti în prezent, şi să beneficieze de reducerile şi gratuităţile oferite de aceştia.</p>
      <p>Reţeaua cuprinde, la finalul anului 2019, oraşele Bucureşti, Cluj-Napoca, Sibiu şi Ploieşti, şi se va extinde în toate marile oraşe până la jumătatea anului următor, când se estimează că va avea 150 de clinici-partenere, cu peste 500 de dentişti, şi minimum 5.000 de abonaţi. Companiile care oferă în prezent angajaţilor abonamentul IziDoc sunt din domeniile IT, financiar şi energie.</p>
      <p>Clinicile şi cabinetele medicale partenere IziDoc sunt selectate după criterii de calitate profesională şi distribuire geografică. Abonaţii îşi pot alege medicul dentist în special după criterii precum proximitatea, experienţa, discount-urile oferite şi preţurile practicate, platforma izidoc.ro oferind toate aceste informaţii, dar şi educaţie dentară constantă pentru conştientizarea importanţei îngrijirii regulate a sănătăţii dentare.</p>
      <p>Statistici realizate la nivelul Uniunii Europene arată că România este la coada clasamentului privind cheltuielile per capita pentru serviciile stomatologice şi se clasează pe primele locuri în privinţa problemelor dentare, 80% dintre români confruntându-se cu asemenea afecţiuni. Un studiu privind sănătatea orală în ţările UE arată că doar 30% dintre români au dantura naturală completă, faţă de media din ţările nordice, care depăşeşte 50%.</p>
      <p>O sănătate orală precară poate afecta considerabil, şi pe termen lung, încrederea de sine şi calitatea vieţii unei persoane, fapt reflectat de statisticile de profil care arată că 16% dintre români s-au declarat stânjeniţi de starea danturii lor, faţă de media europeană de doar 7%. Nici la capitolul prevenţie şi vizite regulate la medicul dentist statisticile nu stau mai bine, în ultimele 12 luni doar 34% dintre români mergând la un control stomatologic de rutină, faţă de 57% media europeană sau 83% în Olanda. </p>
      <p>Platforma de beneficii dentare reprezintă o investiţie de 50.000 de euro a antreprenorului Diana Enăchescu, alături de doi parteneri, unul fiind medic dentist şi trainer în domeniul stomatologic, iar cel de-al doilea activând la nivel european în domeniul vânzărilor de materiale stomatologice.</p>
    </article>
  </body>
</html>