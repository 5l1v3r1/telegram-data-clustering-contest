<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://valenciaplaza.com/smoking-souls-publica-el-seu-quart-disc-translucid"/>
    <meta property="og:site_name" content="Cultur Plaza"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Smoking Souls publica el seu quart disc, 'Translúcid'"/>
    <meta property="og:description" content="11 noves cançons nascudes en un home studio improvisat"/>
  </head>
  <body>
    <article>
      <h6 class="kicker">11 noves cançons nascudes en un home studio improvisat</h6>
      <h1>Smoking Souls publica el seu quart disc, 'Translúcid'</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Culturplaza</a></address>
      <p>VALÈNCIA. Després d’uns mesos intensos de treball, <i>Translúcid</i><b> </b>ha arribat a les nostres vides, com un raig de llum. Aquest és ja <b>e</b><b>l quart àlbum d’estudi d’Smoking Souls</b>, que tornen a escena després d’un estiu allunyats dels escenaris, amb el seu millor treball fins al moment. I és que tal i com van explicar: “hem tractat de ser el més naturals possible, hem deixat cuinar les cançons el temps necessari, sense pressions de dates i calendaris”. Un marge necessari per compondre i per donar-li més vida al disc que els va fer estellar,<i><b> </b></i><i>Cendra i Or</i>.</p>
      <p>Amb <i>Translúcid</i>, la banda que ha marcat tota una generació de joves, torna amb molta més força,<b> </b>amb molta més fermesa i sense tremolar. Marcant un nou camí, una transició, una transformació cap a la lucidesa, cap a l’equilibri emocional i personal. I és que aquest quart treball és una guerra declarada i intencionada contra l’ego i l’individualisme. És la trinxera de resistència que lliurem dia a dia.</p>
      <p>Baix aquest <i>Translúcid</i> s’amaga tot un nou món, començant pel mateix títol. Una paraula especial per un disc especial. “Ens agrada aquesta paraula perquè pensem que deixa entreveure molts significats, igual que la nostra música. L’espectador tanca el cercle dins el procés creatiu, al atorgar-li la seua particular lectura a les cançons, extraient diferents significats, vivències i conclusions”. Un món complementat per aquestes <b>11 noves cançons</b>, nascudes en un <i>home studio</i> improvisat enmig de la immensitat de la<b> Vall de Gallinera</b>. Un procés diferent a la par que complex i intens, en el qual, els pegolins han estat acompanyats sempre per <b>Mark Dasousa</b>, amb qui van finiquitar el procés d’enregistrament als <b>Atomic Studio</b>. En última instància, sigué <b>Sam Ferrer</b> l'encarregat de la mescla i últims arranjaments de postproducció, als <b>WZ Studio</b>.</p>
      <figure>
        <iframe src="https://www.youtube.com/embed/laDbmhSl7KA" width="640" height="360" data-service="Youtube" scrolling="no"/>
      </figure>
      <p>Un disc rodó, demolidor, emocionant. Una caixa de Pandora que es va començar a obrir amb <i>Volves de neu</i> i <i>La Trinxera</i>, els dos primers clips de la banda que, com dues bales, van travessar el nostre cor i la nostra ànima, i que van suposar una veritable revolució a plataformes digitals, on ja acumulen més de 78 mil reproduccions a YouTube i més de 80 mil escoltes a Spotify. I quasi d’immediat, va arribar <i>Adéu</i>, per convertir-se en tota una declaració d’intencions, en un himne que ens endinsa en uns Smoking Souls més melòdics, gràcies a la col·laboració de <b>Riki Ferrer </b>i <b>Tonet García</b> (trombó i trompeta). Tema doblement especial, ja que també hi participen Vera, Bárbara i Marcos de <b>Mafalda</b>.</p>
      <p><i>Translúcid</i> és una perla de principi a fi. Un disc replet de missatges esquinçadors i de girs musicals, que ja es comencen a mostrar des de la primera <i>140K</i> o des de <i>Referents</i>, dos de les cançons que més ens recorden a Smoking Souls tal i com els coneixem. No obstant això, ambdues són el punt d’inflexió perfecte a partir del qual tot comença a girar. Fidels sempre a ells mateixos, van mostrant les seves noves cartes: els nous sons, les distorsions i els girs vocals de <b>Carles Caselles </b>queden especialment patents en temes com <i>Conclusió Fatal, </i><i>Equilibri</i><b>, </b><i>Anestèsica</i><b> </b>o<b> </b><i>Cadenes i Crisàlides</i>. Temes que guanyen en potència per aquest viratge, però sobretot, pel missatge, capaç de fer que t’analitzis, que reflexionis i que expulsis tots els dimonis que portes dintre. Les lluites diàries que lliurem contra nosaltres mateixos, la energia que ens impulsa a intentar canviar el nostre món o la importància de contar en les nostres vides amb suports, amb referents. Uns missatges que romandran intactes en aquest <i>Translúcid</i>, que també té la seva part més intimista, aquella que et pessiga el cor i de la qual és impossible sortir il·lès. Com és el cas de <i>Metralleta i Café</i>, cançó que ens submergeix en un ambient més bèl·lic i que es torna especial, gràcies a la increïble veu de<b> David Fernández</b>, que amb el seu relat i recital inicial, és capaç de transportar-nos a milions de quilòmetres d’aquí. Cas especial també el de la cançó <i>Ara</i><b>,</b> perfecta per tancar un àlbum d’aquestes dimensions.</p>
      <p>La banda arranca demà amb la signatura de discs: el 23 a l'FNAC Illa Diagonal de Barcelona a les 19:00H, mentre que el dia 27 a la mateixa hora, hi seran a l’FNAC Sant Agustí de València.</p>
    </article>
  </body>
</html>