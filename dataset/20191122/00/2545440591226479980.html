<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/bagdattaki-hukumet-karsiti-gosterilerde-4-kisi-oldu/1652963"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Bağdat'taki hükümet karşıtı gösterilerde 4 kişi öldü"/>
    <meta property="og:description" content="Irak'ın başkenti Bağdat'ta güvenlik güçlerinin hükümet karşıtı gösterilere müdahalesi sonucu 4 kişi öldü."/>
  </head>
  <body>
    <article>
      <h1>Bağdat'taki hükümet karşıtı gösterilerde 4 kişi öldü</h1>
      <h2>Irak'ın başkenti Bağdat'ta güvenlik güçlerinin hükümet karşıtı gösterilere müdahalesi sonucu 4 kişi öldü.</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">İdris Okuducu  </a></address>
      <h4>İstanbul</h4>
      <p>AA muhabirinin edindiği bilgiye göre, <b>Irak</b>'ın başkenti Bağdat'ta güvenlik güçleri, Sinek ve Ahrar Köprüsü arasındaki Reşadiye Caddesi'ndeki göstericilere <b>gerçek mermi</b> ve gaz bombalarıyla müdahale etti. </p>
      <p>Hastane kaynakları göstericilerin üzerine açılan ateş sonucu 4 kişinin hayatını kaybettiğini, 40 kişinin de gaz bombasından etkilendiğini açıkladı.</p>
      <p>Başkent <b>Bağdat</b>'ta dün yine aynı bölgede yaşanan müdahalede 3 gösterici hayatını kaybetmiş, 35 gösterici de yaralanmıştı.</p>
      <h3>Irak'taki kanlı gösteriler</h3>
      <p>Irak'ta işsizlik, yolsuzluk ve kamu hizmeti yetersizliğini protesto etmek amacıyla 1 Ekim'de başlayan gösterilerde şu ana kadar 300'ün üzerinde kişi hayatını kaybetti, 15 binden fazla kişi yaralandı.</p>
      <p>Başkent Bağdat başta olmak üzere orta ve güney kesimlerdeki kentlerde devam eden gösteriler sırasında İran'ın ülkedeki nüfuzuna yönelik tepkiler de dile getiriliyor.</p>
      <p>Hükümetin açıkladığı reform paketleriyle ikna olmayan göstericiler, güvenlik güçlerine şiddet kullanılması talimatı verdiğini belirttikleri Başbakan Adil Abdulmehdi ile yolsuzlukla suçladıkları hükümetin istifasını istiyor.</p>
      <related>
        <a href="https://www.aa.com.tr/tr/dunya/bagdattaki-hukumet-karsiti-gosterilerde-4-kisi-oldu/1652963"/>
        <a href="https://www.aa.com.tr/tr/dunya/israilden-irandaki-gosterilere-destek/1651937"/>
        <a href="https://www.aa.com.tr/tr/analiz/sizdirilan-iran-istihbarat-belgeleri-ne-anlama-geliyor/1651819"/>
        <a href="https://www.aa.com.tr/tr/dunya/ikby-basbakani-barzani-turkiyenin-sincardaki-hedefi-pkk/1650991"/>
        <a href="https://www.aa.com.tr/tr/dunya/-irakli-gostericiler-basrada-petrol-kuyularina-giden-yolu-kapatti-/1650764"/>
        <a href="https://www.aa.com.tr/tr/dunya/necirvan-barzani-irakin-istikrari-ikbynin-de-cikarina/1650758"/>
      </related>
    </article>
  </body>
</html>