<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ruporzt.com.ua/business/134978-u-chernyahov-vdkrili-pdpriyemstvo-yake-zabezpechit-200-lyudey-gdnoyu-robotoyu.html"/>
    <meta property="og:site_name" content="Рупор Житомира"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="У Черняхові відкрили підприємство, яке забезпечить 200 людей гідною роботою"/>
    <meta property="og:description" content="21 листопада в смт Черняхів відбулось урочисте відкриття нового підприємства з данськими інвестиціями – ТОВ «Мекопрінт Україна». Виготовлятимуть тут кабельні мережі до побутової техніки. До кінця 2019 року готові прийняти на роботу близько 100 працівників, упродовж наступних двох – вдвічі збільшити колектив. На важливу подію до невеликого районного центру поблизу Житомира з’їхалися власники – Esben Kold та його син Anders Kold, інвестори та партнери компанії, керівники офісів і виробництв з Данії та Польщі. Запросили на відкриття і службу зайнятості, з якою вже налагоджений тісний контакт у доборі кадрів. 13-ть із 17-ти прийнятих на сьогодні працівників – колишні безробітні жінки, направлені на працевлаштування Черняхівська районна філія Житомирського обласного центру зайнятості. Середня заробітна плата нині – 12600 грн.Виступаючи на святковому зібранні, професор Інституту підготовки кадрів державної служби зайнятості, в минулому – міністр праці та соціальної політики України Василь Надрага визначив важливі економічну…"/>
  </head>
  <body>
    <article>
      <h1>У Черняхові відкрили підприємство, яке забезпечить 200 людей гідною роботою</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>21 листопада в смт Черняхів відбулось урочисте відкриття нового підприємства з данськими інвестиціями – ТОВ «Мекопрінт Україна». Виготовлятимуть тут кабельні мережі до побутової техніки. До кінця 2019 року готові прийняти на роботу близько 100 працівників, упродовж наступних двох – вдвічі збільшити колектив.</p>
      <figure>
        <img src="http://ruporzt.com.ua/uploads/posts/2019-11/1574453974_dscn6371.jpg"/>
      </figure>
      <p>На важливу подію до невеликого районного центру поблизу Житомира з’їхалися власники – Esben Kold та його син Anders Kold, інвестори та партнери компанії, керівники офісів і виробництв з Данії та Польщі. Запросили на відкриття і службу зайнятості, з якою вже налагоджений тісний контакт у доборі кадрів. 13-ть із 17-ти прийнятих на сьогодні працівників – колишні безробітні жінки, направлені на працевлаштування Черняхівська районна філія Житомирського обласного центру зайнятості. Середня заробітна плата нині – 12600 грн.<br/><br/>Виступаючи на святковому зібранні, професор Інституту підготовки кадрів державної служби зайнятості, в минулому – міністр праці та соціальної політики України Василь Надрага визначив важливі економічну й соціальну складові у відкритті підприємства. «Головне, що з оптимізмом бачиться динаміка розвитку цього бізнесу в Україні» - підкреслив він.<br/><br/>Директорка Житомирського обласного центру зайнятості Галина Корінна розповіла: «Наша область має жіноче обличчя. Близько 60 відсотків серед безробітних – це жінки. Тож ми вітаємо створення нових і достойних робочих місць для наших трудівниць. Ми за те, щоб наші земляки мали гідні умови праці у себе вдома, а не виїжджали за кордон. Адже це є запорукою збереження щасливих сімей і розвитку економіки громад».</p>
      <figure>
        <img src="http://ruporzt.com.ua/uploads/posts/2019-11/1574453978_dscn6477.jpg"/>
      </figure>
      <p>Реалізація планів нового підприємства здатна вирішити проблему жіночого безробіття у районі – переконує директорка Черняхівської районної філії Олена Пашинська. Вона зазначає, що нині близько 270 жінок не мають роботи. Вакансії, які надходять, - здебільшого для чоловіків. Серед працевлаштованих цьогоріч жінки склали всього 40 відсотків. Тож служба зайнятості всіляко підтримуватиме нового роботодавця, а в подальшому зможе стимулювати і фінансово, компенсуючи витрати ЄСВ за працевлаштованих осіб певних категорій.<br/><br/>До відома, компанія «Mekoprint» - це данський сімейний бізнес, заснований у 1954 році. Андерс Колд – його керівник у третьому поколінні. Розвиває виробництво за чотирма напрямами: металографіка, хімічна й електронна графіка та кабельна промисловість. Має близько 550 працівників. Для розширення бізнесу обрали Україну через схожість культур між Україною, Польщею та Данією і близькість до діючої фабрики у польському Воломіні.</p>
      <figure>
        <img src="http://ruporzt.com.ua/uploads/posts/2019-11/1574453978_dscn6502.jpg"/>
      </figure>
      <figure>
        <img src="http://ruporzt.com.ua/uploads/posts/2019-11/1574453995_dscn6550.jpg"/>
      </figure>
      <figure>
        <img src="http://ruporzt.com.ua/uploads/posts/2019-11/1574453972_dscn642333.jpg"/>
      </figure>
    </article>
  </body>
</html>