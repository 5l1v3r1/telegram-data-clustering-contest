<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699529/%D8%A7%D9%85%D8%A7%D9%85-%D8%AC%D9%85%D8%B9%D9%87-%D8%AA%D9%87%D8%B1%D8%A7%D9%86-%D9%81%D8%B1%D8%A7%D9%86%D8%B3%D9%87-%D9%88-%D8%A2%D9%84%D9%85%D8%A7%D9%86-%D8%A2%D9%85%D8%B1%DB%8C%DA%A9%D8%A7-%D8%B1%D8%A7-%D8%AF%D8%B1-%D8%AD%D9%88%D8%A7%D8%AF%D8%AB-%D8%A7%D8%AE%DB%8C%D8%B1-%D9%87%D9%85%D8%B1%D8%A7%D9%87%DB%8C-%DA%A9%D8%B1%D8%AF%D9%86%D8%AF-%D8%A7%DA%AF%D8%B1-%D9%85%D9%88%D8%B6%D8%B9-%D8%B1%D9%87%D8%A8%D8%B1%DB%8C-%D9%86%D8%A8%D9%88%D8%AF-%D8%B4%D8%B1%D8%A7%DB%8C%D8%B7-%D8%A8%D8%AF%D8%AA%D8%B1-%D9%85%DB%8C%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="امام جمعه تهران: فرانسه و آلمان، آمریکا را در حوادث اخیر همراهی کردند/ اگر موضع رهبری نبود شرایط بدتر میشد"/>
    <meta property="og:description" content="سازماندهی شرارت بر همه روشن است. در راس شرارت آمریکا بود؛ با اعتراف خودشان. متاسفانه فرانسه و آلمان هم همراهی کردند."/>
  </head>
  <body>
    <article>
      <h1>امام جمعه تهران: فرانسه و آلمان، آمریکا را در حوادث اخیر همراهی کردند/ اگر موضع رهبری نبود شرایط بدتر میشد</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">عصر ايران</a></address>
      <p>
        <b>سازماندهی شرارت بر همه روشن است. در راس شرارت آمریکا بود؛ با اعتراف خودشان. متاسفانه فرانسه و آلمان هم همراهی کردند.</b>
      </p>
      <p>خطیب این هفته نماز جمعه تهران گفت: هیچ‌کس با اعتراض مخالف نیست و با معترضین برخود نکرده است به شرط اینکه در چهارچوب قانون اساسی باشند.</p>
      <p>به گزارش ایسنا، آیت‌الله سید احمد خاتمی در خطبه‌های سیاسی این هفته نماز جمعه تهران اظهار کرد: یاد همه شهیدان بویژه شهیدان عزیز امنیت که در این هفته به دیدار خدا رفتند را گرامی می‌داریم. آن‌ها به دست اراذل به شهادت رسیدند. تبریک و تسلیت می گویم به بازماندگانشان.</p>
      <p>وی با تبریک سالگرد تاسیس بسیج به بیانات امام راحل و مقام معظم رهبری در ارتباط با اهمیت بسیج اشاره کرد.</p>
      <p>خاتمی سپس با بیان اینکه بر حوادث اخیر متمرکز می‌شود گفت: 6 نکته در ارتباط با این حوادث می گویم. این حوادث در پی گران شدن قیمت بنزین بوده است. این تصمیم، تصمیم سران قوا بود و با خوش‌بینی که امام و مقام معظم رهبری به سران قوا دارند تایید کردند. اگر اقدام و موضع رهبری نبود تردید نکنید حوادث سخت‌تری پیش روی مردم قرار می‌گرفت.</p>
      <p>وی خاطر نشان کرد: بپذیریم می‌شد در این عرصه بهتر عمل کرد. مسئولان بهتر می‌توانستند عمل کنند. من نمی‌گویم زمانش را اعلام می کردند اما میزگرد تلوزیونی می گذاشتید. الان هم معتقدم مسئولان از این موضوع غافل نشوند.</p>
      <p>خطیب این هفته نماز جمعه تهران گفت: دولت محترم به قول خود عمل کند، هم نظارت کند و هم نگذارد قیمت‌ها گران شود. مردم به اندازه کافی رنج و فشار گرانی را دارند تحمل می‌کنند؛ مسئولین برای رضای خدا کاری کنند که بر این رنج افزوده نشود.</p>
      <p>وی تصریح کرد: اصل 27 قانون اساسی می گوید تشکیل تجمعات با شروطی آزاد است. هیچ‌کس با اعتراض مخالف نیست و با معترضین برخود نکرده است به شرط اینکه در چهارچوب قانون اساسی باشند.</p>
      <p>وی گفت: اشرار حق مردم را زیر پا گذاشتند. امنیت مردم را سلب کردند. این حق مردم نیست. دو جلوه در این شرارت‌هایشان بود. یکی انتقامی که از اسلام گرفتند؛ قرآن و کتاب‌هایی که نام خدا را داشته را آتش زدند و به مسجد حمله کردند. نکته دوم مسئله ضدیت با مردم است. غارت کردن فروشگاه‌ها، مراکز بهداشتی، حمله به مصلی، آمبولانس و تخریب بانک‌ها انتقام از مردم است که چرا پای انقلاب ایستاده‌اید و به کوری چشم شما همچنان ایستاده‌اند.</p>
      <p>خاتمی اظهار کرد: سازماندهی شرارت بر همه روشن است. در راس شرارت آمریکا بود؛ با اعتراف خودشان. متاسفانه فرانسه و آلمان هم همراهی کردند. امیدوارم آنانی که تا امروز به اینان امیدوار بودند تجدید نظر کنند.</p>
    </article>
  </body>
</html>