<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/b44k32"/>
    <meta property="og:site_name" content="News7 Tamil"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="மகாராஷ்டிராவின் புதிய முதல்வராகிறார் உத்தவ் தாக்கரே!"/>
    <meta property="og:description" content="மகாராஷ்டிராவின் புதிய முதல்வராகிறார் உத்தவ் தாக்கரே!"/>
  </head>
  <body>
    <article>
      <h1>மகாராஷ்டிராவின் புதிய முதல்வராகிறார் உத்தவ் தாக்கரே!</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">saravanamanoj</a></address>
      <p>
        <b>மகாராஷ்டிராவின் புதிய முதலமைச்சராக சிவசேனா கட்சி தலைவர் உத்தவ் தாக்ரே பதவி ஏற்க காங்கிரஸ் மற்றும் தேசியவாத காங்கிரஸ் தலைவர்கள் ஒப்புதல் அளித்துள்ளனர்.</b>
      </p>
      <p>மகாராஷ்டிராவில் நடந்து முடிந்த சட்டமன்ற தேர்தலில் எந்த கட்சிக்கும் அறுதி பெரும்பான்மை கிடைக்காத நிலையில் ஆட்சி அமைப்பதில் தொடர்ந்து இழுபறி நீடித்து வருகிறது. தேர்தலில் கூட்டணி அமைத்து போட்டியிட்ட பாரதிய ஜனதா கட்சி மற்றும் சிவசேனா இடையே முதலமைச்சர் யார் என்பதில் இழுபறி நீடித்ததால் தற்போது அங்கு குடியரசு தலைவர் ஆட்சி நடைபெற்று வருகிறது. <br/>இந்த நிலையில் காங்கிரஸ் மற்றும் தேசியவாத காங்கிரஸ் கட்சிகளுடன் இணைந்து ஆட்சி அமைக்க சிவசேனா முயன்று வந்தது. இதன் ஒரு பகுதியாக இன்று 3 கட்சியின் தலைவர்களும் பேச்சுவார்த்தை நடத்தினர். காங்கிரஸ் சார்பில் மல்லிகார்ஜூனா கார்கேவும், தேசியவாத காங்கிரஸ் சார்பில் சரத்பவாரும், சிவசேனா சார்பில் உத்தவ் தாக்ரேவும் கலந்து கொண்டனர். </p>
      <p>இந்த கூட்டத்தில், மகாராஷ்டிராவின் புதிய முதலமைச்சராக சிவசேனா கட்சி தலைவர் உத்தவ் தாக்ரே பதவி ஏற்க கருத்தொற்றுமை ஏற்பட்டுள்ளதாக தேசியவாத காங்கிரஸ் தலைவர் சரத்பவார் தெரிவித்துள்ளார். அமைச்சர்கள் பகிர்வு உள்ளிட்ட மற்ற விவகாரங்கள் குறித்து நாளை பேச்சுவார்த்தை நடத்த உள்ளதாகவும் அவர் தெரிவித்துள்ளார். இதனால் விரைவில் மகாராஷ்டிராவில் சிவசேனா தலைமையிலான புதிய ஆட்சி அமையும் என எதிர்பார்க்கப்படுகிறது. </p>
    </article>
  </body>
</html>