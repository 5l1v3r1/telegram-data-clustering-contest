<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191122_04730318"/>
    <meta property="og:site_name" content="De Standaard"/>
    <meta property="article:published_time" content="2019-11-22T00:09:00+00:00"/>
    <meta property="og:title" content="Mexico-Stad roept noodtoestand uit voor geweld tegen vrouwen"/>
    <meta property="og:description" content="In Mexico-Stad is de noodtoestand voor geweld tegen vrouwen afgekondigd. Burgemeester Claudia Sheinbaum is niet van plan het daarbij te laten."/>
  </head>
  <body>
    <article>
      <h1>Mexico-Stad roept noodtoestand uit voor geweld tegen vrouwen</h1>
      <address>
        <time datetime="2019-11-22T00:09:00+00:00">22 Nov 2019, 00:09</time>
      </address>
      <p>In Mexico-Stad is de noodtoestand voor geweld tegen vrouwen afgekondigd. Burgemeester Claudia Sheinbaum is niet van plan het daarbij te laten.</p>
      <p>Sinds 2015 riepen in het land al achttien andere steden een gelijkaardige noodtoestand uit. Het geweld tegen vrouwen in Mexico neemt dan ook verbijsterende proporties aan. Volgens Amnesty International telt het land het grootste aantal femicides van Latijns-Amerika. Dagelijks worden er negen vrouwen vermoord (bron: UN Women).</p>
      <p>Mexico-Stad was eerder dit jaar al het toneel van protesten tegen het wijdverspreide geweld op vrouwen. De alarmerende situatie werd onder meer geschetst door het geval van een 17-jarig meisje dat door vier politiemannen in hun dienstauto zou zijn verkracht.</p>
      <p><b>Glitterrevolutie</b><br/>De beweging tegen het geweld staat intussen bekend als de ‘Glitterrevolutie’. De naam verwijst naar het voorval waarbij demonstranten de veiligheidsminister van Mexico-Stad op een douche van roze glitters trakteerden.</p>
      <p>Volgens officiële cijfers werden in de eerste negen maanden van dit jaar meer dan 150 vrouwen in de hoodstad vermoord. De autoriteiten stellen dat 40 onder hen de dood vonden omdat ze vrouwen waren.</p>
      <p>Verder kwamen er in diezelfde periode 527 noodoproepen binnen voor verkrachting. Tussen oktober 2018 en oktober 2019 steeg het aantal processen rond verkrachtingen met 10 procent. Dat komt volgens burgemeester Sheinbaum echter ook doordat de stad verschillende vrouwelijke advocaten inhuurde om vrouwen te adviseren en te ondersteunen als ze naar het gerecht stappen.</p>
      <p>
        <b>'Beschamende illustratie van ongelijkheid'</b>
      </p>
      <p>De burgemeester laat het niet alleen bij het uitroepen van de noodtoestand. Ze gaat ook een wetsvoorstel indienen voor de oprichting van een openbaar register van zedendelinquenten. Verder wil ze onder meer een speciale eenheid oprichten, veiligheidsmaatregelen nemen en fondsen vrijmaken om het geweld tegen vrouwen aan te pakken.</p>
      <p>‘De blijvende ongelijkheid tussen mannen en vrouwen is niet meer aanvaardbaar in de 21ste eeuw’, liet Sheinbaum door het persagentschap AFP optekenen. ‘Geweld, verkrachting en femicide incluis, zijn de meest beschamende illustraties van die ongelijkheid.’</p>
      <p>Volgens Tania Reneaum Panszi, directeur van Amnesty International Mexico, is er wel een stevige culturele ommekeer nodig om de ‘sterke patriarchale cultuur van machismo’ in Mexico te veranderen.</p>
      <p> </p>
    </article>
  </body>
</html>