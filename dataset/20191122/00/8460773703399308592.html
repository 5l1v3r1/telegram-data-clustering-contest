<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/bathery-sarvajan-school/836099"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="ബത്തേരി സർവജന സ്‌‌കൂളില്‍ ക്ലാസ് മുറിയടക്കം പുതുക്കി പണിയാന്‍ സര്‍ക്കാര്‍ അനുവദിച്ചിരുന്നത്‌ ഒരുകോടി"/>
    <meta property="og:description" content="പാമ്പുകടിയേറ്റ്‌ വിദ്യാർഥിനി മരിച്ച ബത്തേരി ഗവ. സർവജന ഹയർസെക്കൻഡറിയിൽ ..."/>
  </head>
  <body>
    <article>
      <h1>ബത്തേരി സർവജന സ്‌‌കൂളില്‍ ക്ലാസ് മുറിയടക്കം പുതുക്കി പണിയാന്‍ സര്‍ക്കാര്‍ അനുവദിച്ചിരുന്നത്‌ ഒരുകോടി</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">സ്വന്തം ലേഖകൻ</a></address>
      <p>ബത്തേരി &gt; പാമ്പുകടിയേറ്റ്‌ വിദ്യാർഥിനി മരിച്ച ബത്തേരി ഗവ. സർവജന ഹയർസെക്കൻഡറിയിൽ അടിസ്ഥാന സൗകര്യ വികസനത്തിന്‌ എൽഡിഎഫ്‌ സർക്കാർ ഈയിടെ അനുവദിച്ചത്‌ ഒരു കോടി രൂപ. പൊതുവിദ്യാഭ്യാസ സംരക്ഷണ യജ്ഞത്തിന്റെ ഭാഗമായാണ്‌ ഫണ്ട്‌ അനുവദിച്ചത്‌. പാമ്പുകടിയേറ്റ്‌ വിദ്യാർഥിനി മരിച്ച ക്ലാസ്‌ മുറിയടക്കമുള്ള കെട്ടിടം പുതുക്കി പണിയുന്നതിനാണ്‌ തുക അനുവദിച്ചത്‌. ഇതിനുള്ള നടപടി പുരോഗമിക്കുന്നതിനിടയിലാണ്‌ വിദ്യാർഥിനിയുടെ ദാരുണാന്ത്യം. നിലവിൽ സ്‌കൂളിന്റെ ഭൗതിക സാഹചര്യം പരിതാപകരമാണ്‌.</p>
      <p>ജില്ലയിലെ ഏറ്റവും പഴക്കമേറിയ വിദ്യാലയങ്ങളിലൊന്നാണിത്‌. കഴിഞ്ഞ 10 വർഷമായി യുഡിഎഫ്‌ നേതൃത്വത്തിലാണ്‌ പിടിഎ. കോൺഗ്രസിന്റെയും ലീഗിന്റെയും അറിയപ്പെടുന്ന നേതാക്കളായിരുന്നു പിടിഎ ഭാരവാഹികൾ. കോൺഗ്രസ്‌ നേതാവാണ്‌ നിലവിൽ പിടിഎ പ്രസിഡന്റ്‌. 2011 മുതൽ കോൺഗ്രസിലെ ഐ സി ബാലകൃഷ്‌ണനാണ്‌ ബത്തേരി എംഎൽഎ. കാലപ്പഴക്കമുള്ള കെട്ടിടത്തിലാണ്‌ യുപി വിഭാഗം പ്രവർത്തിക്കുന്നത്‌. ഈ കെട്ടിടത്തിലെ ക്ലാസ്‌ മുറിയിലെ സിമന്റിട്ട തറയിലെ പൊത്തിൽനിന്നാണ്‌ വിദ്യാർഥിനിക്ക്‌ പാമ്പുകടിയേറ്റത്‌. നേരത്തെതന്നെ പൊത്ത്‌ അധ്യാപകരുടെയും പിടിഎയുടെയും ശ്രദ്ധയിൽപ്പെട്ടിരുന്നു. എന്നാൽ ഇത് അടയ്‌ക്കാൻ തയ്യാറായില്ല. നഗരസഭാ അധികൃതരേയും വിവരം അറിയിച്ചില്ല. ക്ലാസ്‌ മുറിയിൽ വിദ്യാർഥികളെ ചെരിപ്പിടാനും അനുവദിക്കാറില്ല. ചെരിപ്പിട്ടിരുന്നെങ്കിൽ വിദ്യാർഥിനിക്ക്‌ കാലിൽ പാമ്പ്‌ കടിയേൽക്കില്ലായിരുന്നു. മറ്റ്‌ ക്ലാസ്‌ മുറികളിൽ ചിലതും പൊട്ടിപ്പൊളിഞ്ഞിട്ടുണ്ട്‌. ശൗചാലയങ്ങളും സ്‌കൂൾ പരിസരവും വൃത്തിഹീനമാണ്‌. ഇവ വൃത്തിയായി സൂക്ഷിക്കുന്നതിൽ സ്‌കൂൾ അധികൃതർ വലിയ വീഴ്‌ചയാണ്‌ വരുത്തിയത്‌.</p>
      <p>കഴിഞ്ഞ യുഡിഎഫ്‌ സർക്കാരിന്റെ കാലത്ത്‌ സ്‌കൂളിന്റെ വികസനത്തിനായി ഒന്നും ചെയ്‌തില്ല. എംപി ഫണ്ടും അനുവദിച്ചില്ല. എം ഐ ഷാനവാസ്‌ 10 വർഷം വയനാട്‌ എംപി ആയിരുന്നപ്പോഴും ഒന്നും ചെയ്‌തില്ല. നഗരത്തിലുള്ള വിദ്യാലയമായിട്ടും യുഡിഎഫ്‌ ജനപ്രതിനിധികൾ ഈ വിദ്യാലയത്തെ അവഗണിക്കുകയായിരുന്നു. എ വിജയരാഘവൻ രാജ്യസഭാ എംപിയായിരുന്നപ്പോൾ അനുവദിച്ച ഏഴ്‌ ലക്ഷം കൊണ്ടാണ്‌ ഓഡിറ്റോറിയം നിർമിച്ചത്‌. എൽഡിഎഫ്‌ സർക്കാരിന്റെ കാലത്തായിരുന്നു സ്‌കൂളിൽ ഹയർസെക്കൻഡറി അനുവദിച്ചത്‌. ഈ സർക്കാരിന്റെ കാലത്താണ്‌ സ്‌കൂളിൽ കംപ്യൂട്ടർ ലാബും സജ്ജീകരിച്ചത്‌. സർക്കാർ അനുവദിച്ച ഒരു കോടി രൂപ ഉപയോഗിച്ചുള്ള നിർമാണ പ്രവൃത്തികൾക്കുള്ള നടപടി ഉടൻ ആരംഭിക്കുമെന്ന്‌ ഡിഡിഇ ഇബ്രാഹിം തോണിക്കര പറഞ്ഞു.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/bathery-shehla-sherin-s-death-sfi/836102"/>
        <a href="https://www.deshabhimani.com/news/kerala/news-kozhikodekerala-22-11-2019/836056"/>
        <a href="https://www.deshabhimani.com/news/kerala/people-turn-against-bathery-mla-ic-balakrishnan/835907"/>
        <a href="https://www.deshabhimani.com/news/kerala/news-wayanadkerala-21-11-2019/835699"/>
        <a href="https://www.deshabhimani.com/news/kerala/news-wayanadkerala-21-11-2019/835698"/>
        <a href="https://www.deshabhimani.com/news/kerala/news-wayanadkerala-21-11-2019/835692"/>
        <a href="https://www.deshabhimani.com/news/kerala/national-highway-development-kiifb/836135"/>
        <a href="https://www.deshabhimani.com/news/kerala/asent-2020-summit/836134"/>
        <a href="https://www.deshabhimani.com/news/kerala/welfare-fund-for-farmers-in-kerala/836133"/>
        <a href="https://www.deshabhimani.com/news/kerala/scuba-diving-training/836132"/>
      </related>
    </article>
  </body>
</html>