<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/ultima-ora-cati-romani-au-votat-pana-acum-in-diaspora-cum-sunt-cifrele-fata-de-turul-1-18605538"/>
    <meta property="og:site_name" content="BusinessMagazin"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="ULTIMA ORĂ! Câţi români au votat până acum în diaspora. Cum sunt cifrele faţă de turul 1"/>
    <meta property="og:description" content="Prima secţie de votare pentru turul al doilea al prezidenţialelor se deschide în Auckland din Noua Zeelandă, vineri, 01.00 ora României, echivalentul orei locale 12.00. La alegerile prezidenţiale din acest an au..."/>
  </head>
  <body>
    <article>
      <h1>ULTIMA ORĂ! Câţi români au votat până acum în diaspora. Cum sunt cifrele faţă de turul 1</h1>
      <address><time datetime="2019-11-22T00:00:00+00:00">22 Nov 2019</time> by <a rel="author" href="https://www.businessmagazin.ro/autor/diana-grigore" target="_blank">Diana Grigore</a></address>
      <h3>ULTIMA ORĂ! Câţi români au votat până acum în diaspora. Cum sunt cifrele faţă de turul 1</h3>
      <p>Prima secţie de votare pentru turul al doilea al prezidenţialelor se deschide în Auckland din Noua Zeelandă, vineri, 01.00 ora României, echivalentul orei locale 12.00. La alegerile prezidenţiale din acest an au fost organizate 835 de secţii de votare pentru românii din străinătate.</p>
      <p>
        <b>UPDATE ora 15.00 Peste 24.000 de români au votat în Diaspora până la ora 15.00, cu mai mult de 2000 faţă de primul tur</b>
      </p>
      <p>Peste 24.000 de români au votat în străinătate pentru cel de al doilea tur al alegerilor prezidenţiale până la ora 15.00, potrivit datelor Biroului Electoral Central (BEC), cu mai mult de 2.000 faţă de aceeaşi oră în primul tur.<br/><br/>Până la ora 15.00, 24.003 de români au votat la secţiile organizate în străinătate pentru cel de-al doilea tur al alegerilor prezidenţiale, faţă de 21.948 câţi au votat în primul tur la aceeaşi oră.</p>
      <p>Cea mai mare prezenţă la vot este la o secţie din Chişinău, Republica Moldova. Prezenţă mare este în Londra (Marea Britanie) şi Berna (Elveţia).</p>
      <p>
        <b>UPDATE ORA 13.00 Peste 2.800 de români au votat în străinătate până la ora 13.00</b>
      </p>
      <p>Peste 2.800 de români au votat în străinătate pentru cel de al doilea tur al alegerilor prezidenţiale până la ora 13.00, potrivit datelor Biroului Electoral Central (BEC).</p>
      <p>Astfel, vineri, până la ora 13.00, numărul total al celor care au votat pentru turul al doilea era de 20.321 de alegători, fiind format din cei 17.503 care au votat deja prin corespondenţă şi 2.818 care au votat în secţiile de vot.</p>
      <p>
        <b>UPDATE ORA 11:05 Peste 500 de români au votat în primele 10 ore de la deschiderea secţiilor de votare din străinătate</b>
      </p>
      <p>536 de români au votat în primele 10 ore de la deschiderea secţiilor de votare din străinătate pentru cel de al doilea tur al alegerilor prezidenţiale, potrivit datelor Biroului Electoral Central (BEC).   Astfel, vineri, până la ora 11.00, numărul total al celor care au votat pentru turul al doilea era de 18.039 de alegători, fiind format din cei 17.503 care au votat deja prin corespondenţă şi 536 care au votat în secţiile de vot.</p>
      <p>
        <b>UPDATE ORA 10:20 Secţii de votare din 16 ţări au fost deschise pentru cel de-al doilea tur al prezidenţialelor</b>
      </p>
      <p>Votul pentru cel de-al doilea tur al alegerilor pentru desemnarea Preşedintelui României a început în străinătate, vineri, la Auckland, până la ora transmiterii ştirii fiind deschise secţii de votare din 16 ţări, potrivit Ministerului Afacerilor Externe.</p>
      <p>„Votul pentru cel de-al doilea tur al alegerilor pentru desemnarea Preşedintelui României a început în străinătate, vineri, 22 noiembrie, la Auckland, în Noua Zeelandă, la ora 01.00, ora României (ora 12.00 ora locală), la secţia de votare nr. 17, cea mai îndepărtată secţie de votare organizată în afara graniţelor României. Votul pentru cel de-al doilea tur al alegerilor pentru desemnarea Preşedintelui României a început în străinătate. Următoarele secţii de votare au fost deschise în Australia, Japonia, Coreea de Nord, Coreea de Sud, China, Filipine, Republica Indonezia, Vietnam, Regatul Thailandei, Malaysia, Singapore, Kazahstan, Sri Lanka, India, Pakistan, Turkmenistan”, informează MAE într-un comunicat de presă remis MAE.</p>
      <p>Potrivit sursei citate, la ora 9.00, ora României, votul este în curs de desfăşurare în 24 de secţii de votare organizate în străinătate, iar la ora 10.00, ora României, se va închide prima zi a votării la secţia din Auckland, Noua Zeelandă.</p>
      <p>Votul în cadrul celor 835 de secţii organizate în străinătate se desfăşoară pe parcursul a trei zile: vineri, 22 noiembrie 2019, în intervalul orar 12.00 – 21.00, sâmbătă, 23 noiembrie 2019, şi duminică, 24 noiembrie 2019, în intervalul orar 07.00 – 21.00.</p>
      <p>„MAE reiterează recomandarea adresată cetăţenilor aflaţi în străinătate pe durata alegerilor prezidenţiale de a se prezenta la vot pe durata celor trei zile (vineri, sâmbătă şi duminică) pentru a evita aglomerarea în ultima zi. Cetăţenii români care votează în străinătate pot accesa harta interactivă a secţiilor de votare pe site-ul oficial al MAE: <a href="http://www.mae.ro/maps/4083">http://www.mae.ro/maps/4083</a>”, se mai arată în comunicatul MAE.</p>
      <p>
        <b>UPDATE ORA 08:15 Peste 200 de români au votat în primele 7 ore de la deschiderea secţiilor de votare din străinătate</b>
      </p>
      <p>203 români au votat în primele şapte ore de la deschiderea secţiilor de votare din străinătate pentru cel de al doilea tur al alegerilor prezidenţiale, potrivit datelor Biroului Electoral Central.</p>
      <p>Astfel, vineri, până la ora 08.00, numărul total al celor care au votat pentru turul al doilea era de 17.706 de alegători, fiind format din cei 17.503 care au votat deja prin corespondenţă şi 203 care au votat în secţiile de vot.</p>
      <p>
        <b>Românii din străinătate au început să voteze. Prima secţie de votare a fost deschisă în Noua Zeelandă</b>
      </p>
      <p>Tot vineri noaptea vor fi deschise şase secţii de votare în Australia, în oraşele Sidney, Melbourne, Brisbane, Canberra, Adelaide şi Perth.</p>
      <p>În străinătate au fost organizate 835 de secţii de votare.</p>
      <p>La cel de-al doilea tur al alegerilor prezidenţiale românii de peste hotare vor vota între 22 şi 24 noiembrie.</p>
      <p>Prin urmare, votul în diaspora se va desfăşura vineri, 22 noiembrie, între orele 12.00 - 21.00, sâmbătă, 23 noiembrie, între orele 7.00 - 21.00 şi duminică, 24 noiembrie, între orele 7.00 - 21.00.</p>
      <p>Potrivit AEP, numărul total de cetăţeni români cu domiciliul în străinătate care figurează cu drept de vot la acest scrutin este 715.752 de persoane.</p>
      <p>De asemenea, numărul total al alegătorilor români din străinătate care au optat pentru votul la secţia de votare, prin înregistrarea pe site-ul votstrainatate.ro, este de 33.802 de cetăţeni.</p>
      <p>Ministerul de Externe anunţă că a trimis în străinătate, pentru cel de-al doilea tur al alegerilor prezidenţiale, 4.608.175 de buletine de vot şi 2.866.260 de timbre autocolante cu menţiunea ”VOTAT”. Instituţia precizează că în alegerile în diaspora se vor desfăşura în 835 de secţii.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant daţi LIKE <a href="https://www.facebook.com/mediafax.ro/">paginii noastre de Facebook</a></b>
        <b>!</b>
      </p>
    </article>
  </body>
</html>