<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/zarzuty-dla-ksiedza-ktory-chcial-zniszczyc-biskupa-opolskiego-andrzeja-czaje-wysylal-wulgarne-emaile-i-smsy/ar/c1-14601291"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Zarzuty dla księdza, który chciał zniszczyć biskupa opolskiego Andrzeja Czaję. Wysyłał wulgarne e-maile i sms-y"/>
    <meta property="og:description" content="Rafał C., zdaniem śledczych, ukradł tożsamość biskupowi i rozsyłał wulgarne wiadomości. Stwarzał wrażenie, że stoi za nimi zwierzchnik opolskiej diecezji."/>
  </head>
  <body>
    <article>
      <h1>Zarzuty dla księdza, który chciał zniszczyć biskupa opolskiego Andrzeja Czaję. Wysyłał wulgarne e-maile i sms-y</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Mirela Mazurkiewicz</a></address>
      <ul>
        <li>
          <a href="https://nto.pl/">Nowa Trybuna Opolska</a>
        </li>
        <li>
          <a href="https://nto.pl/wiadomosci/">Wiadomości</a>
        </li>
        <li>
          <a href="https://nto.pl/wiadomosci/opole/">Opole</a>
        </li>
      </ul>
      <h3>Zarzuty dla księdza, który chciał zniszczyć biskupa opolskiego Andrzeja Czaję. Wysyłał wulgarne e-maile i sms-y</h3>
      <figure>
        <img src="https://d-pt.ppstatic.pl/kadry/k/r/1/92/b5/5d0cc636e59e0_icon.jpg"/>
      </figure>
      <p>22.11.2019Zaktualizowano 22.11.2019</p>
      <p>
        <b>Rafał C., zdaniem śledczych, ukradł tożsamość biskupowi i rozsyłał wulgarne wiadomości. Stwarzał wrażenie, że stoi za nimi zwierzchnik opolskiej diecezji.</b>
      </p>
      <p>Rafał C. jest suspendowanym kapłanem diecezji opolskiej. Formalnie nadal jest księdzem, ale nie może odprawiać mszy, spowiadać, ani wykonywać innych czynności kapłańskich.</p>
      <p>Zarzut kradzieży tożsamości usłyszał on oraz jego świecki znajomy Rafał S.</p>
      <blockquote>Mężczyźni mieli preparować wiadomości mailowe i sms-owe w taki sposób, by sprawiały one wrażenie wysłanych przez biskupa lub kanclerza kurii - informuje Stanisław Bar z Prokuratury Okręgowej w Opolu. - Wiadomości te zawierały treści nieprzyzwoite, wulgarne, a także groźby i miały skutkować nadszarpnięciem wizerunku pokrzywdzonych oraz utratą ich dobrego imienia.</blockquote>
      <p>Jak ustaliliśmy, źródłem konfliktu miała być suspensa nałożona przez biskupa Andrzeja Czaję na księdza Rafała C.</p>
      <p>Duchowny do 2018 roku był proboszczem w Chałupkach (pow. raciborski). To wtedy pojawiły się napięcia między nim a parafianami. Chodziło o pieniądze.</p>
      <p>Kuria tłumaczyła, że zarzuty były poważne, dlatego biskup, na prośbę samego zainteresowanego, odwołał księdza, a wyjaśnianiem sprawy zajęły się organy ścigania. Dochodzenie - prowadzone pod kątem przywłaszczenia datków, składanych przez parafian - jest w toku.</p>
      <p>Po tym, gdy w poprzedniej parafii księdza C. pojawiły się kontrowersje, biskup kazał mu zamieszkać w jednym z domów diecezjalnych. Duchowny nie podporządkował się temu, dlatego w maju biskup nałożył na niego suspensę.</p>
      <p>Ksiądz Rafał C. i jego świecki znajomy, w odwecie za to, mieli ukraść tożsamość biskupowi opolskiemu oraz jego kanclerzowi i zacząć rozsyłać - podszywając się pod nich - wulgarne wiadomości.</p>
      <p>Co ciekawe, pogróżki w imieniu biskupa mieli wysłać m.in. do przychylnego im księdza. Chodziło o to, by wykreować wrażenie, że zwierzchnik opolskiej diecezji atakuje tych, którzy wspierają suspendowanego księdza.</p>
      <p>Podejrzani nie przyznali się do winy i złożyli wyjaśnienia. Za kradzież tożsamości grozi im do 3 lat pozbawienia wolności.</p>
    </article>
  </body>
</html>