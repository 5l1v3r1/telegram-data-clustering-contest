<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914695"/>
    <meta property="og:site_name" content="Dnevnik"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Plestenjak je jedel pasjo hrano, Challe Salle je bil smetar, tudi najmlajši Cavazza je zvezda"/>
    <meta property="og:description" content="Bliža se konec leta in s tem čas, da lahko pod drobnogled postavimo utrip življenja minulega leta in se soočimo s pričakovanji, željami in ugibanjem, kaj vse nas čaka v okroglem letu 2020."/>
  </head>
  <body>
    <article>
      <h1>Plestenjak je jedel pasjo hrano, Challe Salle je bil smetar, tudi najmlajši Cavazza je zvezda</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Iztok Klemenčič</a></address>
      <p>
        <b>Bliža se konec leta in s tem čas, da lahko pod drobnogled postavimo utrip življenja minulega leta in se soočimo s pričakovanji, željami in ugibanjem, kaj vse nas čaka v okroglem letu 2020.</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/21/1223281.jpg"/>
          <figcaption>Jan Plestenjak je v času študija tako varčeval, da je jedel celo pasjo hrano v obliki briketov.<cite>Foto: Bojan Velikonja</cite></figcaption>
        </figure>
        <figure>
          <img src="https://www.dnevnik.si/i/ag/2019/11/21/1223360.jpg"/>
          <figcaption>Challe Salle ve, kaj danes pomeni biti čefur.<cite>Foto: Bojan Velikonja</cite></figcaption>
        </figure>
        <figure>
          <img src="https://www.dnevnik.si/i/ag/2019/11/21/1223287.jpg"/>
          <figcaption>Pravijo, da je Mark Jacob - Vazz novi zvezdnik dinastije Cavazza.<cite>Foto: facebook</cite></figcaption>
        </figure>
        <figure>
          <img src="https://www.dnevnik.si/i/ag/2019/11/21/1223290.jpg"/>
          <figcaption>Metod Pevec je na predpremieri novega filma razlagal, da ima roko v mavcu zaradi »padca po partizansko«.<cite>Foto: Matjaž Rušt</cite></figcaption>
        </figure>
      </slideshow>
      <p>V časopisu<i> Svet 24</i> so na podlagi ekspertiz strokovnjakov, ki se ukvarjajo z vplivom lune ter drugih planetarnih silnic na našo prihodnost, zapisali, da nas čakajo strašno velike spremembe, ker bo po petsto letih na nebu spet usodna konjunkcija. »Ekspanzivni Jupiter, karmični učitelj Saturn in transformacijski Pluton bodo večji del leta v Kozorogu, kar bo povzročilo koncentracijo izjemno močnih energij. Nekateri jo bodo zaznali kot večjo osredotočenost in discipliniranost, drugi pa se bodo počutili še bolj omejene, blokirane, v krču in pod velikim bremenom dodatne odgovornosti,« se glasi prerokba za prihodnje leto. V katero kategorijo nas bodo zmetali planeti, bomo še videli. Vsekakor pa bo intenzivno.</p>
      <h3>Plestenjaku pasji briketi, Challe Salle o čefurjih</h3>
      <p>Če eni gledajo v prihodnost, se drugi ozirajo v preteklost. V reviji <i>Nova</i> so na veliko razkrili presunljivo samoizpoved <b>Jana Plestenjaka</b>, izrečeno v oddaji <i>Kaj dogaja? Z Jonasom</i> na <i>TV Slovenija</i>, da je med študijem na znameniti glasbeni šoli Berklee College of Music v Bostonu, čeprav so mu ob povabilu na šolanje odobrili štipendijo, tako silno varčeval, da je jedel celo pasjo hrano v obliki briketov. Slišal je namreč, da je pasja hrana še bolj pod drobnogledom raznih živilskih in sanitarnih inšpektorjev kot tista za ljudi, zato si je rekel, da jo bo pokusil. Vendar pasji briketi niso ostali na Plestenjakovem študentskem jedilniku, za nameček pa jih je zaradi tako stroge varčevalne politike slišal še od razjarjene mame.</p>
      <p>Po smeteh je brskal tudi <b>Saša Petrović</b>, ki dandanes slovi kot najlepši in najbolj popularen slovenski raper in nosi umetniško ime <b>Challe Salle</b>. In to dobesedno. V mladosti je namreč delal v sortirnici smeti za tekočim trakom. V oddaji<i> Preverjeno</i> na <i>Pop TV</i> je priznal, da je od neprijetnih vonjav iz želodca celo nekajkrat izvrgel svoj obrok, vendar tudi njegova smetarska avantura ni trajala dolgo. Danes je Challe Salle najbolj poslušan slovenski glasbenik, saj ima na youtubu njegova pesem <i>Lagano</i> več kot šest milijonov ogledov, kar je absolutni slovenski rekord. Je pa Challe Salle še obrazložil, kaj danes pomeni biti čefur, pripadnik nove, moderne subkulture. O tem je pred leti razglabljal že tudi <b>Robert Pešut - Magnifico</b>, vendar so bili to drugi časi. »Včasih je prispodoba čefur imela negativno konotacijo, danes pa je to subkultura in ljudje, tudi tisti, ki niso čefurji, hočejo biti čefurji, govoriti v slengu s specifičnim L-jem in se oblačiti na specifičen način,« je dandanašnjo najbolj moderno subkulturo med mladimi, rosno mladimi in manj mladimi Slovenci opredelil Challe Salle.</p>
      <h3>Vlado Kalember je prespal pol življenja in še se mu spi</h3>
      <p>Rekorde po informacijah revije <i>Suzy</i> podira še en slovenski raper, <b>Mark Jacob</b>, ki je nova zvezda dinastije Cavazza, kot so ga opisali svojemu bralstvu. Tudi on si je nadel umetniško ime <b>Vazz</b> in tudi on ima pri dvajsetih letih za seboj že pestro preteklost. Eno leto je bil vojak v finski vojski, nato pa se je povsem posvetil glasbi, saj je, kot piše v <i>Suzy</i>, njegov slavni dedek Boris že pred časom dejal, da mu rime izpod prstov letijo kakor mlademu Prešernu. In imel je prav. Marc Jacob je v enem letu izdal kar dva albuma, produktivnost in kakovost pa, pravijo v <i>Suzy</i>, že žanjeta rezultate, saj je njegov glasbeni izdelek trenutno najbolje prodajan album v Sloveniji, nedavno pa je razprodal celo edini urbani klub v Sloveniji, Kino Šiška. Med drugimi ga je v prvih vrstah seveda bodrila tudi širša družina.</p>
      <p>V dobri življenjski in glasbeni formi je tudi pop pevka <b>Alja Omladič</b>, še ena, ki raje sliši na umetniško ime. <b>Alya</b> je kot gostja v nedeljski oddaji <i>Vikend paket</i> na <i>TV Slovenija</i> razkrila, da je skrivnost njene ustvarjalne potentnosti meditacija. Iz postelje se katapultira že deset do petih ponoči, nato pa eno uro in pol meditira. Kot je podrobneje utemeljila, je ob teh zgodnih urah telo v theta stanju in takrat posledično najbolj dojemljivo za vse čutne zaznave. Njeno popolno nasprotje je <b>Tulio Furlanič</b>, ki je v taisti oddaji razpredal, da se sicer tudi on zbuja nekje ob petih. Ampak takrat ne vstane, temveč se s fotelja premakne v posteljo, ker se zbudi ob prižganem televizorju. Povedal je še, da zdaj, ko je že čisto odrasel, spi nekih deset do petnajst ur na dan, malo v postelji, malo pred televizorjem.</p>
      <p>Absolutni rekorder po prespanih urah pa je nedvomno <b>Vlado Kalember</b>. Zvezda Srebrnih kril, ki jim začuda še ni uspelo napolniti Stožic in so pred kratkim nastopile v Križankah. Za revijo <i>Nova</i> je presenetil s priznanjem, da je prespal pol življenja. »Veliko je dni, ko ne delam nič, spim tudi do deset ur in se mi še spi. Nikoli se nisem zbudil, ne da bi bil še zaspan,« je o svoji neusahljivi želji do spanja povedal Kalember.</p>
      <h3>Metod Pevec je po partizansko padel z oljke</h3>
      <p>Morda je Kalemberja pičila muha cece, pa tega še ne ve. Kdo ve? Je pa zdaj jasno, zakaj je bolehal <b>Blaž Švab</b>. Za <i>Žurnal 24</i> je pojasnil, da je imel prvo zdravstveno krizo pri tridesetih in da so se v zvezi z njegovim zdravjem po medijih pisale neumnosti, vendar o bolezni ni javno razlagal, ker se mu to ni zdelo spoštljivo do ljudi, ki so zares bolni. Ostal je namreč samo brez glasu. In zato se je <i>Modrijanom</i> pridružil peti član. Da si je lahko opomogel in da danes lahko žgoli kot prej. Z mavcem na roki pa je te dni opletal naokrog slovenski režiser <b>Metod Pevec</b>. Na predpremieri novega filma <i>Jaz sem Frenk</i>, v katerem glavne vloge zasedajo <b>Janez Škof</b>, <b>Valter Dragan</b> in <b>Katarina Čas</b>, je povedal, da sta za roko, ovito v mavec, kriva oljka in bršljan. »Obiral sem oljke, z visokega drevesa sem se spustil bolj po partizansko, namesto da bi bil bolj počasen. Neprevidno sem skočil na zid, poraščen z bršljanom, in mi je zdrsnilo,« je o sosledju ponesrečenih dogodkov razlagal Pevec.</p>
      <p>Še bolj bizarno nesrečo je imel <b>Aleksander Mežek</b>, ki te dni praznuje enainsedemdeset let in po vrnitvi iz Anglije na rajsko Gorenjsko nastopa v resničnostni oddaji <i>Znani zopet za volanom</i>, ki se predvaja na <i>Planet TV</i>. Vozniški izpit je sicer opravil že pri 18 letih, a se je kljub dolgoletnim izkušnjam za volanom odločil, da je zdaj pravi čas, da obnovi znanje in pravila varne vožnje. »Moj edini karambol se je zgodil na ulici Oxford, ko sem vozil mini morrisa, svoj prvi avto v Angliji. Na svoji prvi vožnji sem se zaletel naravnost v rolls-roycea,« je svojo prvo in edino nesrečno avtomobilsko prigodo za revijo Zvezde Lady podoživel Mežek.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914842/magazin/estrada/sence-nad-balkanom-razburjajo-zaradi-napak-in-prizorov-spolnosti"/>
        <a href="https://www.dnevnik.si/1042914840/magazin/estrada/coldplay-na-okolju-prijazno-turnejo"/>
        <a href="https://www.dnevnik.si/1042914841/magazin/estrada/koncert-enriqueja-iglesiasa-v-zagrebu-odpovedan-zaradi-poslovne-prevare"/>
        <a href="https://www.dnevnik.si/1042897256/magazin/estrada/borut-pahor-ima-morda-ljubico-matej-tonin-je-izgubil-zob-blaz-svab-bo-dobil-otroka"/>
        <a href="https://www.dnevnik.si/1042895928/magazin/estrada/-sebastian-cavazza-je-zaprisezen-nudist-vid-valic-premaguje-bolezni-s-seksom-jurij-soucek-pa-se-vedno-vozi-motor-"/>
        <a href="https://www.dnevnik.si/1042892597/magazin/estrada/tina-maze-jasna-kuljaj-in-gorka-berden-so-se-slekle-potrebujes-skace-v-koprive-alfi-nipic-bo-dobil-muzej"/>
      </related>
    </article>
  </body>
</html>