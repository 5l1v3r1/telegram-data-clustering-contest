<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200337"/>
    <meta property="og:site_name" content="মানবজমিন"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="তৈরি হচ্ছেন হিমু"/>
    <meta property="og:description" content="বছর পাঁচেক আগে ‘ভালোবাসি অথবা বাসি ভালো’ নামের একটি নাটক প্রযোজনা করেছিলেন ব্যস্ত অভিনেত্রী হোমায়রা হিমু। কিন্তু তা করতে গিয়ে আর্থিকভাবে ক্ষতির সম্মুখীন হন। তাই আর সে পথে পা বাড়াননি। তবে এই সময়ে এসে নাটক নির্দেশনার প্রতি প্রবল আগ্রহ জন্মেছে তার। স্বপ্ন দেখছেন একজন পরিচালক হবেন। আর সেই স্বপ্ন পূরণের লক্ষ্যে তৈরি হচ্ছেন যথাযথভাবে। এদিকে এক দশকেরও বেশি সময় আগে সর্বশেষ মঞ্চ নাটকে অভিনয় করেছিলেন এ অভিনেত্রী। দশ বছর পর আবারো এ মাধ্যমটিতে ফেরার আশাবাদ ব্যক্ত করেছেন। সর্বশেষ ২০০৮ সালে তিনি মঞ্চে জামাল উদ্দিন হোসেনের নির্দেশনায় ‘খাঁচার ভিতর অচীন পাখি’ নাটকে অভিনয় করেছিলেন। নাগরিক নাট্যাঙ্গন অনসাম্বলের হয়ে সে সময় মঞ্চে উঠেছিলেন হিমু। এরপর আর তাকে এ মাধ্যমে দেখা যায়নি। এ প্রসঙ্গে তিনি বলেন, সত্যি বলতে কী এরপর টিভি নাটকে অভিনয়ে এতো বেশি ব্যস্ত হয়ে পড়েছিলাম যে, মঞ্চে সময় দেয়া কঠিনই হয়ে পড়েছিল। এখন টিভি নাটকে নিজেকে স্থিতিশীল একটি অবস্থানে নিয়ে আসতে পেরেছি। নিজের মতো সময়ও ম্যানেজ করতে পারি। তাই ভাবছি মঞ্চে আবারো ফিরবো। মঞ্চ নাটকে অভিনয় করার মধ্যে নিজের ভেতর কী যে একটা ভালোলাগা কাজ করে তা আসলে ভাষায় প্রকাশের নয়। তাই ভাবছি শিগগিরই…"/>
  </head>
  <body>
    <article>
      <h1>তৈরি হচ্ছেন হিমু</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">স্টাফ রিপোর্টার</a></address>
      <p>বছর পাঁচেক আগে ‘ভালোবাসি অথবা বাসি ভালো’ নামের একটি নাটক প্রযোজনা করেছিলেন ব্যস্ত অভিনেত্রী হোমায়রা হিমু। কিন্তু তা করতে গিয়ে আর্থিকভাবে ক্ষতির সম্মুখীন হন। তাই আর সে পথে পা বাড়াননি। তবে এই সময়ে এসে নাটক নির্দেশনার প্রতি প্রবল আগ্রহ জন্মেছে তার। স্বপ্ন দেখছেন একজন পরিচালক হবেন। আর সেই স্বপ্ন</p>
      <p>পূরণের লক্ষ্যে তৈরি হচ্ছেন যথাযথভাবে। এদিকে এক দশকেরও বেশি সময় আগে সর্বশেষ মঞ্চ নাটকে অভিনয় করেছিলেন এ অভিনেত্রী। দশ বছর পর আবারো এ মাধ্যমটিতে ফেরার আশাবাদ ব্যক্ত করেছেন।</p>
      <p>সর্বশেষ ২০০৮ সালে তিনি মঞ্চে জামাল উদ্দিন হোসেনের নির্দেশনায় ‘খাঁচার ভিতর অচীন পাখি’ নাটকে অভিনয় করেছিলেন। নাগরিক নাট্যাঙ্গন অনসাম্বলের হয়ে সে সময় মঞ্চে উঠেছিলেন হিমু। এরপর আর তাকে এ মাধ্যমে দেখা যায়নি। এ প্রসঙ্গে তিনি বলেন, সত্যি বলতে কী এরপর টিভি নাটকে অভিনয়ে এতো বেশি ব্যস্ত হয়ে পড়েছিলাম যে, মঞ্চে সময় দেয়া কঠিনই হয়ে পড়েছিল। এখন টিভি নাটকে নিজেকে স্থিতিশীল একটি অবস্থানে নিয়ে আসতে পেরেছি। নিজের মতো সময়ও ম্যানেজ করতে পারি। তাই ভাবছি মঞ্চে আবারো ফিরবো। মঞ্চ নাটকে অভিনয় করার মধ্যে নিজের ভেতর কী যে একটা ভালোলাগা কাজ করে তা আসলে ভাষায় প্রকাশের নয়। তাই ভাবছি শিগগিরই কোনো একটি দলে নিজেকে যুক্ত করে মঞ্চাভিনয়ে ফিরবো। হিমু জানান, ঢাকা থিয়েটার কিংবা প্রাচ্যনাটের সঙ্গে নিজেকে যুক্ত করার চেষ্টা করবেন। তিনি আশা রাখেন এই ক্ষেত্রে সংশ্লিষ্ট সকলের সহযোগিতা পাবেন। হোমায়রা হিমু গতকাল থেকে রাজধানীর প্রিয়াংকা শুটিং হাউজে সাঈদ তারেকের নির্দেশনায় নতুন ধারাবাহিক নাটক ‘লাইফ পার্টনার’-এর শুটিং শুরু করেছেন। পাশাপাশি তিনি কায়সার আহমেদের ‘বকুলপুর’, সাজ্জাদ হোসেন দোদুলের ‘ছায়াবিবি’ ধারাবাহিকেও নিয়মিত অভিনয় করছেন। মোরশেদুল ইসলামের নির্দেশনায় ‘আমার বন্ধু রাশেদ’ সিনেমায় খুব গুরুত্বপূর্ণ একটি চরিত্রে অভিনয় করেছিলেন এ অভিনেত্রী। এরপর এ মাধ্যমটিতে অভিনয়ের প্রবল ইচ্ছে থাকলেও ভালো কোনো সিনেমায় অভিনয়ের সুযোগ তার আর হয়ে উঠেনি। তবে এ মাধ্যমটিতে কাজ করতে এখনো তিনি বেশ আগ্রহী।</p>
      <p>হোমায়রা হিমু এটিএন বাংলায় প্রচার চলতি জাহাঙ্গীর আলম সুমনের নির্দেশনায় ‘ডিবি’ ধারাবাহিকেও মাঝে মাঝে অভিনয় করেন। প্রসঙ্গত, আগামীকাল হোমায়রা হিমুর জন্মদিন। কীভাবে কাটবে এবারের এ দিনটি? জবাবে হিমু বলেন, কায়সার ভাই ‘বকুলপুর’ ধারাবাহিক নাটকের সিডিউল নিয়ে রেখেছেন। যদি শুটিং হয় তাহলে তো শুটিং স্পটেই কাটবে আমার এবারের জন্মদিন।</p>
      <p>এই বিভাগের সর্বাধিক পঠিত</p>
    </article>
  </body>
</html>