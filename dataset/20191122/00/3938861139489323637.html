<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/money-newspaper/_do-kincya-roku-podorozhchayut-myaso-yajcya-ta-hlib/939300"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T00:25:00+00:00"/>
    <meta property="og:title" content="До кінця року подорожчають м'ясо, яйця та хліб"/>
    <meta property="og:description" content="Протягом жовтня в Україні подорожчали молочні продукти, м'ясо, крупи і хліб. Подешевшали яблука, цукор. До кінця року зросте вартість більшості продуктів, але не суттєво. Споживчу інфляцію прогнозують на рівні 1,5&amp;ndash;1,8%, повідомили в Асоціації постачальників торговельних мереж. ..."/>
  </head>
  <body>
    <article>
      <h1>До кінця року подорожчають м'ясо, яйця та хліб</h1>
      <address><time datetime="2019-11-22T00:25:00+00:00">22 Nov 2019, 00:25</time> by <a rel="author">Маргаріта ДИКАЛЮК</a></address>
      <figure>
        <img src="https://static2.gazeta.ua/img2/cache/gallery/939/939300_1_w_1200.jpg?v=0"/>
        <figcaption>
          <cite>Автор: Підготувала Маргаріта ДИКАЛЮК</cite>
        </figcaption>
      </figure>
      <p>Протягом жовтня в Україні подорожчали молочні продукти, м'ясо, крупи і хліб. Подешевшали яблука, цукор. До кінця року зросте вартість більшості продуктів, але не суттєво. Споживчу інфляцію прогнозують на рівні 1,5–1,8%, повідомили в Асоціації постачальників торговельних мереж.</p>
      <p>— Ціни в магазинах залишаються високими, хоча гривня останнім часом активно зміцнюється. Хліб подорожчав, бо зросли світові ціни на зерно. За минулий місяць пшеничний додав до ціни 1,7 відсотка, житній — 1,4, — говорить директор асоціації Олексій Дорошенко, 46 років. — Лідером стала гречка. Ціна підскочила майже на 32 відсотки. Кілька років ця крупа коштувала теж дорого, її мало купували. Фермери стали сіяти менше, бо попит упав. Як наслідок — дефіцит гречки, її почали завозити з Росії. Цьогоріч в Україні зібрали менший урожай. Через дефіцит гречка знову коштуватиме дорого.</p>
      <p>Незначно подорожчали в жовтні рис, соняшникова олія, макарони, манка. Не змінилася вартість ячмінної крупи та пшона. Останнє торік било цінові рекорди. Незабаром вартість пшона знизиться щонайменше на 20 відсотків. Серед молочних продуктів найбільше подорожчало вершкове масло. Ціна зросла, бо виробники активно продають цю продукцію за кордон.</p>
      <p>Не змінилася вартість сала, вареної ковбаси. Попит на м'ясо впав, люди економлять. Почався опалювальний сезон, отримали більші платіжки. Розмір субсидій, порівняно з минулим роком, скоротився. Темпи зростання доходів населення сповільнилися. Зарплати і пенсії непогано росли в першому півріччі. У другому — тільки деяким пенсіонерам додали по 74 гривні. До кінця року незначно дорожчатиме більшість продуктів. Зокрема, зросте ціна овочів борщового набору, яєць, хліба. Причому житній подорожчає більше за пшеничний.</p>
      <p>Раніше іноземці приїздили в Україну купувати продукти. Тепер це невигідно. У нас товари коштують значно дорожче, ніж у сусідніх країнах. ­Завозимо з-за кордону багато харчів, ліків. Треба ­зменшувати податок на додану вартість. Відновлювати кредитування, створювати конкурентний ­ринок.</p>
      <p>— Торік у вересні на середню зарплату українці могли купити на 588 кілограмів картоплі більше, ніж цього року. ­Зараз ціна на неї аномально висока, — каже економіст <b>54-річний Олександр</b> <b>­Охріменко</b>.</p>
      <p>— За рік також подорожчав хліб. Його українець може купити на 9 кілограмів менше. Зросла вартість горілки, цигарок, імпортних ліків. Водночас на середню зарплату українці можуть придбати більше свинини, курятини, сала, моркви, капусти, яєць.</p>
      <p>Доходи громадян зросли. Попри високі ціни, можуть купити більше, ніж 2018-го. Деякі продукти дорожчали синхронно з темпами підвищення заробітків у країні. Наприклад, молоко. Цьогоріч на середню зарплату можна придбати на два літри більше. Зі сметаною та сиром така ж ситуація.</p>
      <p>Люди завжди хочуть, щоби зарплати зростали, а ціни падали. Так не буває. Підприємці зараз у вартість товарів закладають вищий курс валют, ніж є насправді. Традиційно під Новий рік магазини підніматимуть ціни на головні продукти до святкового столу: м'ясо, яйця, алкоголь. Сьогодні якісну свинину продають по 130 гривень за кілограм. Наприкінці року буде по 150–160 гривень. Яловичина коштуватиме під 200 гривень. Щонайменше на 10 відсотків подорожчає алкоголь.</p>
      <p><b>73,7 гривні</b> у середньому коштує кілограм сала в Україні. Найдешевше його продають у Тернопільській ­області — 52,21 грн, порахував Держстат. Найвища вартість у Києві. За кілограм сала доведеться заплатити в середньому 110,95 грн.</p>
    </article>
  </body>
</html>