<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/fwfh-pros-kyriako-to-metanasteytiko-mporei-na-ginei-ethnikh-tragwdia"/>
    <meta property="og:site_name" content="Documento"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Φώφη προς Κυριάκο: Το μεταναστευτικό μπορεί να γίνει εθνική τραγωδία"/>
    <meta property="og:description" content="Την έντονη ανησυχία της πως το μεταναστευτικό μπορεί να εξελιχθεί σε εθνική τραγωδία, αν δεν αλλάξει η πολιτική που ακολουθείται, εξέφρασε η Φώφη Γεννηματά, αναπτύσσοντας στη Βουλή, στο πλαίσιο της «Ωρας του Πρωθυπουργού» την επίκαιρη ερώτηση που απηύθυνε στον πρωθυπουργό για το Μεταναστευτικό - Προσφυγικό «Τα νησιά μας και όλη η Ελληνική Κoινωνία εκπέμπουν SOS»."/>
  </head>
  <body>
    <article>
      <h1>Φώφη προς Κυριάκο: Το μεταναστευτικό μπορεί να γίνει εθνική τραγωδία</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Newsroom</a></address>
      <h4>Την έντονη ανησυχία της πως το μεταναστευτικό μπορεί να εξελιχθεί σε εθνική τραγωδία, αν δεν αλλάξει η πολιτική που ακολουθείται, εξέφρασε η Φώφη Γεννηματά, αναπτύσσοντας στη Βουλή, στο πλαίσιο της «Ωρας του Πρωθυπουργού» την επίκαιρη ερώτηση που απηύθυνε στον πρωθυπουργό για το Μεταναστευτικό - Προσφυγικό «Τα νησιά μας και όλη η Ελληνική Κoινωνία εκπέμπουν SOS».</h4>
      <p>«Πρέπει να διεκδικήσουμε αυτό που μας ανήκει με κάθε τρόπο, ακόμα και αν χρειαστεί να μπλοκάρουμε κρίσιμες αποφάσεις στην Ευρώπη και εμείς θα είμαστε δίπλα σας. Εμείς θα φωνάζουμε για το προσφυγικό, γιατί έτσι βοηθάμε και εσάς και τον τόπο. Δεν θα μείνουμε με σταυρωμένα τα χέρια. Καθαρές κουβέντες», τόνισε η κ. Γεννηματά.</p>
      <p>Η πρόεδρος του Κινήματος Αλλαγής περιέγραψε με σκούρα χρώματα τη κατάσταση, ζητώντας από τον πρωθυπουργό να πάρει άμεσα ουσιαστικές πρωτοβουλίες. «Σταματήστε το χάιδεμα των ισχυρών. Αφήστε την επικοινωνία και μπείτε στην ουσία. Το αυγό του φιδιού παραμονεύει. Να θέσουμε τις δικές μας προτεραιότητες, τα δικά μας όρια. Πρώτον το Προσφυγικό Μεταναστευτικό είναι θέμα της Ευρώπης και όχι της Ελλάδας. Έχετε υποχρέωση να εξασφαλίσετε ότι η Ευρωπαϊκή Ένωση και κάθε χώρα μέλος θα αναλάβουν τις ευθύνες που τους αναλογούν. Να υπάρξει άμεσα απόφαση της Ε.Ε. για νέα προγράμματα μετεγκατάστασης προσφύγων, σε όλες τις χώρες της Ένωσης. Να υπάρξει επιτέλους αναλογική κατανομή των βαρών. Με συγκεκριμένα μέτρα κατά χωρών, όπως η Ουγγαρία, που αρνούνται να εφαρμόσουν τις αποφάσεις. Να υπάρξουν κυρώσεις οικονομικές», υποστήριξε η κ. Γεννηματά και πρόσθεσε: «Να αλλάξει η κοινή δήλωση ΕΕ- Τουρκίας και να γίνονται επιστροφές και από την ενδοχώρα. Να προχωρήσουν οι διαδικασίες αναθεώρησης του Κανονισμού του Δουβλίνου. Δεν μπορεί το βάρος της εξέτασης του ασύλου να πέφτει μόνο σε χώρες, όπως η Ελλάδα και η Ιταλία. Ως πρώτο βήμα να υπάρξει συμμετοχή της ΕΕ στις διαδικασίες εξέτασης ασύλου στην χώρα μας. Δεν αρκούν μόνο οι χρηματοδοτήσεις. Δεν ξεμπερδεύει η Ευρώπη μόνο με αυτές, έχει μεγαλύτερες και ευρύτερες ευθύνες».</p>
      <p>Η κ. Γεννηματά άφησε παράλληλα αιχμές για την πολιτική που ακολούθησε και με την οποία δέσμευσε τη χώρα ο κ. Τσίπρας. «Ο κ. Τσίπρας δέσμευσε τη χώρα μας σε αυτή την περιπέτεια. Για καθαρά μικροπολιτικούς λόγους. Και σεις συνεχίζετε στα ίδια χνάρια. Δεν βλέπετε μπροστά σας τι έρχεται; Δεν βλέπετε ότι το προσφυγικό - μεταναστευτικό μπορεί να εξελιχθεί ακόμη και σε εθνική τραγωδία; Δεν μπορεί να φορτωνόμαστε εμείς όλο το πρόβλημα, να είμαστε οι μοναδικοί σχεδόν "πρόθυμοι" της Ευρώπης», σημείωσε η πρόεδρος του ΚΙΝΑΛ. Αποδοκίμασε επίσης τις αναφορές του βουλευτή του ΣΥΡΙΖΑ Θ. Δρίτσα, υπογραμμίζοντας: «Είναι τραγικό πρώην υπουργός του ΣΥΡΙΖΑ να δηλώνει ότι δεν γίνονται και κάθε μέρα βιασμοί, μόνο μια φορά στους έξι μήνες. Δηλαδή δεν τρέχει και τίποτα. Είναι κι αυτός ικανοποιημένος, καλά τα κάνανε. Ντροπή. Τι θα έλεγαν αν ήταν τα παιδιά τους; Τι θα κάναμε κύριε Πρωθυπουργέ αν ήταν τα δικά μας παιδιά;».</p>
      <p>Χαρακτήρισε ακόμη απαράδεκτο, υπουργοί να λένε ότι είναι ικανοποιημένοι και η κατάσταση μη διαχειρίσιμη ενώ ζήτησε από τον πρωθυπουργό καλύτερη φύλαξη των συνόρων. «Ενισχύστε τις δυνάμεις αποτροπής. Απαιτείστε κοινές περιπολίες με την Frontex, ώστε να γίνει σαφές ότι πρόκειται για ευρωπαϊκά σύνορα. Δεν μπορεί η FRONTEX να επιχειρεί και να είναι αποτελεσματική στη φύλαξη των συνόρων στον Βορρά και στα ανατολικά να κάνει τον παρατηρητή. Με κλειστά σύνορα στον Βορρά και ανοιχτά στην Ανατολή δεν υπάρχει λύση κ. Μητσοτάκη. Δεν υπάρχει. Κοροϊδευόμαστε και μεταξύ μας».</p>
      <h3>Διαβάστε τη δευτερολογία της κυρίας Γεννηματά:</h3>
      <p>Κύριε πρωθυπουργέ,</p>
      <p>Από την απάντησή σας μένουν πολλά ερωτηματικά για το αν θα πραγματοποιηθεί αυτό το σχέδιο και αν θα αποδώσει.</p>
      <p>Κοιτάξτε, στα κομματικά συνέδρια στην Ευρώπη καλά κάνουμε και μιλάμε.</p>
      <p>Κι εγώ μιλάω διαρκώς και θα το ξανακάνω γιατί ζητήσατε και τη συμβολή μου και υποθέτω ότι αυτό εννοείται. Αλλά εγώ δεν είμαι πρωθυπουργός. Εσείς πρέπει να κάνετε κάτι περισσότερο από το να μιλάτε στο Ευρωπαϊκό Λαϊκό Κόμμα. Πρέπει να απαιτήσετε από την κυρία Μέρκελ την ίδια και από τους ευρωπαίους ηγέτες γιατί μονάχα έτσι μπορεί να ακουστεί η φωνή του ελληνικού λαού και να έχουμε ελπίδες ότι θα έχουμε αποτελέσματα.</p>
      <p>Και το λέω αυτό κύριε πρωθυπουργέ γιατί δεν διαχειριζόμαστε αυτή την ώρα τα απόνερα μιας κρίσης που πέρασε, η κρίση αυτή είναι σε εξέλιξη, θα συνεχίζεται και αν δεν αλλάξουμε πολιτική, και αν δεν αλλάξει η Κοινή Δήλωση Ευρωπαϊκής Ένωσης – Τουρκίας, κι αν δεν αλλάξει το Δουβλίνο η κρίση θα μείνει εδώ, θα εγκατασταθεί. Κι εμείς δεν είμαστε διατεθειμένοι να γίνουμε μοιραίοι για αυτό τον τόπο και για τον ελληνικό λαό.</p>
      <p>Αναφερθήκατε και στο θέμα των συνόρων και διαβεβαιώσατε τον ελληνικό λαό που μας ακούει ότι προστατεύετε απόλυτα τα σύνορα. Μα μόλις πριν από λίγο σας είπα κύριε πρωθυπουργέ ότι από τον Έβρο επί ημερών σας μπήκαν χιλιάδες άνθρωποι, που δεν τους σταμάτησε κανείς και δεν έγινε κανένας απολύτως έλεγχος.</p>
      <p>Δεν είναι λοιπόν αποτελεσματική η δουλειά που κάνετε στα σύνορα και δεν μιλώ μόνο για τα θαλάσσια σύνορα και έχει τη σημασία του αυτό. Γιατί δείχνει αν υπάρχει η πολιτική βούληση και η ικανότητα. Και για τα δύο θα κριθείτε κύριε πρωθυπουργέ.</p>
      <p>Και να είστε βέβαιος ότι τον Ιούνιο θα καταθέσουμε ξανά την ερώτηση αυτή, γιατί αυτό είναι το καθήκον της αντιπολίτευσης.</p>
      <p>Θα είμαστε εδώ ξανά λοιπόν για να δούμε τι από αυτά που μας είπατε σήμερα θα έχει προχωρήσει, θα έχει αποδώσει ή θα έχει ολοκληρωθεί.</p>
      <p>Σήμερα, σε νησιά και ενδοχώρα, πρέπει να καλύψουμε τις ανάγκες περίπου 100.000 ανθρώπων. Ακούγονται διάφοροι αριθμοί αλλά τόσοι περίπου είναι.</p>
      <p>Ξέρετε πόσοι θα μας αναλογούσαν αν είχε γίνει, για όλους τους νεοεισερχόμενους στην ΕΕ από το 2016, αναλογικός επιμερισμός;</p>
      <p>Σύμφωνα με τα στοιχεία του Διεθνούς Οργανισμού Μετανάστευσης, από το 2016 μέχρι και τις αρχές Νοεμβρίου, μπήκαν στην ΕΕ, από χερσαία και θαλάσσια σύνορα, 824.901 άνθρωποι. Πάνω από 250.000 είναι αυτοί που μπήκαν από την Ελλάδα. Σύμφωνα με την ποσόστωση της Ευρωπαϊκής Ατζέντας για τη Μετανάστευση μας αντιστοιχεί το 1,9% από αυτόν τον αριθμό. Δηλαδή 15.673 άνθρωποι.</p>
      <p>Αυτό είναι το μερίδιο που μας αναλογεί μετά την πρώτη υποδοχή.</p>
      <p>Αυτή είναι η βάση συζήτησης και το διεκδικητικό μας πλαίσιο.</p>
      <p>Για να μπορούμε να αισθανόμαστε ασφαλείς.</p>
      <p>Ούτε όμηροι του Ερντογάν και της Τουρκίας αλλά ούτε όμηροι της Ευρωπαϊκής χρηματοδότησης που έρχεται για να χρυσώσει το χάπι της κρίσης, χωροθετώντας την σε ελληνικό έδαφος.</p>
      <p>Ο νόμος βάσει του οποίου λειτουργούν οι κλειστές δομές, όπως αρέσει σε πολλούς να τις λένε, προαναχωρησιακά κέντρα, σύμφωνα με την εθνική και ενωσιακή νομοθεσία, είναι νόμος του 2011 και είναι νόμος ΠΑΣΟΚ.</p>
      <p>Είμαστε οι τελευταίοι που θα διαφωνήσουμε για την ανάγκη ύπαρξης τους.</p>
      <p>Δώστε διευκρινίσεις σήμερα για τα κέντρα κράτησης. Θα κρατηθούν ανάπηροι, άρρωστοι, μόνες γυναίκες, οικογένειες με παιδιά, ασυνόδευτα ανήλικα; Όλοι μαζί πάλι στον ίδιο χώρο;</p>
      <p>Δεν είναι απάντηση ένα σχεδιάγραμμα που δώσατε στη δημοσιότητα.</p>
      <p>Πολύ φοβάμαι κύριε πρωθυπουργέ ότι η προχτεσινή σας κυβερνητική ανακοίνωση ήταν περισσότερο επικοινωνιακή.</p>
      <p>Θέλω να μου απαντήσετε συγκεκριμένα για το Project σας.</p>
      <p>Το έχετε κοστολογήσει; Έχετε ενημερώσει την Ευρωπαϊκή Επιτροπή;</p>
      <p>Έχει συμφωνήσει να συνεισφέρει για τη χρηματοδότηση του ;</p>
      <p>Ή θα καλύψετε το κόστος από τον κρατικό προϋπολογισμό; Πάλι θα πληρώσει ο Έλληνας πολίτης για ένα θέμα που είναι Ευρωπαϊκό; Γιατί και το ταμείο αλληλεγγύης από πόρους του Ελληνικού λαού θα χρηματοδοτηθεί.</p>
      <p>Αληθεύει ότι και σήμερα που μιλάμε πληρώνετε τη σίτιση στα ΚΥΤ στη Μόρια και αλλού με κρατική χρηματοδότηση;</p>
      <p>Το σχέδιο σας είναι φαραωνικό.</p>
      <p>Ολόκληρο το σωφρονιστικό σύστημα στη χώρα έχει λίγο παραπάνω από 10.000 θέσεις κρατουμένων.</p>
      <p>Κι εσείς λέτε ότι θα φτιάξετε 18.000 θέσεις σε έξι μήνες, σε ένα χρόνο, σε πόσο τελικά;</p>
      <p>Πείτε μας λοιπόν, πως θα υλοποιηθεί αυτό το σχέδιο. Σε ποιο χρονοδιάγραμμα και με ποια χρηματοδότηση;</p>
      <p>Αλλά θα τονίσουμε για ακόμη μια φορά ότι όση ανάγκη υπάρχει για χώρους κράτησης, άλλη τόση υπάρχει και για επιτάχυνση των διαδικασιών για επιστροφές όσων απορρίπτονται.</p>
      <p>Γι αυτό όμως δεν υπάρχει καμία πρόβλεψη.</p>
      <p>Αυτό που καταλαβαίνουμε είναι ότι θα φτιάξετε κλειστές Μόριες και μετά από κάποιο καιρό, όταν θα υποχρεωθείτε από το νόμο να απελευθερώσετε κάποιους, θα έχετε και κλειστές και νέες ανοικτές. Μια τρύπα στο νερό δηλαδή. Χειρότερα.</p>
      <p>Από όσα ανακοινώθηκαν προκύπτει κίνδυνος να έχουμε προβλήματα και στην ενδοχώρα.</p>
      <p>Είναι παραπειστικό αυτό που λέτε για ποσόστωση 1% ανά περιφέρεια σύμφωνα με τον πληθυσμό της.</p>
      <p>Το ίδιο έκανε και ο ΣΥΡΙΖΑ. Πουθενά δεν πέρασε το 1% μέχρι σήμερα. Αλλά πέρασε το 100%της τοπικής δημοτικής κοινότητας και συνήθως σε περιοχές που ήδη αντιμετώπιζαν αυξημένα προβλήματα.</p>
      <p>Μιλάτε για φύλαξη των συνόρων με τη συγκρότηση ενιαίου φορέα επιτήρησης.</p>
      <p>Αυτός υπάρχει από το 2012, δεν αρκεί να το ανακοινώσετε ξανά , υποχρέωσή σας είναι να λειτουργήσει αποτελεσματικά για τη φύλαξη των συνόρων και από αυτό θα κριθείτε.</p>
      <p>Μιλάτε για επιτάχυνση των διαδικασιών χορήγησης ασύλου.</p>
      <p>Γνωρίζετε ότι αυτοί που μπήκαν τους τελευταίους μήνες στα νησιά δεν έχουν καταφέρει καν να υποβάλουν αίτηση για άσυλο αφού επικρατεί διοικητικό χάος;</p>
      <p>Και χρειάζονται τουλάχιστον τρία χρόνια για την ολοκλήρωση της διαδικασίας;</p>
      <p>Ακολουθείτε τη συνταγή του ΣΥΡΙΖΑ σχεδιάζοντας μεγάλες δομές που θα δημιουργήσουν θέματα στις τοπικές κοινωνίες. Εμείς προτείνουμε μικρές δομές , φιλοξενία σε διαμερίσματα , πραγματική και όχι προσχηματική διασπορά. Και κλειστές δομές όπου χρειαστεί.</p>
      <p>Να αξιοποιήσουμε σωστά τα Ευρωπαϊκά χρήματα σε αυτή την κρίσιμη φάση.</p>
      <p>Να διαμορφώσουμε συνθήκες για ανθρώπινη διαβίωση για τους πρόσφυγες/μετανάστες για όσο παραμένουν στη χώρα μας.</p>
      <p>Ιδιαίτερα για όσους δικαιούνται άσυλο ως πρόσφυγες είναι αναγκαία η παρουσία στα σχολεία για τους ανήλικους και τα προγράμματα εκμάθησης Ελληνικών για τους ενήλικες ή όποια γλώσσα επιλέγουν γιατί οι περισσότεροι δεν θέλουν να μείνουν στη χώρα μας.</p>
      <p>Μέχρι τώρα έχει χρηματοδοτηθεί μόνο η αποθήκευση ανθρώπων. Χωρίς καμία προοπτική για ένταξη. Ο ΣΥΡΙΖΑ έφτιαξε ένα σύστημα χαμένο στη μετάφραση.</p>
      <p>Ας φανούμε αντάξιοι των παραδόσεών μας, σε ανθρώπους που ο πόλεμος ανάγκασε να φύγουν προσωρινά από τις πατρίδες τους.</p>
      <p>Και βέβαια να θέτουμε πάντα στους διεθνείς οργανισμούς θέμα σταθερότητας και οικονομικής βοήθειας για τις χώρες προέλευσης τους.</p>
      <p>Ώστε να μην αναγκάζονται αυτοί να γίνονται θύματα των δουλεμπόρων και να διακινδυνεύουν και την ζωή τους.</p>
      <p>Στο προσφυγικό μεταναστευτικό χρειάζεται αλλαγή πολιτικής τώρα.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>