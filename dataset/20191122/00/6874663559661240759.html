<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3774276,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="השמרנים בבריטניה מתכננים: מס נדל&quot;ן לזרים"/>
    <meta property="og:description" content="מפלגת השלטון מתכננת מס של 3% על אזרחים זרים שירכשו נכסים באנגליה במטרה להרגיע את שוק הנדל&quot;ן בכל הממלכה; במקביל מתכננת המפלגה להקל על קבלנים ותושבים מקומיים"/>
  </head>
  <body>
    <article>
      <h1>השמרנים בבריטניה מתכננים: מס נדל"ן לזרים</h1>
      <h2>מפלגת השלטון מתכננת מס של 3% על אזרחים זרים שירכשו נכסים באנגליה במטרה להרגיע את שוק הנדל"ן בכל הממלכה; במקביל מתכננת המפלגה להקל על קבלנים ותושבים מקומיים</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">שירות כלכליסט</a></address>
      <p>זרים המעוניינים בבעלות על נכס נדל"ן באנגליה יאלצו לשלם יותר מאזרח בריטי - במידה שהמפלגה השמרנית תישאר בשלטון אחרי הבחירות הכלליות בדצמבר.</p>
      <p>המפלגה חשפה כי היא מתכוונת להחיל תוספת תשלום של 3% לאזרח שאינו בריטי כחלק מניסיון להרגיע את שוק הנדל"ן בממלכה. עם זאת, המס החדש יחול רק באנגליה ולא בשאר הממלכה.</p>
      <figure>
        <img src="https://images1.calcalist.co.il/PicServer3/2019/11/07/945926/Getty_1180327020768167_l.jpg"/>
        <figcaption>רה"מ ג'ונסון <br/>צילום: גטי אימג'ס</figcaption>
      </figure>
      <p>בהודעתה על המדיניות החדשה, ציטטה המפלגה מחקר של אוניברסיטת יורק בו נטען כי בין השנים 2014 ל-2016 בית אחד מכל עשרה בתים חדשים בלונדון נקנו על ידי אנשים שאינם תושבים.</p>
      <p>"דבר זה מוסיף משמעותית לביקוש על פני היצע מוגבל, מנפח את מחירי הבתים ומקשה על אזרחים בריטים לדמיין עצמם כבעלי דירות", נכתב בהודעת המפלגה.</p>
      <p>לדוגמה, קונים זרים שמעוניינים לקנות בית בשכונת נוטינג-היל המפורסמת בלונדון, שם מחיר ממוצע לבית עומד על כ-1.6 מיליון פאונד יאלצו לשלם סכום נוסף של כ-50 אלף פאונד. כך לפי אתר הנכסים הבריטי Zoopla.</p>
      <figure>
        <img src="https://images1.calcalist.co.il/PicServer3/2019/07/29/923778/8_l.jpg"/>
        <figcaption>הסוהו בבריטניה <br/>צילום: גטי אימג'ס</figcaption>
      </figure>
      <p>המס מיושם כבר על רכישות של בית שני ורכישות בתים למטרות השכרה.</p>
      <p>המפלגה השמרנית, שנהנית מהובלה משמעותית בסקרים, טוענת כי תעזור לאזרחים להגיע לבעלות על נכס בכך שתצמצם תחרות מצד המשקיעים הזרים בשוק הנדל"ן. בנוסף היא מעריכה כי 70 אלף רכישות בשנה יושפעו מהמהלך.</p>
      <p>במפלגה כבר שרטטו קווי מתאר לדרך בה ישתמשו במדיניות בכדי לעודד קבלנים לבנות בתים פרטיים. הדבר יתבצע בין היתר על ידי הקמת ארגון הלוואות עם תעריפים קבועים לטווח רחוק שידרוש פיקדון של 5% בלבד לבניית בית ראשון, והנחה של 30% לרוכשי בתים חדשים באזור מגוריהם.</p>
      <p>הלייבור, מפלגת האופוזיציה המרכזית, נוטה כיוון שונה. במפלגה מעוניינים לבנות 150 אלף בתים חדשים כל שנה, מתוכם 100 אלף יוקצו לדיור ציבורי והשאר יוצעו למכירה במחיר "סביר". המפלגה הליברל-דמוקרטית, שלה כמעט אין סיכוי להגיע לשלטון, מסרה שתוכניתה היא לבנות 300 אלף בתים חדשים בשנה בכל רחבי המדינה.</p>
    </article>
  </body>
</html>