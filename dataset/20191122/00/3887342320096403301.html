<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238561-barcelone-sa-rozpadla-cela-obrana-k-zranenym-sa-pridal-lenglet"/>
    <meta property="og:site_name" content="ProFutbal"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Barcelone sa rozpadla celá obrana, k zraneným sa pridal Lenglet"/>
    <meta property="og:description" content="Futbalisti Barcelony si budú musieť v najbližšom kole La ligy poradiť s nedostatkom defenzívnych hráčov. K zraneným či tým, ktorí v sobotu (23.11.) budú v zápase proti Leganes nútene pauzovať, sa pripojil aj Francúz Clément Lenglet."/>
  </head>
  <body>
    <article>
      <h1>Barcelone sa rozpadla celá obrana, k zraneným sa pridal Lenglet</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">TASR</a></address>
      <p>Futbalisti Barcelony si budú musieť v najbližšom kole La ligy poradiť s nedostatkom defenzívnych hráčov. K zraneným či tým, ktorí v sobotu (23.11.) budú v zápase proti Leganes nútene pauzovať, sa pripojil aj Francúz Clément Lenglet.</p>
      <p><i>"Clément nemôže nastúpiť v dôsledku zranenia lýtka, ktoré si privodil v zápase za francúzsky národný tím,"</i> potvrdil klub pre agentúru AFP. Lenglet sa tak pripojil k Nelsonovi Semedovi a Jordimu Albovi, ktorých trápia svalové zranenia. Sergi Roberto, ktorý je schopný hrať na pravom kraji obrany, má trest za karty, otázny je tiež štart Gerarda Piquého, vzhľadom na jeho plánovanú účasť na finále Davis Cupu v Madride.</p>
      <p>Medzi stredopoliarmi bude tiež chýbať Brazílčan Arthur Melo, k dispozícii je však už Chorvát Ivan Rakitič, ktorý mal problémy s achilovkou.</p>
      <p>Barcelona je na čele tabuľky najvyššej španielskej súťaže o skóre pred Realom Madrid, s jednobodovým náskokom pred Atleticom.</p>
    </article>
  </body>
</html>