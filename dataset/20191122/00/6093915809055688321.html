<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.thestival.gr/diethni/item/489871-ipa-athoothike-kathigitis-pou-apeilountan-me-20eti-katheirksi-epeidi-boithise-metanastes"/>
    <meta property="og:site_name" content="thestival.gr"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="ΗΠΑ: Αθωώθηκε καθηγητής που απειλούνταν με 20ετη κάθειρξη επειδή βοήθησε μετανάστες"/>
    <meta property="og:description" content="Οι αμερικανικές αρχές τον απειλούσαν με ποινή κάθειρξης έως και 20 ετών επειδή είχε βοηθήσει δύο μετανάστες στην έρημο της Αριζόνας: χρειάστηκαν δύο δίκες για να αθωωθεί τελικά από τους ενόρκους ο Σκοτ Γουόρεν, εθελοντής σε μια ανθρωπιστική οργάνωση."/>
  </head>
  <body>
    <article>
      <h1>ΗΠΑ: Αθωώθηκε καθηγητής που απειλούνταν με 20ετη κάθειρξη επειδή βοήθησε μετανάστες</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Thestival team</a></address>
      <p>Οι αμερικανικές αρχές τον απειλούσαν με ποινή κάθειρξης έως και 20 ετών επειδή είχε βοηθήσει δύο μετανάστες στην έρημο της Αριζόνας: χρειάστηκαν δύο δίκες για να αθωωθεί τελικά από τους ενόρκους ο Σκοτ Γουόρεν, εθελοντής σε μια ανθρωπιστική οργάνωση.</p>
      <p>Ο 37χρονος Γουόρεν είναι καθηγητής γεωγραφίας και εθελοντής, εδώ και πολλά χρόνια, στην οργάνωση «Όχι άλλοι θάνατοι» (No more deaths). Η μη κυβερνητική οργάνωση ιδρύθηκε το 2004 και έθεσε ως στόχο της να αποτρέψει τους θανάτους των μεταναστών που περνούν παράνομα τα σύνορα με το Μεξικό για να φτάσουν στις ΗΠΑ αλλά χάνουν τη ζωή τους στην έρημο.</p>
      <p>Οι ομοσπονδιακές αρχές κατηγορούσαν τον Σκοτ Γουόρεν ότι οργάνωσε την παράνομη άφιξη δύο ανδρών από την κεντρική Αμερική, οι οποίοι πέρασαν στις ΗΠΑ το 2018. Η βασική κατηγορία ήταν ότι προσπάθησε να τους κρύψει από τους συνοριοφύλακες, κάτι που ο ίδιος διέψευδε.</p>
      <p>Στην πρώτη δίκη του, τον περασμένο Ιούνιο, οι συνήγοροί του προέβαλαν το επιχείρημα της «στοιχειώδους καλοσύνης» που επέδειξε ο πελάτης του όταν γνωρίστηκε τυχαία με τους δύο άνδρες σε ένα καταφύγιο. Οι ένορκοι συνεδρίαζαν επί τρεις ημέρες αλλά δεν κατάφεραν να καταλήξουν σε ομόφωνη απόφαση.</p>
      <p>Οι εισαγγελικές αρχές ωστόσο αρνήθηκαν να αποσύρουν τις κατηγορίες σε βάρος του καθηγητή. Του πρότειναν έναν «ευνοϊκό» συμβιβασμό: να δηλώσει ένοχος και να εκτίσει μόνο 24 ώρες στη φυλακή, απειλώντας ότι αν δεν δεχόταν θα βρισκόταν και πάλι αντιμέτωπος με τη δικαιοσύνη.</p>
      <p>Ο 37χρονος αρνήθηκε να δηλώσει ένοχος και στη νέα δίκη που διεξήχθη αυτήν την εβδομάδα στο Τούκσον της Αριζόνας οι ένορκοι χρειάστηκαν μόλις δύο ώρες για να τον απαλλάξουν από όλες τις κατηγορίες.</p>
      <p>«Είτε στο δικαστήριο, είτε έξω από αυτό, η δουλειά μας ήταν πάντα να εκπαιδεύουμε. Να εξηγούμε με σαφήνεια την περίπλοκη κατάσταση στα σύνορα και να δίνουμε να καταλάβουν, όσοι ακούνε, την ανθρωπιστική κρίση», είπε ο Γουόρεν μετά την αθώωσή του.</p>
      <p>Για τους συνηγόρους του, ο Γουόρεν μπήκε στο στόχαστρο των αρχών επειδή η οργάνωση «No More Deaths» είχε κυκλοφορήσει ένα βίντεο που έδειχνε συνοριοφύλακες αστυνομικούς να καταστρέφουν τα μπιτόνια με το νερό που είχε αφήσει η οργάνωση στην έρημο για να μην πεθάνουν από τη δίψα οι παράτυποι μετανάστες.</p>
      <p>Πηγή: protothema.gr</p>
    </article>
  </body>
</html>