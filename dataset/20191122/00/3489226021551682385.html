<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/olympiakos-o-polemos-sto-limani-kai-h-kontra-marinakh-kokkalh"/>
    <meta property="og:site_name" content="Documento"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Ολυμπιακός: Ο «πόλεμος» στο λιμάνι και η κόντρα Μαρινάκη - Κόκκαλη"/>
    <meta property="og:description" content="Το σίριαλ της επιχειρηματικής, πολιτικής και ποδοσφαιρικής κόντρας Βαγγέλη Μαρινάκη - Σωκράτη Κόκκαλη καλά κρατεί στον Πειραιά και μάλιστα στις πλάτες του Ολυμπιακού, ενόψει κιόλας τριών πολύ κρίσιμων αγώνων της ομάδας με Πανιώνιο (εκτός, 23/11), Τότεναμ (εκτός, 26/11) και ΠΑΟΚ (εντός, 1/12). "/>
  </head>
  <body>
    <article>
      <h1>Ολυμπιακός: Ο «πόλεμος» στο λιμάνι και η κόντρα Μαρινάκη - Κόκκαλη</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Αντώνης Φουντής</a></address>
      <h4>Το σίριαλ της επιχειρηματικής, πολιτικής και ποδοσφαιρικής κόντρας Βαγγέλη Μαρινάκη - Σωκράτη Κόκκαλη καλά κρατεί στον Πειραιά και μάλιστα στις πλάτες του Ολυμπιακού, ενόψει κιόλας τριών πολύ κρίσιμων αγώνων της ομάδας με Πανιώνιο (εκτός, 23/11), Τότεναμ (εκτός, 26/11) και ΠΑΟΚ (εντός, 1/12). </h4>
      <p>Ένας ανελέητος πόλεμος ανακοινώσεων, που πέρα από το γόητρο του κάθε επιχειρηματία, έχει να κάνει και με πόλεμο εντυπώσεων μεταξύ του πρώην και του νυν μεγαλομετόχου της πειραϊκής ΠΑΕ, χωρίς φυσικά να μπαίνει κάποιος στη διαδικασία να σκεφτεί ότι όλος αυτός ο θόρυβος βγάζει μόνη ζημιωμένη την ίδια την ομάδα, που προσπαθεί να επιστρέψει στους τίτλους μετά από δύο στείρες σεζόν…</p>
      <p>«Διαβεβαιώνουμε τους οπαδούς μας ότι κανείς στο ποδοσφαιρικό τμήμα δεν αποπροσανατολίζεται από τις επιλογές του Σωκράτη Κόκκαλη» τόνισε χθες ο υπεύθυνος Επικοινωνίας της ΠΟΑ Ολυμπιακός Νίκος Γαβαλάς αλλά γνωρίζουν όλοι ότι σε τέτοιες περιπτώσεις που σηκώνουν τόσο θόρυβο και που μονοπωλούν την επικαιρότητα, είναι αδύνατον οι ποδοσφαιριστές να μην έχουν θέμα συζήτησης τους τον πόλεμο Μαρινάκη- Κόκκαλη αντί της προσήλωσης στα δύσκολα ματς που έρχονται. Ειδικά μάλιστα όταν χθες βράδυ ήρθε η σειρά της «Θρύλος ΑΕ» να απαντήσει στην επιστολή της «Ιntrakat AE» σχετικά με την έκταση που διεκδικεί η εταιρεία του Σ. Κόκκαλη από το προπονητικό κέντρο του Ολυμπιακού στου Ρέντη και η οποία ανήκε αρχικά στην «Θρύλος ΑΕ» αλλά το 2005 ο Σ. Κόκκαλης την μεταβίβασε –άγνωστο για ποιο λόγο- στη εταιρεία του την «Intrakat AE». Νέο επεισόδιο, νέα τροφή για συζητήσεις. Πως μπορεί να μείνει η ομάδα έξω από όλα αυτά;</p>
      <p>Για την «Θρύλος ΑΕ» απάντησε ο Γιάννης Βρέντζος, στενός συνεργάτης του Β. Μαρινάκη, μέλος της «Θρύλος ΑΕ» και μέλος του δ.σ. της ΠΑΕ και ο οποίος απέστειλε την επιστολή του τόσο την «Intrakat AE», όσο και στους Σωκράτη Κόκκαλη και τα στελέχη της εταιρείας, Σωτήρη Καραμαγκιώλη και Πέτρο Σουρέτη. Αναλυτικά η επιστολή της «Θρύλος ΑΕ»:</p>
      <p>
        <i>«Κύριε Σουρέτη</i>
      </p>
      <p>
        <i>Σε σχέση με τη συνάντηση της 1/8/2019 ξεκαθαρίζω τα εξής:</i>
      </p>
      <p>
        <i>Ουδέποτε σας ενημέρωσα, καθότι καμία αρμοδιότητα δεν έχω, για οποιοδήποτε θέμα αφορά τη Στάδιο Καραϊσκάκη Α.Ε. και τη μεταξύ σας διένεξη σε σχέση με οφειλές σας ύψους € 86.000 από τη μίσθωση της σουίτας.</i>
      </p>
      <p>
        <i>Η ΘΡΥΛΟΣ Α.Ε. έχει καταβάλλει από την 1/07/2010 προς την ΙΝΤΡΑΚΑΤ Α.Ε. ποσό συνολικού ύψους άνω των € 1.4εκ για υποχρεώσεις που είχαν δημιουργηθεί αποκλειστικά όταν ιδιοκτήτης της ΘΡΥΛΟΣ ήταν o κ. Σωκράτης Κόκκαλης. Το υπόλοιπο που αναφέρεται γνωρίζετε πολύ καλά ότι παραμένει ανεξόφλητο ύστερα από πρόταση σας προς συμψηφισμό οφειλής του κ. Κόκκαλη προς τη ΠΑΕ Ολυμπιακός και τη ΘΡΥΛΟΣ Α.Ε. που σχετίζεται με επίδικες υποθέσεις (ατζέντη για τη μετεγγραφή Diogo, οφειλή προς ΙΝΤΡΑΣΟΦΤ Α.Ε.) και τις οποίες ο κ. Κόκκαλης δεν έχει καλύψει.</i>
      </p>
      <p>
        <i>Σε σχέση με εν λόγω οικόπεδο η αλήθεια είναι ως εξής:</i>
      </p>
      <p>
        <i>i) Το συγκεκριμένο ακίνητο ανήκε στη ΘΡΥΛΟΣ Α.Ε. Το 2005, για λόγους που γνωρίζει ο κύριος Σωκράτης Κόκκαλης, μεταβίβασε το ακίνητο από την ΘΡΥΛΟΣ Α.Ε. στην εταιρεία συμφερόντων του ΙΝΤΡΑΚΑΤ Α.Ε., στερώντας από τον Ολυμπιακό ένα σημαντικό περιουσιακό στοιχείο.</i>
      </p>
      <p>
        <i>ii) Το συγκεκριμένο ακίνητο παρέμεινε αναξιοποίητο από την ΙΝΤΡΑΚΑΤ Α.Ε. για δέκα χρόνια, με αποτέλεσμα να μετατραπεί σε ένα χωράφι γεμάτο σκουπίδια, μπάζα και αγριόχορτα (εσωκλείω σχετική φωτογραφία).</i>
      </p>
      <p>
        <i>iii) Η ΘΡΥΛΟΣ Α.Ε. προέβη την 1/2/2014 σε εκμίσθωση του εν λόγω ακινήτου με βάση την ισχύουσα νομοθεσία για τις επαγγελματικές μισθώσεις. Το τίμημα της μίσθωσης είναι 45.000 Ευρώ το χρόνο και σε καμία περίπτωση δεν είναι συμβολικό. Τα μισθώματα έχουν καταβληθεί πλήρως και δεν υπάρχει καμία οφειλή. Καμία χάρη δεν έχετε κάνει στον Ολυμπιακό καθότι έχετε λάβει για ένα αναξιοποίητο από εσάς οικόπεδο συνολικά 216.000 Ευρώ.</i>
      </p>
      <p>
        <i>iv) Η ΘΡΥΛΟΣ Α.Ε. προέβη στην πραγματοποίηση επενδύσεων άνω των 850.000 Ευρώ στο εν λόγω οικόπεδο και το μετέτρεψε σε ένα υπερσύγχρονο ποδοσφαιρικό γήπεδο με ειδικό χλοοτάπητα, αποδυτήρια και προβολείς.</i>
      </p>
      <p>
        <i>v) Από την 1/7/2019 η μίσθωση του οικοπέδου συνεχίζεται κανονικά σύμφωνα με τις προβλέψεις της κείμενης μισθωτικής νομοθεσίας. (εσωκλείω σχετική φωτογραφία)</i>
      </p>
      <p>
        <i>vi) Στη συνάντηση μας την 1/8/2019 μου εκφράσετε την επιθυμία σας να προβείτε στη πώληση του ακινήτου. Ουδέποτε συμφωνήσαμε τη διεξαγωγή οποιασδήποτε αποτίμησης.</i>
      </p>
      <p>
        <i>vii) Ουδέποτε με ενημερώσατε για τη πρόθεση σας να τερματίσετε τη μίσθωση του ακινήτου.</i>
      </p>
      <p>
        <i>viii) Σε νεότερη μας συνάντησης μου παραδώσετε έκθεση ανεξάρτητου εκτιμητή και δεδομένου ότι δε μπορούσατε να βρείτε ενδιαφερόμενο αγοραστή μου προτείνατε να συμμετάσχουμε σε προτεινόμενες συναλλαγές (απαλλοτρίωση από ΔΗΜΟ ΡΕΝΤΗ και αποζημίωση της ΙΝΤΡΑΚΑΤ), τις οποίες απέρριψα ως απαράδεκτες. Δεν μπήκα σε καμία περαιτέρω συζήτηση αγοράς από τον Ολυμπιακό για οικόπεδο, η οποία του ανήκε, το οποίο θεωρώ επιεικώς απαράδεκτο.</i>
      </p>
      <p>
        <i>ix) Η από 20/11/2019 επιστολή της ΙΝΤΡΑΚΑΤ Α.Ε. δεν αποτελεί «έγγραφη γνωστοποίηση των προθέσεων σας» αλλά ρητή απαίτηση «απόδοσης του ακινήτου εντός 30 ημερών» με μοναδικό σκοπό να δημιουργήσετε πρόβλημα στη λειτουργία της ακαδημίας και την ομάδα του ΟΛΥΜΠΙΑΚΟΥ καθώς δεν έχετε ξεκινήσει καν τη διαδικασία εύρεσης επενδυτή όπως με ενημερώσατε σε τηλεφωνική μας επικοινωνία μετά την αποστολή της επιστολής σας.</i>
      </p>
      <p>
        <i>Κύριε Σουρέτη</i>
      </p>
      <p>
        <i>Η προσπάθειά σας να δημιουργήσετε σύγχυση στον κόσμο του Ολυμπιακού, προκειμένου να εξυπηρετήσετε τις επιδιώξεις του κ. Κόκκαλη, θα πέσει στο κενό. Σας καλώ να είστε πιο προσεκτικός και να αναλογιστείτε τα συμφέροντα και των λοιπών μετόχων σας καθότι οι μετοχές της εταιρείας σας είναι εισηγμένες στο Χρηματιστήριο Αθηνών.</i>
      </p>
      <p>
        <i>Μέχρι και θέμα μετοχών της ΠΑΕ Ολυμπιακός προσπαθήσατε να ανοίξετε προκειμένου κατευθυνόμενα δημοσιογραφικά κέντρα να προσπαθήσουν να το εκμεταλλευθούν προς όφελος των εχθρών μας. Γνωρίζετε πολύ καλά, και ο κύριος Κόκκαλης ακόμα καλύτερα, ότι οι μετοχές της ΠΑΕ Ολυμπιακός ανήκουν στην Κυπριακή εταιρεία ABISSO HOLDINGS LIMITED, η οποία έχει ονομαστικές μετοχές που ανήκουν κατά 100% στον κ. Μαρινάκη. Οι μετοχές αυτές αποκτήθηκαν από τον κ. Κόκκαλη, ύστερα από έγκριση της Ε.Ε.Α. Τα στοιχεία αυτά είναι δηλωμένα στην Ε.Ε.Α., στις ποδοσφαιρικές αρχές καθώς και στις φορολογικές και σε όλες τις ελεγκτικές αρχές. Κανένα παρένθετο πρόσωπο δεν υπάρχει στη ΠΑΕ Ολυμπιακός. Υπάρχει μόνο ο Βαγγέλης Μαρινάκης.</i>
      </p>
      <p>
        <i>Σας ενημερώνουμε ότι τις τελευταίες ημέρες εξασφαλίσαμε σύγχρονες εγκαταστάσεις κοντά στο προπονητικό μας κέντρο με γήπεδα όλων των διαστάσεων, οι οποίες καλύπτουν απολύτως τις ανάγκες της ακαδημίας μας για προπονήσεις και αγώνες.</i>
      </p>
      <p>
        <i>Κύριε Σουρέτη σταματήστε επιτέλους να εκτίθεστε και να δημιουργείτε προβλήματα στο Σύλλογο μας και επικεντρωθείτε στα έργα των αντιπάλων μας (γήπεδο ΑΕΚ) και στην επικείμενη συνεργασία σας με τον κ. Σαββίδη στο λιμάνι της Θεσσαλονίκης.</i>
      </p>
      <p>
        <i>Δεν έχουμε καμιά διάθεση να ξανασχοληθούμε μαζί σας.</i>
      </p>
      <p>
        <i>Για τη ΘΡΥΛΟΣ Α.Ε.</i>
      </p>
      <p>
        <i>Ιωάννης Βρέντζος</i>
      </p>
      <p>
        <i>Μέλος Δ. Σ.»</i>
      </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>