<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/ukraine-newspaper/_u-vodojmah-znikaye-riba/939257"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T00:35:00+00:00"/>
    <meta property="og:title" content="У водоймах зникає риба"/>
    <meta property="og:description" content="З українських водойм зникає чехоня, лин, головень, сазан, жерех. На це впливають браконьєри. Їх за останні 20 років побільшало майже вшестеро, за даними Асоціації рибалок &amp;shy;України. У рік незаконно виловлюють приблизно 80 тис. т риби. &amp;mdash;&amp;ensp;Тіньовий ринок наблизився до ..."/>
  </head>
  <body>
    <article>
      <h1>У водоймах зникає риба</h1>
      <address><time datetime="2019-11-22T00:35:00+00:00">22 Nov 2019, 00:35</time> by <a rel="author">Анна ЛАКИЗА</a></address>
      <p>З українських водойм зникає чехоня, лин, головень, сазан, жерех. На це впливають браконьєри. Їх за останні 20 років побільшало майже вшестеро, за даними Асоціації рибалок ­України.</p>
      <p>У рік незаконно виловлюють приблизно 80 тис. т риби.</p>
      <p>— Тіньовий ринок наблизився до обороту в 6 мільярдів гривень, — каже голова Асоціації рибалок <b>Олександр Чистяков, 59 років.</b> — Рибоохорона перетворилася в пособника й сама підштовхує браконьєрів на злочини. Існують певні корупційні схеми. Це пік убивства рибної галузі України.</p>
      <p>Поширеного промислового виду ляща, порівняно з 2000 роком, у наших водоймах залишилося не більш як 25%, щуки — 15%, судака й сома — 8%. Про це говорять учені. А чехоня, лин, головень, сазан, жерех узагалі на межі вимирання.</p>
      <p>Торік затримали 104 тис. браконьєрів.</p>
      <p>— Нераціональне використання рибного ресурсу і його знищення приведуть до того, що до 2050 року у вітчизняних водоймах може зникнути риба, — додає Чистяков. — Крім браконьєрства є ще багато факторів, що на це впливають. Зокрема, екологічне забруднення річок і незаконний промисел — коли риболови тягають із водойм набагато більше риби, ніж дозволено.</p>
      <p>У Міністерстві енергетики та захисту довкілля створили слідчу комісію, яка розслідуватиме діяльність Державного рибного агентства.</p>
    </article>
  </body>
</html>