<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742931"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T00:07:00+00:00"/>
    <meta property="og:title" content="อัยการสูงสุดฟ้องผู้นำอิสราเอลฐานคอร์รัปชั่น"/>
    <meta property="og:description" content="นายกรัฐมนตรีเบนจามิน เนทันยาฮู กลายเป็นผู้นำอิสราเอลคนแรกซึ่งถูกฟ้องคดีอาญาระหว่างดำรงตำแหน่ง หลังอัยการสูงสุดกล่าวหาเรื่องการรับและติดสินบน ฉ้อโกง และละเมิดอำนาจ"/>
  </head>
  <body>
    <article>
      <h1>อัยการสูงสุดฟ้องผู้นำอิสราเอลฐานคอร์รัปชั่น</h1>
      <address>
        <time datetime="2019-11-22T00:07:00+00:00">22 Nov 2019, 00:07</time>
      </address>
      <p>
        <b>นายกรัฐมนตรีเบนจามิน เนทันยาฮู กลายเป็นผู้นำอิสราเอลคนแรกซึ่งถูกฟ้องคดีอาญาระหว่างดำรงตำแหน่ง หลังอัยการสูงสุดกล่าวหาเรื่องการรับและติดสินบน ฉ้อโกง และละเมิดอำนาจ</b>
      </p>
      <p>สำนักข่าวต่างประเทศรายงานจากกรุงเทลอาวีฟ ประเทศอิสราเอล เมื่อวันที่ 22 พ.ย. ว่านายเอวิกฮาย แมนเดลบลิต อัยการสูงสุดของอิสราเอล แถลงเมื่อวันพฤหัสบดี เรื่องการสั่งฟ้องนายกรัฐมนตรีเบนจามิน เนทันยาฮู ใน 3 ข้อหา คือรับและติดสินบน ฉ้อโกง และละเมิดอำนาจ โดยแมนเดลบลิตซึ่งได้รับการแต่งตั้งโดยเนทันยาฮู เมื่อเดือนก.พ. 2559 กล่าวว่าเป็นวันอันเลวร้ายและน่าเศร้าอีกวันหนึ่งของการเมืองอิสราเอล ที่ยังคงอยู่ในภาวะสุญญากาศจากการไม่สามารถมีรัฐบาลอย่างเป็นทางการได้ แต่เขาและทีมงานต้องการแสดงให้ทุกฝ่ายทั้งในและต่างประเทศได้ประจักษ์ว่า นักการเมืองทุกคนในอิสราเอลต้องอยู่ภายใต้กฎหมาย<br/> </p>
      <figure>
        <iframe data-src="https://twitter.com/newsisrael13/status/1197572081677979650?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191122/news_XdtnbVirPO071443_533.jpg?v=20191122081?v=1695"/>
      </figure>
      <p><b>นายเอวิกฮาย แมนเดลบลิต อัยการสูงสุดของอิสราเอล <br/></b> <br/>ทั้งนี้ คดีความของเนทันยาฮูมีชื่อเรียกว่า " 1000 2000 และ 4000" โดยสำนักงานตำรวจแห่งชาติของอิสราเอลส่งเรื่องให้อัยการสูงสุดเมื่อเดือนก.พ. ที่ผ่านมา เริ่มจาก "คดี 1000" เกี่ยวข้องกับการที่เนทันยาฮูและครอบครัวรับ "ของขวัญฟุ่มเฟือย" ที่รวมถึงซิการ์ราคาแพง แชมเปญ และเครื่องเพชรจากนักธุรกิจหลายคน รวมมูลค่ามากกว่า 700,000 เชเขล ( ราว 6.11 ล้านบาท ) เพื่อแลกเปลี่ยนกับผลประโยชน์ทางธุรกิจและการเมือง<br/> </p>
      <figure>
        <iframe data-src="https://twitter.com/thehill/status/1197606608752300032?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ขณะที่ "คดี 2000" เกี่ยวกับ "ข้อตกลงลับ” ระหว่างเนทันยาฮูกับหนังสือพิมพ์ “ยีดิออต อาฮาโรนอต”  ซึ่งเป็นสื่อสิ่งพิมพ์รายใหญ่ที่สุดของอิสราเอล ให้เสนอข่าวเชิงบวกเกี่ยวกับรัฐบาลมากขึ้น ในขณะที่ภาครัฐออกมาตรการควบคุมการทำงานของ “อิสราเอล ฮายิม" ซึ่งเป็นหนังสือพิมพ์คู่แข่งของยีดิออต อาฮาโรนอต ส่วน "คดี 4000" นั้นแมนเดลบลิตกล่าวว่า "ร้ายแรงที่สุด" คือการที่เนทันยาฮูลงนามอนุมัติสัมปทานมูลค่า 1,800 ล้านเชเขล ( ราว 15,712.46 ล้านบาท ) ให้กับ "เบเซค เทเลคอม" บริษัทโทรคมนาคมรายใหญ่ของอิสราเอล แลกกับการที่สื่อในเครือของเบเซค เทเลคอมทั้งหมดจะเสนอข้อมูล "สนับสนุน" เนทันยาฮู อนึ่ง อัยการสูงสุดได้สั่งฟ้องนายชาอุล อีโลวิต์ช ผู้ถือหุ้นรายใหญ่ที่สุดของเบเซค เทเลคอม และภรรยาด้วย</p>
      <figure>
        <img src="https://www.dailynews.co.th/admin/upload/20191122/news_dzNJbqjdWy071504_533.jpg?v=20191122081?v=7818"/>
      </figure>
      <p> <br/>ด้านเนทันยาฮูนอกจากถือเป็นผู้นำอิสราเอลซึ่งอยู่ในตำแหน่งยาวนานที่สุด ยังสร้างประวัติศาสตร์ซึ่งกลายเป็นนายกรัฐมนตรีอิสราเอลคนแรกซึ่งถูกฟ้องคดีอาญาระหว่างดำรงตำแหน่ง แถลงตอบโต้ภายในเวลาอันรวดเร็วว่า "เป็นความพยายามรัฐประหาร" และตำหนิกระบวนการยุติธรรมที่ "ป้ายสี" เขา พร้อมทั้งยืนยันจะเดินหน้าบริหารอิสราเอลต่อไป ด้วยหน้าที่และความรับผิดชอบตามรัฐธรรมนูญ.<br/><br/><b>เครดิตภาพ : AP, REUTERS</b></p>
    </article>
  </body>
</html>