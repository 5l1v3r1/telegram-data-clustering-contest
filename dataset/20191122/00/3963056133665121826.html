<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/italia/carabinieri_spari_alessandria_kalashnikov-4879451.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Raffiche di kalashnikov contro i carabinieri nell'Alessandrino, banditi in fuga"/>
    <meta property="og:description" content="Momenti di terrore nell'Alessandrino dove i carabinieri sono stati bersaglio di raffiche di kalashnikov. La sparatoria è avvenuta a Sale. A sparare cinque banditi a volto coperto, messi in..."/>
  </head>
  <body>
    <article>
      <h1>Raffiche di kalashnikov contro i carabinieri nell'Alessandrino, banditi in fuga</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>Momenti di terrore nell'<a href="http://www.ilmessaggero.it/t/alessandria">Alessandrino</a> dove i carabinieri sono stati bersaglio di raffiche di kalashnikov. La <b><a href="http://www.ilmessaggero.it/t/sparatoria">sparatoria</a></b> è avvenuta a Sale. A sparare cinque banditi a volto coperto, messi in fuga dai militari che hanno risposto al fuoco. Nessuno è rimasto ferito. Secondo una prima ricostruzione i malviventi, fuggiti su un'auto dopo avere sbarrato la strada alle gazzelle, abbandonando due Alfa Romeo Giulietta, volevano rapinare il portavalori di una azienda della zona che trasporta oro e valori.</p>
      <p>La sparatoria è avvenuta nei pressi del cimitero di Sale, dove una pattuglia del Radiomobile di Tortona, già impegnata sul territorio in un servizio antirapina, è intervenuta in seguito ad una segnalazione ricevuta dal 112. I malviventi, vestiti di nero e travisati, erano pronti ad entrare in azione, quando sono stati sorpresi dai carabinieri. Posti di blocco sono stati allestiti nella zona. Le ricerche sono state estese a tutto il Piemonte.</p>
      <footer>Ultimo aggiornamento: 13:36<br/>© RIPRODUZIONE RISERVATA</footer>
    </article>
  </body>
</html>