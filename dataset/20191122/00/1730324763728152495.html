<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/242682/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-22T00:11:01+00:00"/>
    <meta property="og:title" content="‘ลัคกี้เฟลม’ ส่งเตาปลอดภัยตัดแก๊สอัตโนมัติ โหนกระแส ‘สังคมสูงวัย’"/>
    <meta property="og:description" content="ลัคกี้เฟลม ยันเศรษฐกิจไทย-โลกชะลอตัวไม่กระทบยอดขายเตา ปลื้มปีนี้ยอดขายเป็นไปตามเป้า โตเพิ่ม 10% ล่าสุดเปิดแผนการตลาดใหม่จับกลุ่มลูกค้าผู้สูงอายุ ส่งเตาความปลอดภัยสูง ตัดแก๊สเองอัตโนมัติ ตอบสนองความต้องการของผู้สูงอายุและคนขี้ลืม"/>
  </head>
  <body>
    <article>
      <h1>‘ลัคกี้เฟลม’ ส่งเตาปลอดภัยตัดแก๊สอัตโนมัติ โหนกระแส ‘สังคมสูงวัย’</h1>
      <address><time datetime="2019-11-22T00:11:01+00:00">22 Nov 2019, 00:11</time> by <a rel="author" href="https://www.thebangkokinsight.com/author/wanpen/" target="_blank">WANPEN PUTTANONT</a></address>
      <p>ลัคกี้เฟลม ยันเศรษฐกิจไทย-โลกชะลอตัวไม่กระทบยอดขายเตา ปลื้มปีนี้ยอดขายเป็นไปตามเป้า โตเพิ่ม 10% ล่าสุดเปิดแผนการตลาดใหม่จับกลุ่มลูกค้าผู้สูงอายุ ส่งเตาความปลอดภัยสูง ตัดแก๊สเองอัตโนมัติ ตอบสนองความต้องการของผู้สูงอายุและคนขี้ลืม</p>
      <p>นายเชาว์เลิศ ลีลาศวัฒนกุล รองกรรมการผู้จัดการ บริษัท ลัคกี้เฟลม จำกัด เปิดเผยว่า จากการสำรวจของทีมงานการตลาดพบว่าพฤติกรรมของกลุ่มผู้ใช้งานเตามักจะเกิดปัญหาหลงลืมขณะการทำอาหารหรืออุ่นอาหาร โดยเฉพาะกลุ่มผู้สูงอายุหรือกลุ่มคนขี้ลืม ซึ่งในปัจจุบันประเทศไทยเข้าสู่สังคมสูงวัย ที่จะมีจำนวนผู้มีอายุตั้งแต่ 60 ปี ขึ้นไปเพิ่มจำนวนมากขึ้นต่อเนื่อง</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%84%E0%B8%B8%E0%B8%93%E0%B9%80%E0%B8%8A%E0%B8%B2%E0%B8%A7%E0%B9%8C%E0%B9%80%E0%B8%A5%E0%B8%B4%E0%B8%A8.jpg"/>
      </figure>
      <p>ทั้งนี้ ลัคกี้เฟลมจึงได้พัฒนาและวางตลาด 2 ผลิตภัณฑ์ใหม่เพื่อเจาะกลุ่มลูกค้าสูงวัย ด้วยเตารุ่น AG-112SSC ราคา 4,990 บาท และ เตาฝัง LGS-982C ราคา 9,900 บาท โดยเตาทั้ง 2 รุ่นนี้ จะมีความปลอดภัยสูงด้วยระบบนิรภัย 2 ชั้น คือ 1.ระบบตัดแก๊สทันทีเมื่อเปลวไฟดับ เพื่อป้องกันอันตรายจากแก๊สสะสม เมื่อเปลวไฟดับจากลมหรือน้ำล้นจากภาชนะ และ 2.ระบบปัองกันการลุกไหม้ เมื่อุณหภูมิของก้นภาชนะสูงเกิน 298 องศาเซลเซียส จะมีเสียงสัญญาณเตือนพร้อมจะทำการตัดแก๊สอัตโนมัติเพื่อความปลอดภัย</p>
      <p>“นับเป็นครั้งแรกที่มีการนำระบบนี้มาใช้กับเตาที่ผลิตในประเทศไทย ซึ่งหลังจากเปิดตัวเมื่อเดือนตุลาคมที่ผ่านมามีลูกค้าให้ความสนใจและสอบถามมายังตัวแทนจำหน่ายจำนวนมาก และในอนาคต ลัคกี้เฟลม มีเป้าหมายที่จะนำระบบนิรภัย 2 ชั้นนี้มาเป็นระบบมาตรฐานสำหรับผลิตภัณฑ์เตาทุกรุ่นอีกด้วย”นายเชาว์เลิศกล่าว</p>
      <p>สำหรับสถานการณ์การชะลอตัวของเศรษฐกิจไทยและเศรษฐกิจโลกนั่น ถือว่าไม่ส่งผลต่อตลาดเตาครัวเรือนมากนัก ภาพรวมของตลาดยังอยู่ในภาวะทรงตัวเช่นเดียวกับปีที่ผ่านมา โดยลัคกี้เฟลมยังสามารถทำยอดขายได้ตามเป้าหมายที่ตั้งไว้ เติบโตประมาณ 10%</p>
      <figure>
        <img src="https://www.thebangkokinsight.com/wp-content/uploads/2019/11/%E0%B9%80%E0%B8%95%E0%B8%B2%E0%B9%81%E0%B8%81%E0%B9%8A%E0%B8%AA%E0%B8%95%E0%B8%B1%E0%B9%89%E0%B8%87%E0%B9%82%E0%B8%95%E0%B9%8A%E0%B8%B0-%E0%B8%A3%E0%B8%B8%E0%B9%88%E0%B8%99-AG-112SSC.jpg"/>
      </figure>
      <p>ปัจจัยที่ทำให้ลัคกี้เฟลมรักษายอดขายและการเติบโตไว้ได้ เกิดจากลูกค้ามีความเชื่อมั่นในความมีคุณภาพและมาตรฐาน ความทนทานและความปลอดภัยในระดับสูง ได้รับมาตรฐานอุตสาหกรรม (มอก.) ด้วยคุณภาพไฟแรงเหมาะกับอาหารไทยแต่ประหยัดแก๊ส โดยได้รับรองฉลากรับรองประสิทธิภาพสูงจากกรมพัฒนาพลังงานทดแทนและอนุรักษ์พลังงาน (พพ.) ซึ่งจะประหยัดแก๊สกว่าเตาแก๊สที่ไม่มีฉลากถึง 30%</p>
      <p>ด้านการแข่งขันของตลาดเตาครัวเรือนนั้น มีการแข่งขันกันสูงขึ้นจากแบรนด์ที่ผลิตในประเทศและนำเข้าจากต่างประเทศ โดยเฉพาะในกลุ่มเตาระดับล่างที่แข่งขันกันในเรื่องของราคา แต่สำหรับลัคกี้เฟลมซึ่งเป็นผู้ผลิตเตาครัวเรือนและอุปกรณ์เตารายใหญ่ที่สุดของไทย ถือว่าเน้นคุณภาพและความปลอดภัย มีความได้เปรียบคู่แข่งในหลายด้านทั้งด้านทีมพัฒนาผลิตภัณฑ์ (R&amp;D) ที่มีการวิจัยและพัฒนาผลิตภัณฑ์อย่างต่อเนื่อง</p>
      <p>นอกจากนี้ ยังมีผลงานที่โดดเด่นคือการพัฒนาและผลิตเตาสำหรับก๊าซ NGV และก๊าซ CBG (Compressed Bio gas) ขึ้นเพียงผู้เดียวในประเทศไทย ด้วยนวัตกรรมและเทคโนโลยีการผลิตทำให้ลัคกี้เฟรมมีความหลากหลายของผลิตภัณฑ์เพื่อตอบสนองกับความต้องการของทุกลุ่มเป้าหมาย</p>
      <p>ปัจจุบัน ลัคกี้เฟลมมีโรงงานผลิต 2 แห่งประกอบด้วย โรงงานกิ่งแก้ว ผลิตสินค้าในแบรนด์ลัคกี้เฟลม และโรงงานที่บางเสาธง ผลิตสินค้าให้แก่แบรนด์รินไนจากประเทศญี่ปุ่น ซึ่งทำให้เป็นทั้งผู้ผลิตและจำหน่ายในประเทศไทย และเป็นฐานในการผลิตเพื่อจำหน่ายในตลาดโลกอีกกว่า 100 ประเทศ</p>
      <p>ด้านแผนการตลาดในประเทศนั้น ลัคกี้เฟลมจะเน้นการรุกตลาดในกลุ่มผลิตภัณฑ์ใหม่ พร้อมกับพัฒนาเพิ่มคุณค่าให้แก่ผลิตภัณฑ์สำหรับกลุ่มเตาครัวเรือน ซึ่งเป็นกลุ่มหลักให้เหมาะสมและเข้าถึงกลุ่มเป้าหมายใหม่ๆ ให้มากขึ้นทั้งในด้านของการออกแบบดีไซน์ที่สวยงาม แต่คงไว้ซึ่งมาตรฐานด้านคุณภาพ</p>
      <p>นายเชาว์เลิศกล่าวต่อว่า ปัจจุบันลัคกี้เฟลมมีกลุ่มผลิตภัณฑ์ 3 กลุ่ม คือ 1.ผลิตภัณฑ์แก๊สในครัวเรือน 2.กลุ่มผลิตภัณฑ์สำหรับร้านอาหารและอุตสาหกรรมอาหาร 3.ผลิตภัณฑ์ไฟฟ้าและเครื่องใช้ในครัวเรือน อาทิ อ่างซิงค์ หม้อหุงข้าว เครื่องทำน้ำอุ่น และอุปกรณ์ครัว โดยกลุ่มเตาเป็นกลุ่มหลักมีสัดส่วน 80% และกลุ่มอื่นๆ 20%</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F242682%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243007/"/>
        <a href="https://www.thebangkokinsight.com/242954/"/>
        <a href="https://www.thebangkokinsight.com/242873/"/>
        <a href="https://www.thebangkokinsight.com/242622/"/>
      </related>
    </article>
  </body>
</html>