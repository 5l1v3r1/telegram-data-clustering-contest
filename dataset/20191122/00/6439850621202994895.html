<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462381/%E0%A6%AA%E0%A7%8D%E0%A6%B0%E0%A6%B8%E0%A6%BF%E0%A6%95%E0%A6%BF%E0%A6%89%E0%A6%B6%E0%A6%A8-%E0%A6%9F%E0%A6%BF%E0%A6%AE%E0%A7%87-%E0%A6%A8%E0%A6%BF%E0%A6%B9%E0%A6%A4%E0%A7%87%E0%A6%B0-%E0%A6%AC%E0%A6%BE%E0%A6%AC%E0%A6%BE%E0%A6%B0-%E0%A6%AA%E0%A6%9B%E0%A6%A8%E0%A7%8D%E0%A6%A6%E0%A7%87%E0%A6%B0-%E0%A6%A6%E0%A7%81%E0%A6%87-%E0%A6%86%E0%A6%87%E0%A6%A8%E0%A6%9C%E0%A7%80%E0%A6%AC%E0%A7%80"/>
    <meta property="og:site_name" content="Daily Janakantha"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="প্রসিকিউশন টিমে নিহতের বাবার পছন্দের দুই আইনজীবী থাকবেন"/>
    <meta property="og:description" content="স্টাফ রিপোর্টার ॥ বাংলাদেশ প্রকৌশল বিশ্ববিদ্যালয়ের (বুয়েট) ছাত্র আবরার ফাহাদ হত্যা মামলার বিচারে প্রসিকিউশন টিমে নিহতের বাবার পছন্দের দু’জন আইনজীবী থাকবেন বলে জানিয়েছেন আইন, বিচার ও সংসদবিষয়ক মন্ত্রী আনিসুল হক। তিনি বলেন, আবরারের পরিবারের সদস্যদের জন্য আমার দরজা সব সময় খোলা। বিচার কাজ চলার সময় ..."/>
  </head>
  <body>
    <article>
      <h1>প্রসিকিউশন টিমে নিহতের বাবার পছন্দের দুই আইনজীবী থাকবেন</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <ul>
        <li>আবরার হত্যা মামলা</li>
      </ul>
      <p>স্টাফ রিপোর্টার ॥ বাংলাদেশ প্রকৌশল বিশ্ববিদ্যালয়ের (বুয়েট) ছাত্র আবরার ফাহাদ হত্যা মামলার বিচারে প্রসিকিউশন টিমে নিহতের বাবার পছন্দের দু’জন আইনজীবী থাকবেন বলে জানিয়েছেন আইন, বিচার ও সংসদবিষয়ক মন্ত্রী আনিসুল হক। তিনি বলেন, আবরারের পরিবারের সদস্যদের জন্য আমার দরজা সব সময় খোলা। বিচার কাজ চলার সময় যদি কিছুর প্রয়োজন মনে হয় তাহলে তারা অবশ্যই যোগাযোগ করতে পারেন। আবরার ফাহাদের বাবা বরকত উল্লাহ আইনমন্ত্রীর সঙ্গে সাক্ষাত করতে বৃহস্পতিবার রাজধানীর গুলশানে তাঁর বাসায় যান। সাক্ষাত শেষে সাংবাদিকদের কাছে এমন মন্তব্য করেন তিনি। আইনমন্ত্রী বলেন, আবরার ফাহাদের বাবা বিচারের জন্য প্রসিকিউশন টিমে দু’জন আইনজীবী দিতে চেয়েছেন। তাদের নামও দিয়েছেন। তারাও আদালতে থাকবেন।</p>
      <p>মন্ত্রী বলেন, ‘আইনের ব্যত্যয় না ঘটিয়ে যত দ্রুত সম্ভব এ হত্যার বিচারকাজ কীভাবে সম্পন্ন করা যায়, আমরা সেই পরিকল্পনা নিয়ে এগিয়ে যাচ্ছি। আবরার ফাহাদের বাবাও চেয়েছেন মামলাটি যেন দ্রুত বিচার ট্রাইব্যুনালে হয় এবং তাই হচ্ছে। তিনি বলেন, আবরারের পরিবারের সদস্যদের জন্য আমার দরজা সব সময় খোলা। বিচার কাজ চলার সময় যদি কিছুর প্রয়োজন মনে হয় তাহলে তারা অবশ্যই যোগাযোগ করতে পারেন। তিনি আরও বলেন, ফাহাদ হত্যা মামলার বিচার কাজের গতি দেখে তার বাবা সন্তোষ প্রকাশ করেন। এছাড়া ফাহাদের বাবা আইনানুগভাবে কোন ভুলত্রুটি না রেখে যতদ্রুত সম্ভব বিচার সম্পন্ন করার বিষয়টি বলেছেন, যা আমি আগেই বলেছিলাম যে, বিচার দ্রুত হবে। গত ৬ অক্টোবর রাতে বুয়েটের শেরে বাংলা হলের ১০১১ নম্বর কক্ষ থেকে ডেকে নিয়ে পিটিয়ে হত্যা করা হয় বুয়েটের ১৭তম ব্যাচের ইলেকট্রিক এ্যান্ড ইলেকট্রনিক ইঞ্জিনিয়ারিং বিভাগের ছাত্র আবরার ফাহাদ রাব্বীকে। রাত ৩টার দিকে হলের দ্বিতীয় তলা থেকে আবরারের মরদেহ উদ্ধার করে কর্তৃপক্ষ। ওই ঘটনায় একাধিক ভিডিও ফুটেজ পাওয়া যায়। আবরারকে হত্যার ঘটনায় তার বাবা বরকত উল্লাহ বাদী হয়ে ১৯ জনকে আসামি করে হত্যা মামলা করেন। পরে হত্যায় সংশ্লিষ্ট থাকার অভিযোগে বুয়েট ছাত্রলীগের ১৩ নেতাকর্মীসহ ২১ জনকে গ্রেফতার করা হয়।</p>
    </article>
  </body>
</html>