<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vogue.ua/article/culture/art/genprodyuser-ukrajinskogo-institutu-volodimir-sheyko-pro-kulturnu-diplomatiyu-reyvi-ta-podorozhi.html"/>
    <meta property="og:site_name" content="Vogue UA"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Гендиректор Українського інституту Володимир Шейко про те, яка Україна цікавить Європу"/>
    <meta property="og:description" content="Володимир Шейко, генеральний директор Українського інституту, – про те, яка Україна цікавить Європу, як провести ніч української електронної музики у Відні і"/>
  </head>
  <body>
    <article>
      <h1>Гендиректор Українського інституту Володимир Шейко про те, яка Україна цікавить Європу</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>
        <b>Володимир Шейко, генеральний директор Українського інституту, – про те, яка Україна цікавить Європу, як провести ніч української електронної музики у Відні і навіщо представляти українську культуру за кордоном.</b>
      </p>
      <figure>
        <img src="https://vogue.ua/media/cache/resolve/inline_990x/uploads/article-inline/b47/3e6/d5d/5dd7d5d3e6b47.jpeg"/>
        <figcaption>Володимир Шейко (фото Марія Павлюк)</figcaption>
      </figure>
      <p>Українські аудіогіди у музеї Бельведер у Відні, ретроспектива кінострічок Кіри Муратової у Парижі, "Український тиждень" у Гданську. Ще кілька років тому українська культура могла тільки мріяти про такий потужний прояв у Європі, а зараз, перераховуючи міжнародні події, які організовує Український інститут, легко втратити лік. Інституту немає і двох років — у 2018-му його відкрили при Міністерстві закордонних справ, і з того часу команда з 35 людей робить дуже важливу справу: показує світові сучасну Україну. Очолює Інститут 34-річний Володимир Шейко. Про таких, як він, зараз кажуть "культурний менеджер нового покоління". Харизматичний промовець і чудовий інтелектуал, до цього Володимир майже 10 років працював у Британській раді в Україні, зокрема, був директором мистецьких програм. Функцію Українського інституту Володимир бачить просто і складно водночас —  зміцнення міжнародного іміджу України через можливості культурної дипломатії.</p>
      <p>
        <b>Чому ви вирішили обійняти посаду генерального директора Інституту? Що вас насамперед привабило?</b>
      </p>
      <p>Я довго вагався. Це було рівняння з усіма невідомими і велика відповідальність. Зрештою, я вирішив, що це унікальна нагода створити інституцію, аналогів якій в Україні ще не було, і неабиякий професійний виклик. Я вірю в силу і вплив культурної дипломатії, бо десять років працював у Британській раді — успішному прикладі для України. Вірю і в те, що мова культури в міжнародному діалозі може бути переконливішою за будь-що інше. І влада, і суспільство врешті-решт мають це збагнути. </p>
      <p>
        <b>Тобто Український інститут побудований за зразком Британської ради?</b>
      </p>
      <p>Загалом так. Створюючи Український інститут, Міністерство закордонних справ орієнтувалось саме на досвід Британської ради, Гете-інституту, Польського інституту. Кожна з цих інституцій у чомусь була прикладом для нашої моделі, але ми розуміємо, що в нас свої завдання і ми будемо відрізнятися від інших.</p>
      <p>
        <b>Чим саме?</b>
      </p>
      <p>Україна перебуває у зовсім інших економічних, культурних, геополітичних умовах, ніж, наприклад Великобританія. Британська рада поширює вплив своєї мови та культури за кордоном як глобальних, затребуваних феноменів, тоді як завдання маловідомої України — відстояти себе, свою суб’єктність, незалежність і суверенітет, і розповісти про себе правильними словами.</p>
      <p>
        <b>Тобто ми на початку шляху?</b>
      </p>
      <p>Вже не на початку, ми почали – Україна, я маю на увазі – давно. Я думаю, що сьогодні нам потрібно систематизувати подачу інформації про країну з позиції держави, підсилити успішних гравців і виробити державну політику в культурній дипломатії, що дасть відповіді на запитання, яку українську культуру ми хочемо представляти у світі, про що ми хочемо зі світом говорити і яким має бути далекосяжний вплив нашої діяльності.</p>
      <figure>
        <img src="https://vogue.ua/media/cache/resolve/inline_990x/uploads/article-inline/fd4/22c/d2a/5dd7d2a22cfd4.jpeg"/>
        <figcaption>Концерт ансамбля «Alter Ratio» у віденській церкві при підтримці Українського інституту</figcaption>
      </figure>
      <p>
        <b>Яка Україна цікавить Європу? Сучасне радикальне мистецтво? Рейви, про які багато пишуть закордонні видання? Кіно? Популярна музика?</b>
      </p>
      <p>80% наших зустрічей із закордонними партнерами починаються зі слів: "Ми нічого про вас не знаємо". Україну знають у світі переважно з новин. На інституційному рівні дуже мало співпраці, і тому за кордоном дуже мало знають про локальний контекст. Ми хотіли би стати інституцією, яка могла б давати поради зарубіжним партнерам. Тому що часом їм потрібна певна точка входу в країну: що тут відбувається, з ким можна співпрацювати… І це має відбуватися з обох сторін. </p>
      <p>Я думаю, за кордоном цікава невідома Україна. Це територія дивовижної творчої свободи. А незнання породжує зацікавленість. Тому до цьогорічної програми ми включили багато тем, які відкривають Україну і світові, і нам самим з неочікуваного боку – як, наприклад, авторське кіно, сучасна академічна музика, незалежний театр чи радянська українська мозаїка.</p>
      <p>
        <b>У жовтні ви провели Ніч української електронної музики у Відні. Серед того, що ми побачили у віденському Музейному кварталі, найбільше нас всіх, думаю, вразив мапінг на основі українських мозаїк. Як взагалі ви придумали цей концепт? Як знайшли правильних людей, щоб це втілити?</b>
      </p>
      <p>Ми довго розмірковували над центральною подією "Української ночі", яка б стала кульмінацією вечора. Ця подія мала бути атрактивною і масштабною, але водночас і змістовною. Ми хотіли розповісти цікаву історію, яка б відкрила віденській публіці незнану Україну та розмаїття і тяглість її культури. Великий фасад Музею Леопольда наштовхнув нас на ідею 3D-мапінгу як форми, а його зміст народився у численних розмовах з командою, мистецтвознавцями, кураторами, колегами з МЗС.</p>
      <figure>
        <img src="https://vogue.ua/media/cache/resolve/inline_990x/uploads/article-inline/23f/840/d89/5dd7d8984023f.jpeg"/>
        <figcaption>Мапінг на основі українських мозаїк у Відні</figcaption>
      </figure>
      <p>Витоком проєкту є ініціатива зі збереження й фіксації українських монументальних мозаїк 1960-70-х років. Ми звикли не помічати їх на вулицях наших міст, але це важливий і недооцінений феномен нашої культури. Візуальний ряд мапінгу повністю ґрунтується на світлинах, зроблених Євгеном Нікіфоровим для видання Decommunized видавництва "Основи". Якби не Євген, деякі твори, представлені у проєкті, були би втрачені назавжди – наприклад, львівська мозаїка "Риби" Володимира Патика, яку нещодавно зруйнував місцевий забудовник. Саме завдяки копіткій кількарічній праці Євгена ми змогли оживити ці мозаїки в цифрі.</p>
      <p>Зрештою, мапінг став чи не наймасштабнішим проєктом Українського інституту цього року. Важко повірити, що 10 хвилин цього фантастичного видовища – результат піврічної роботи кількох десятків людей. Це куратори, менеджери, юристи і фінансисти Українського інституту, група художників Theta і продюсерка Таїсія Пода, музиканти і композитори з гурту Ptakh Jung, технічні підрядники у Відні. Дуже багато зірок, у прямому й переносному сенсі, мали зійтися, щоб усе здійснилось. Наша нагорода за зусилля – те, що мапінг побачили кілька тисяч людей, яких не злякав навіть прохолодний і хмарний вечір. До речі, найбільше ми боялися навіть не того, що не спрацює техніка, а дощу, та, зрештою, навіть із погодою нам пощастило.</p>
      <p>
        <b>Я після Відня думала ось про що: у Музейному кварталі найбільше враження справив проєкт, що осмислює історичну пам'ять. Як про неї говорити з молодими людьми? З хіпстерами? Як представляти їм цей шар культури?</b>
      </p>
      <p>Наш підхід – працювати з новою, сучасною українською культурою або пропонувати актуальні інтерпретації нашої спадщини. Завжди повторюю – у ХХІ столітті потрібно розмовляти зі світом мовою сучасності. В цьому сенсі "Українська ніч" у Музейному кварталі Відня була спробою показати, як це можна робити. Адже електронні музиканти, яких ми відібрали – дніпровський гурт DZ`OB, київська ONUKA, композиторка і виконавиця ZAVOLOKA, яка вже давно живе й працює в Європі, – так чи інакше надихаються етнікою, але говорять про свою ідентичність новою, актуальною мовою, зрозумілою і близькою іншим культурам.</p>
      <figure>
        <iframe src="https://www.youtube.com/embed/GZnnNN0_Ea4" width="560" height="315" data-service="Youtube" scrolling="no"/>
      </figure>
      <p>Що ж до 3D-мапінгу – це наше програмне висловлювання, внесок у гостру суспільну дискусію про нашу культурну спадщину. Мозаїки та інші мистецькі й архітектурні об’єкти радянського періоду в Україні є її повноправною частиною — як і елементи етнічної культури. Кожна з цих мозаїк – носій і свідок буремної історії українського мистецтва: від роботи Кириченка (між собою ми називали її Мадонною), яка нагадує старовинні мозаїки зруйнованих радянською владою соборів, до творів Алли Горської, видатної художниці з трагічною долею, які втілюють її художню сміливість і внутрішню свободу в часи цензури й переслідувань.</p>
      <p>Українська культура радянського періоду, на жаль, незаслужено затаврована і знецінена декомунізацією. Коли ми говоримо про реапропріацію, повернення собі культурної спадщини – йдеться також і про художні об’єкти радянської доби, а не лише про скіфське золото чи фрески Михайлівського Золотоверхого. Хочеться вірити, що цей проєкт буде нашим внеском у дискусію про "незручну спадщину", яка наразі дуже актуальна у світі.</p>
      <p>
        <b>Яка ваша улюблена мозаїка в Києві? Я маю на увазі, коли до вас приїжджають іноземні гості, яку мозаїку ви їм насамперед покажете?</b>
      </p>
      <p>Моя улюблена – "Ковалі сучасності". Це робота Галини Зубченко і Григорія Пришедька 1974 року, яка прикрашає стіну Інституту ядерних досліджень на проспекті Науки. Надзвичайно динамічна робота, заснована на суто модерністському пафосі про торжество науки і прогресу, контроль людини над природою. Сьогодні це також сумне нагадування про зарозумілість та вразливість людини. А кольорове багатство цієї мозаїки – характерна ознака всього візуального мистецтва України ХХ століття.</p>
      <figure>
        <img src="https://vogue.ua/media/cache/resolve/inline_990x/uploads/article-inline/66b/c22/d52/5dd7d52c2266b.jpeg"/>
        <figcaption>«Ковалі сучасності»</figcaption>
      </figure>
      <p>
        <b>Чи реально показати цей мапінг в Україні? Чи важливо це для нас?</b>
      </p>
      <p>Так, це можливо, і ми дуже хотіли б це зробити. Але це вимагатиме значних зусиль, оскільки мапінг завжди створюється під конкретну локацію чи фасад. Безперечно, цей проєкт важливо показати і в Україні, бо це дуже якісна робота, яка би привернула увагу до долі мозаїк і сприяла би їхньому збереженню. Нам часто кажуть, як це несправедливо, що все найкраще дістається іноземним глядачам. Спробуємо це виправити.</p>
      <p>
        <b>Як ви працюєте? Це не грантова система?</b>
      </p>
      <p>Ми могли працювати за грантодавчим принципом, але вирішили піти іншим шляхом. Ми хотіли програмувати свою діяльність самотужки і в діалозі з закордонними спільнотами та експертами. Наша роль – налагодити зв'язки. Наприклад, "Українська ніч" не могла би відбутися без Українського інституту, бо, крім нас, немає такої організації, яка б його спродюсувала. Ми довго вели перемовини з Музейним кварталом Відня, з компанією-підрядником, яка займається технічним забезпеченням, колективом, що робить 3D-мапінг. Фактично, це продюсерська роль.</p>
      <figure>
        <img src="https://vogue.ua/media/cache/resolve/inline_990x/uploads/article-inline/b55/123/d34/5dd7d34123b55.jpeg"/>
        <figcaption>Запуск українських аудіогідів в одному з музеїв Польщі</figcaption>
      </figure>
      <p>
        <b>Від чого ви особисто отримуєте задоволення у роботі?</b>
      </p>
      <p>Я відчуваю драйв від щоденної роботи. Тому що готовий проєкт — це вже кульмінація історії, яка триває місяцями, і від неї іноді важно отримати задоволення. Ми отримуємо кайф від маленьких кроків: коли вдається зацікавити Україною закордонних партнерів, коли ми бачимо, що вони розуміють ті сенси, які ми вкладаємо в нашу колаборацію. І дуже радіємо, коли українські митці отримують досвід самопрезентації за кордоном – більшість із них його ніколи не мали.</p>
      <p>Наприклад, нещодавно ми організували концерт у Відні, на якому оркестр виконував австрійську музику, а також твір Бориса Лятошинського, його третю симфонію, яка була цензурована радянською владою наприкінці 1940-х – на початку 1950-х і заборонена для виконання на багато десятиліть в оригінальній редакції. Це якраз приклад мистецтва, яке нам невідоме, світові невідоме, навіть професійним музикантам часто невідоме. Тож австрійські музиканти з оркестру підходили до нас і казали: ми все життя виконуємо дуже різну музику, але ніколи не чули про цього композитора, це автор світового масштабу! Це і є момент сатисфакції, про який ви питаєте: наша робота може мати ширші, глобальніші наслідки, що простягаються далі однієї події.</p>
      <figure>
        <img src="https://vogue.ua/media/cache/resolve/inline_990x/uploads/article-inline/4ba/20b/d36/5dd7d3620b4ba.jpeg"/>
      </figure>
      <p>
        <b>Ви організовуєте театральні гастролі на фестивалях у Польщі і Німеччині. Як відбувається відбір? Режисер чи менеджер театру мусить подати вам заявку? Чи ви самі обираєте учасників?</b>
      </p>
      <p>Буває по-різному, це двосторонній процес. Наприклад, до нас зверталися деякі театри, які потребували допомоги в комунікації, і ми допомогли. Так було з Театром на лівому березі Дніпра, який поїхав на гастролі до Польщі. Це важливий професійний досвід: він дозволяє бачити, як треба організовувати фестиваль, як працювати на гастролях, це можливість не тільки показати себе, але й навчитися працювати у міжнародному вимірі. В інших випадках ми пропонуємо фестивалям 10-15 вистав, що найбільше пасують до їхнього формату, і даємо їм право вибору. Зараз ми також плануємо робити прес-тури для закордонних журналістів і фахівців культури до України, щоб знайомити їх з локальним середовищем і контекстом.</p>
      <p>
        <b>Це те, що роблять офіси з туризму у європейських країнах дуже давно. Не віриться, що схожі ініціативи будуть і в нас.</b>
      </p>
      <p>Нам теж іноді не віриться. (Сміється.) Чомусь Україна цей інструмент відкриває для себе тільки 2020 року. </p>
      <p>
        <b>Треба показати закордонним журналістам Closer, Стрічку та рейви.</b>
      </p>
      <p>Це класна ідея – привезти журналістів на Стрічку чи Brave! Factory. Це, до речі, та частина нашого життя, яка була оприявлена на жовтневій виставці «Між вогнем і вогнем» у Відні (Володимир має на увазі відеоінсталяцію Романа Хімея та Яреми Малащука «Схема» – <i>прим. авт.</i>). З цим контентом дуже цікаво працювати, і ми, навіть як державна установа, не маємо його цуратися.</p>
      <p>Текст: Дарія Слободяник</p>
      <related>
        <h4>Читайте также:</h4>
        <a href="https://vogue.ua/article/culture/art/5-samyh-interesnyh-vystavok-noyabrya.html"/>
        <a href="https://vogue.ua/article/culture/art/5-shedevrov-muzeya-prado.html"/>
        <a href="https://vogue.ua/article/culture/art/chto-nuzhno-znat-o-vystavke-soni-delone-v-art-prostranstve-set.html"/>
      </related>
    </article>
  </body>
</html>