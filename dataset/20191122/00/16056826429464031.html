<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200334"/>
    <meta property="og:site_name" content="মানবজমিন"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="চলছে ‘বটতলা রঙ্গমেলা ২০১৯’"/>
    <meta property="og:description" content="জমজমাট আয়োজনে চলছে ‘বটতলা রঙ্গমেলা ২০১৯’। ১৬ই নভেম্বর থেকে তৃতীয়বারের মতো আগারগাঁও মুক্তিযুদ্ধ জাদুঘরে শুরু হয়েছে ১১ দিনব্যাপী এই নাট্যোৎসব। চলবে ২৬শে নভেম্বর পর্যন্ত। উৎসবে প্রতিদিন ‘মূল রঙ্গমঞ্চে রাত্রি সাড়ে সাতটা থেকে বটতলাসহ বাংলাদেশের দুটি ও বিদেশের আটটি দল তাদের নাটক পরিবেশন করছে। অংশগ্রহণকারী দেশগুলো হলো- বাংলাদেশ, ভারত, স্পেন, ইরান ও নেপাল। এদিকে এবার বটতলার আয়োজনে ‘হৃদয়ঙ্গম ঋদ্ধ মঞ্চে’ শিশুদের প্রহর থাকছে দুদিন। আজ ও আগামীকাল শিশুদের জন্য আয়োজন করা হয়েছে নাটক, পুতুল নাচ, আর্ট ক্যাম্প। নাটক পরিবেশন করবে বরিশালের শব্দাবলী ও চট্টগ্রামের ফুলকি। এছাড়াও থাকছে আরেকটি ভিন্ন আয়োজন ‘মাস্টার ক্লাস’। গতকাল থেকে তিন দিনব্যাপী এই আয়োজন শুরু হয়েছে। বিকাল ৫টা থেকে সন্ধ্যা সাড়ে ছয়টা পর্যন্ত চলবে এ এটি। প্রথম দিন ক্লাস নিলেন শিমুল ইউসুফ। আজ ও আগামীকাল নেবেন চিত্রশিল্পী ঢালী আল-মামুন এবং ভারতের অভিনেতা, নৃত্যশিল্পী ও গায়ক  শৈবাল বসু। উৎসবের পাঁচদিন (২১, ২২, ২৩, ২৪ ও ২৬শে নভেম্বর) থাকছে পাঁচটি তথ্যচিত্র প্রদর্শনী। এগুলো হলো- তাপস সেনের ওপর নির্মিত তথ্যচিত্র ‘লেট  দেয়ার বি লাইট’, ফেরদৌসী মজুমদারের ওপর নির্মিত তথ্যচিত্র ‘ফেরদৌসী…"/>
  </head>
  <body>
    <article>
      <h1>চলছে ‘বটতলা রঙ্গমেলা ২০১৯’</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">স্টাফ রিপোর্টার</a></address>
      <p>জমজমাট আয়োজনে চলছে ‘বটতলা রঙ্গমেলা ২০১৯’। ১৬ই নভেম্বর থেকে তৃতীয়বারের মতো আগারগাঁও মুক্তিযুদ্ধ জাদুঘরে শুরু হয়েছে ১১ দিনব্যাপী এই নাট্যোৎসব। চলবে ২৬শে নভেম্বর পর্যন্ত। উৎসবে প্রতিদিন ‘মূল রঙ্গমঞ্চে রাত্রি সাড়ে সাতটা থেকে বটতলাসহ বাংলাদেশের দুটি ও বিদেশের আটটি দল তাদের নাটক পরিবেশন করছে। অংশগ্রহণকারী দেশগুলো হলো- বাংলাদেশ, ভারত, স্পেন, ইরান ও নেপাল। এদিকে এবার বটতলার আয়োজনে ‘হৃদয়ঙ্গম ঋদ্ধ মঞ্চে’ শিশুদের প্রহর থাকছে দুদিন। আজ ও আগামীকাল শিশুদের জন্য আয়োজন করা হয়েছে নাটক, পুতুল নাচ, আর্ট ক্যাম্প। নাটক পরিবেশন করবে বরিশালের শব্দাবলী ও চট্টগ্রামের ফুলকি।</p>
      <p>এছাড়াও থাকছে আরেকটি ভিন্ন আয়োজন ‘মাস্টার ক্লাস’। গতকাল থেকে তিন দিনব্যাপী এই আয়োজন শুরু হয়েছে। বিকাল ৫টা থেকে সন্ধ্যা সাড়ে ছয়টা পর্যন্ত চলবে এ এটি। প্রথম দিন ক্লাস নিলেন</p>
      <p>শিমুল ইউসুফ। আজ ও আগামীকাল নেবেন চিত্রশিল্পী ঢালী আল-মামুন এবং ভারতের অভিনেতা, নৃত্যশিল্পী ও গায়ক  শৈবাল বসু। উৎসবের পাঁচদিন (২১, ২২, ২৩, ২৪ ও ২৬শে নভেম্বর) থাকছে পাঁচটি তথ্যচিত্র প্রদর্শনী। এগুলো হলো- তাপস সেনের ওপর নির্মিত তথ্যচিত্র ‘লেট  দেয়ার বি লাইট’, ফেরদৌসী মজুমদারের ওপর নির্মিত তথ্যচিত্র ‘ফেরদৌসী মজুমদার জীবন ও অভিনয়’, ‘বিহাইন্ড দ্য কার্টেন  এ জার্নি উইথ বিভাস চক্রবর্তী’, অধ্যাপক সৈয়দ জামিল আহমেদের ওপর নির্মিত ‘দ্য কনজ্যুরর’ এবং নাট্যজন আতাউর রহমানের ওপর নির্মিত তথ্যচিত্র ‘মঞ্চসারথি’। ২৬শে নভেম্বর উৎসবের সমাপনী অনুষ্ঠানের দিন আজীবন সম্মাননা প্রদান করা হবে অভিনেতা, নাট্যকার ও নির্দেশক মামুনুর রশীদকে।</p>
      <p>এই বিভাগের সর্বাধিক পঠিত</p>
    </article>
  </body>
</html>