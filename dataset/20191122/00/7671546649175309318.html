<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914704"/>
    <meta property="og:site_name" content="Dnevnik"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Samokastracija, 11."/>
    <meta property="og:description" content="Precej besed je že bilo izrečenih o potezah in delovanju komisije za nadzor obveščevalno-varnostnih služb (Knovs). Čeprav se na politiko ne spoznam kaj dosti, le toliko kot običajen državljan Slovenije, vendarle vem, da je delovanje in organizacija obveščevalnih služb v vsaki, količkaj spodobni državi stvar, ki se skrbno načrtuje, vodi in spremlja. Sodi med poglavja &amp;#187;višje matematike&amp;#171; državotvornega delovanja. V resnih državah je zaupana vrhunskim strokovnjakom, ki bodo znali novice, informacije, ocene in drugo obveščevalno gradivo vključiti v ustrezne poteze politike."/>
  </head>
  <body>
    <article>
      <h1>Samokastracija, 11.</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>
        <b>Precej besed je že bilo izrečenih o potezah in delovanju komisije za nadzor obveščevalno-varnostnih služb (Knovs). Čeprav se na politiko ne spoznam kaj dosti, le toliko kot običajen državljan Slovenije, vendarle vem, da je delovanje in organizacija obveščevalnih služb v vsaki, količkaj spodobni državi stvar, ki se skrbno načrtuje, vodi in spremlja. Sodi med poglavja »višje matematike« državotvornega delovanja. V resnih državah je zaupana vrhunskim strokovnjakom, ki bodo znali novice, informacije, ocene in drugo obveščevalno gradivo vključiti v ustrezne poteze politike.</b>
      </p>
      <p>Čeprav je Napoleon o tem rekel »Ljubim izdajo, sovražim izdajalce«, je povedal natanko to, kar mora vedeti vsakdo, ki se približa delu teh služb in jih upravlja. Znano je, da še danes niso odkriti nekateri vohuni, ki jih je nekdanji NKVD, pozneje KGB, poslal malodane v vse države sveta pod krinko varovati njihovo državo. Še danes so tam. Tiho čakajo. Naštel bi lahko še poteze, ki jih vlečejo denimo Mosad, Cia, BND, ki so jih vlekli nekdanji Stasi, Gestapo, Securitate, Sigurimi in drugi. Tudi jugoslovanski Kos ni zaostajal. Še Hrvatom gre to dobro od rok. Kaj je bilo tem skupnega? Ja, upravljali so jih vrhunski politiki in vojaški strokovnjaki. In ne samooklicani vedeži, ki jim gre samo za nabiranje političnih točk njihove stranke, za državo pa jim ni nič mar. Pritlehno, ponižujoče, diletantsko, nedržavniško.</p>
      <p>Nekdanjo SDV, ali kot jo v žaljivem tonu imenuje opozicija, Udbo, je Peterletova vlada razbila na koščke. Vsi kasnejši poskusi vzpostaviti mrežo obveščevalcev na raven delovanja SDV so splahneli na značilen slovenski način s podtikanji, revanšizmom in blatenjem kar tako počez, ne glede na škodo, ki bo storjena. Verjemite mi, da kaj takega Rusom, Američanom, Nemcem, Izraelcem ni nikdar padlo na pamet. Z ljudmi iz obveščevalnih krogov se dela drugače. Na ustrezen način se jih vključi v novo strukturo službe in država lahko pridobiva ustrezne ocene, informacije, gradiva in druge podatke za tekoče delovanje države na diplomatskem, gospodarskem in političnem področju.</p>
      <p>Neizmerna je škoda, ki je bila storjena z delom diletantov iz Knovsa naši državi. Vsi se nam smejijo, kako drug drugemu vlečemo hlače dol, da bodo ja vsi videli, kako umazane so. Gospod Matej Tonin, predsednik Knovsa, ste kdaj prebrali tisto Prešernovo o Apelu, v kateri nas poduči, da le čevlje sodi naj kopitar? Pa to ni veljalo le za velikega jezikoslovca Jerneja Kopitarja, ampak za vse nas. Vendar kot kaže, čez prag parlamenta njegov nauk ne seže. Škoda. Preberite za začetek drobno knjižico Sedemnajst trenutkov pomladi in skozi to zgodbo boste dobili skromen, vendar poučen primer, kako to delajo vrhunski strokovnjaki.</p>
      <p>Škoda, storjena z diletantskim delom, je skoraj nepopravljiva. Slovenija in stranka, ki si lasti naziv Nova Slovenija, sta v svetu izgubili ves kredit. Žal Knovs ni edini, ki to dela pri nas.</p>
      <p>Dušan Kaplan, Ljubljana</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914825/mnenja/odprta-stran/upravljanje-drzave"/>
        <a href="https://www.dnevnik.si/1042914827/mnenja/odprta-stran/nesprejemljive-janseve-izjave"/>
        <a href="https://www.dnevnik.si/1042914826/mnenja/odprta-stran/javno-vprasanje-generalnemu-direktorju-rtv-slovenija-igorju-kaduncu"/>
      </related>
    </article>
  </body>
</html>