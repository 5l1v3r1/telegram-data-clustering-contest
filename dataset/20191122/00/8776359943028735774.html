<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zib.com.ua/ua/140069-poki_nimecki_sudi_zakrivayut_aes_ukrainski_rozdumuyut_yak_za.html"/>
    <meta property="og:site_name" content="Закон и Бизнес"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Кому болить планета?"/>
    <meta property="og:description" content="Більшість користувачів соцмереж уважає проблеми довкілля вигадкою, труби, які димлять на горизонті, — показником прогресу, а шкідливі заводи — запорукою зарплати. Однак у Верховному Суді на навколишнє середовище дивляться інакше."/>
  </head>
  <body>
    <article>
      <h1>Кому болить планета?</h1>
      <h2>Поки німецька Феміда закриває АЕС, українська роздумує, як захистити довкілля, не порушуючи закону</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">Павліна КАМЕНСЬКИХ</a></address>
      <p>
        <i>
          <b>Більшість користувачів соціальних мереж уважає проблеми довкілля вигадкою, труби, які димлять на горизонті, — показником прогресу, а шкідливі заводи — запорукою зарплати. Однак у Верховному Суді на навколишнє середовище дивляться інакше.</b>
        </i>
      </p>
      <p>
        <b>Особистий інтерес</b>
      </p>
      <p>«Зміни вже настали, ми вже живемо в надзвичайній кліматичній ситуації, — почав свій виступ суддя Вищого адміністративного суду Володимир Кравчук на міжнародному форумі «Судовий захист природного довкілля та екологічних прав». — Від того, які підходи ми запровадимо в судах, залежатиме державна політика в цій сфері».</p>
      <p>Питання, що ставить суд: які ваші особисті права порушено, коли відкривається шкідливе виробництво? Для більшості людей воно несе фінансову вигоду, оскільки створює нові робочі місця. Українське судочинство захищає права конкретної особи, а не суспільства. Утім, як і європейське. Тому позивач, котрий поскаржився, має довести, що саме він зазнає реальної шкоди.</p>
      <p>Що таке суспільний інтерес? Це прагнення всього суспільства, сума приватних інтересів, тому порушення суспільного інтересу — це порушення прав кожного. «Хто повинен захищати планету від людей? Люди. Ті, які розуміють загрози, від тих, хто не розуміє. Єдиний шлях урятувати планету — піти шляхом самообмежень», — підсумував свій виступ В.Кравчук.</p>
      <p>Людина не може подати до суду, захищаючи суспільний інтерес, але вона має право захищати своє життя та довкілля. Право на безпечне довкілля належить кожному.</p>
      <p>Голова Європейської асоціації адміністративних судів Едіт Целлер проаналізувала справи, які громадянам удалося виграти в Європейському суді з прав людини. Вона зауважила, що слід довести шкідливий вплив на приватне життя, а не просто на навколишнє середовище, зокрема порушення ст.8 Конвенції про захист прав людини і основоположних свобод. Наприклад, одного разу жінка з Валенсії виграла суд, переконавши, що шум міста псує її життя.</p>
      <p>
        <b>Мертві бджоли</b>
      </p>
      <p>Щоб оператор промислового об’єкта дотримувався правил, необхідний ефективний судовий захист. Досвідом захисту довкілля поділився заступник голови Вищого адміністративного суду Польщі Януш Драхал.</p>
      <p>Він зауважив, що сьогодні охорона навколишнього середовища є найгострішою світовою проблемою. Найзагрозливішою для навколишнього середовища є промисловість, особливо добувна. Тому розвинені країни створили спеціальну систему для видачі дозволів для промисловців, і цей інститут допомагає захистити навколишнє середовище.</p>
      <p>Проте все це не відбулося так просто. Діяльними ініціаторами змін були громадські активісти та екологічні організації. Спершу вони поводилися радикально, протидіяли будь-яким інвестиціям, але нашому західному сусідові вдалося приборкати небезпечних активістів і почути їх. Сьогодні вони можуть виступати в судах на всіх етапах процесів, які стосуються екології. Поляки розуміють, що промисловці повинні мати противагу — громадських активістів. Останні стали мудрішими, тепер вони не поводяться радикально, але об’єктивно та виважено оцінюють екологічні ризики.</p>
      <p>У Польщі важко отримати дозвіл на розроблення копалень, адже вони є одними з найсерйозніших забруднювачів довкілля.</p>
      <p>Сьогодні активісти мають право отримувати будь-яку інформацію про стан навколишнього середовища. На це погодились усі держави, що підписали Орхуську конвенцію, ініційовану Європейською економічною комісією ООН. У тому числі Україна. Утім, діяльність на міжнародній арені — це одне, а вдома — інше.</p>
      <p>Тривалий час не було жодних документів, які би підтверджували бажання країни гарантувати своїм громадянам чисте довкілля та інформацію про забруднювачів. Тому наша держава невдовзі потрапила до списку порушників, з якого її викреслили тільки у 2017 році, коли був ухвалений закон «Про оцінку впливу на довкілля». Відповідно до нього екологічна інспекція почала моніторити викиди промислових об’єктів та електростанцій.</p>
      <p>Прикладом може слугувати історія зі сланцевим газом. У 2012 році тодішня українська влада дійшла висновку, що було б непогано видобувати власний газ, який є в Івано-Франківській, Тернопільській, Харківській та Донецькій областях. Активісти, громадські організації та депутати рішуче виступили проти такої ідеї. Більше того, протест об’єднав комуністів та праворадикалів.</p>
      <p>Однак тодішній Прем’єр-міністр звинуватив їх у тому, що вони стоять на сторожі інтересів Росії та прагнуть завадити Україні здобути енергетичну незалежність. Усі, хто був проти такого видобутку, програли суди, і на одному з родовищ на сході України збиралися встановлювати вишки. Не стали робити цього тільки тому, що почалися заворушення.</p>
      <p>Суддя Одеського апеляційного адміністративного суду Лариса Зуєва нагадала про те, як у ті часи Феміда не захистила активістів. Жінка поділилася спогадами про суддівський тренінг, під час якого володарів мантій возили в місця, де сталось екологічне лихо. «Лише коли ми бачили, як каналізаційна, неочищена вода виливається в Чорне море, нюхали цей сморід, то розуміли необхідність захисту довкілля», — заявила вона.</p>
      <p>При цьому одеситка зауважила, що закони не завжди працюють, а рішення не завжди виконуються, тому судовий захист може бути неефективним. «Хто може зупинити свавілля корпорацій та бездіяльність держави?» — пройнялася вона риторичним запитанням.</p>
      <p>Великою проблемою цього року в Україні стали пестициди, які призвели до масової загибелі бджіл практично в усіх регіонах. Багато пестицидів у Європі заборонено, але в нас їх оминули увагою. «Законодавство не дає змоги гарантувати безпеку при використанні пестицидів», — стверджує Л.Зуєва. Як наслідок, мор бджіл, злоякісні пухлини.</p>
      <p>Однак вона навела приклад ефективного захисту екології німецькими судами. Зокрема, вони заборонили в багатьох містах в’їзд автомобілям на дизельному пальному, адже мотори, які працюють на ньому, роблять викиди отруйних речовин, вищі за норму.</p>
      <p>«Ми не можемо захистити права на майбутнє. Але в цій категорії справ мусимо захищати права на майбутнє. Нам потрібно думати, в якому світі житимемо ми й наші діти», — підсумувала свій виступ суддя.</p>
      <p>
        <b>Право хижаків</b>
      </p>
      <p>Не вона одна висловила захоплення німецькими суддями. Керівник юридичного відділу Міжнародної благодійної організації «Екологія — право — людина» Ольга Мелень-Забрамна пригадала, що саме суди прийняли рішення про заборону та знесення атомної електростанції в Німеччині.</p>
      <p>Проте вона також пригадала кілька українських процесів, у яких люди вимагали від влади не давати дозволу на шкідливі викиди в повітря. Та суд став на бік промисловця й зобов’язав дозвіл видати.</p>
      <p>Професор кафедри земельного та аграрного права юридичного факультету Київського національного університету ім. Т.Шевченка Володимир Носік оцінив Україну як державу з високими екологічними ризиками, законодавство в якій не відповідає реаліям. Судова влада стала заручницею законів, які були прийняті більше ніж 50 років тому й, попри те, що світ стрімко змінився, залишилися тими самими.</p>
      <p>«Наші закони спрямовані на хижацьке використання природних ресурсів. Вони не відповідають ні Конституції, ні здоровому глузду», — оцінив рівень екологічного законодавства професор. Він зауважив, що в нас судовий захист неефективний через низьку ефективність законів, автори яких так і не визначилися, що є об’єктом і суб’єктом екологічного права. На його думку, об’єктом права мала би бути екосистема.</p>
      <p>«Сучасне покоління починає усвідомлювати, що земна цивілізація йде до загибелі. Вони осмислюють ті реальні виклики, які постали перед людством», — уважає В.Носік. Він покладає великі надії на ті засади екополітики, які сьогодні розробляють і які забезпечать взаємодію людини та природи.</p>
      <p>Звісно, викладач не міг не згадати про німецьких суддів, яких так хвалили всі, хто виступав перед ним. Зокрема, В.Носіку сподобалося рішення, в якому суд визнав, що німецький фермер поніс збитки через те, що уряд не зміг запобігти кліматичним змінам.</p>
      <p>Професор із питань екологічного права Пекінського університету хімічних технологій Жанвей Чганг розповів про дилему, з якою сьогодні стикається Китай. Ця країна розвиває економіку, яка забруднює довкілля, але, коли, за рішеннями суду, закривають фабрики та заводи, що продукують шкідливі викиди, люди втрачають роботу і це їм також не подобається.</p>
      <p>Навіть у Китаї громадські активісти відстоюють екологічні інтереси, постійно розширюючи свої права задля більш ефективного захисту навколишнього середовища. Як наслідок, у 2018 році суди порушили понад 2000 справ, що стосуються екології, понад 1000 справ вирішили, а більшість рішень була на користь позивачів.</p>
      <p>Утім, однією з проблем таких процесів є те, що дуже важко довести, що той чи інший об’єкт шкодить довкіллю. Адже нема єдиного незалежного органу екоконтролю, який би робив це оперативно, прозоро й використовувався як засіб не для залякування бізнесу, а для запобігання екологічним лихам. Бо сьогодні одна сторона приносить до суду папірець, в якому говориться, що об’єкт завдає шкоди екології, а друга — приносить інший, де написано абсолютно протилежне. Як у такому випадку повинен учинити суд?</p>
      <p>Тож, допоки в Україні не з’явиться дієва система спостереження за станом довкілля, судам доведеться на власний розсуд вирішувати: захищати сьогодення чи майбутнє.  </p>
      <related>
        <h4>Матеріали за темою</h4>
        <a href="https://zib.com.ua/ua/140032-za_propoziciyu_plastikovogo_paketa_kasiriv_shtrafuvatimut_na.html"/>
        <a href="https://zib.com.ua/ua/issue/684/"/>
        <a href="https://zib.com.ua/ua/139982-u_virobnikiv_i_spozhivachiv_sformuyut_novu_ekozvichku.html"/>
        <a href="https://zib.com.ua/ua/issue/683/"/>
        <a href="https://zib.com.ua/ua/139918-shtraf_za_spalennya_travi_zbilshat_u_18_raziv__proekt.html"/>
        <a href="https://zib.com.ua/ua/139695-ocinka_vplivu_na_dovkillya_ta_inshi_ekologichni_zasadi_robot.html"/>
        <a href="https://zib.com.ua/ua/139646-yak_yaponcyam_vdaetsya_zhiti_bez_smittya.html"/>
        <a href="https://zib.com.ua/ua/issue/680/"/>
        <a href="https://zib.com.ua/ua/139647-amerikancyam_zaboronili_nositi_shubi.html"/>
        <a href="https://zib.com.ua/ua/139603-ministerstvo_vidhodiv_zyavitsya_v_ukraini.html"/>
        <a href="https://zib.com.ua/ua/issue/679/"/>
        <a href="https://zib.com.ua/ua/139555-v_egipti_zaklikali_dayveriv_ne_goduvati_rib.html"/>
        <a href="https://zib.com.ua/ua/139566-nimcyam_chasto_dovoditsya_platiti_za_svoe_smittya.html"/>
        <a href="https://zib.com.ua/ua/139571-dlya_vidobuvannya_burshtinu_potribno_bude_otrimati_specdozvi.html"/>
        <a href="https://zib.com.ua/ua/139362-na_filippinah_kozhen_shkolyar_zobovyazaniy_posaditi_10_derev.html"/>
        <a href="https://zib.com.ua/ua/issue/677/"/>
        <a href="https://zib.com.ua/ua/139364-shkolam_i_ragsam_u_nimechchini_na_urochistostyah_proponuyut_.html"/>
        <a href="https://zib.com.ua/ua/139368-protestni_akcii_prisvyacheni_klimatu_proyshli_po_vsomu_svitu.html"/>
        <a href="https://zib.com.ua/ua/139341-ukrainciv_privchat_nositi_stari_paketi.html"/>
        <a href="https://zib.com.ua/ua/139097-za_nezakonniy_vidobutok_burshtinu_hochut_sadzhati_do_vyaznic.html"/>
        <a href="https://zib.com.ua/ua/139054-u_gromadskih_miscyah_vstanovlyat_avtomati_dlya_zboru_plastik.html"/>
        <a href="https://zib.com.ua/ua/138704-v_indonezii_zaproponuvali_viseliti_ostrovyan_zaradi_drakoniv.html"/>
        <a href="https://zib.com.ua/ua/issue/671/"/>
        <a href="https://zib.com.ua/ua/138706-u_rimi_za_proizd_v_metro_mozhna_zaplatiti_plastikovoyu_plyas.html"/>
        <a href="https://zib.com.ua/ua/138672-sud_es_zobovyazav_belgiyu_vidklyuchiti_aes.html"/>
        <a href="https://zib.com.ua/ua/138600-zaproponuvali_efektivniy_sposib_osvoennya_byudzhetnih_koshti.html"/>
        <a href="https://zib.com.ua/ua/issue/670/"/>
        <a href="https://zib.com.ua/ua/javascript:void(0);"/>
      </related>
    </article>
  </body>
</html>