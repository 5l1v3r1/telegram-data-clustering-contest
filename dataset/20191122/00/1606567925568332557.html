<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yeniasya.com.tr/dunya/ingiltere-den-deas-lilarin-yetim-cocuklarina-iliskin-karar_507308"/>
    <meta property="og:site_name" content="YENİ ASYA"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="İngiltere'den DEAŞ'lıların yetim çocuklarına ilişkin karar"/>
    <meta property="og:description" content="İngiltere, öldürülen İngiliz vatandaşı DEAŞ üyelerinin Suriye'de kalan çocuklarını ülkeye getirme kararı aldı."/>
  </head>
  <body>
    <article>
      <h1>İngiltere'den DEAŞ'lıların yetim çocuklarına ilişkin karar</h1>
      <h2>İngiltere, öldürülen İngiliz vatandaşı DEAŞ üyelerinin Suriye'de kalan çocuklarını ülkeye getirme kararı aldı.</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">AA</a></address>
      <p>Dışişleri Bakanı Dominic Raab, konuya ilişkin açıklamasında, <i>"Eve dönüşlerine olanak sağladık, çünkü yapılacak en doğru şey buydu."</i> dedi.</p>
      <p>Çocukların normal hayatlarına dönmeleri için desteklenmeleri gerektiğini vurgulayan Raab, <i>"Bu masum, yetim çocuklar hiçbir zaman savaşın dehşetine maruz kalmamalıydı."</i> ifadesini kullandı.</p>
      <p>Güvenlik nedeniyle isimleri açıklanmayan çocuklar, daha önce DEAŞ'ın kontrol ettiği bölgelerden İngiltere'ye getirilecek ilk İngiliz vatandaşları olacak.</p>
      <p>Suriye'deki kamplarda İngiliz vatandaşı 25 kadın ve çoğu 5 yaşından küçük 60'tan fazla çocuk bulunduğu belirtiliyor.</p>
      <p>İngiltere, önceleri güvenlik kaygılarını gerekçe göstererek çocuklar dahil kendi vatandaşlarını geri almada isteksiz davransa da Raab, geçen ay, yetim ve yanında yetişkin olmayan çocukları getirmeyi değerlendirdiklerini duyurmuştu.</p>
      <p>Daha önce de Fransa, Almanya, Norveç ve Danimarka az sayıdaki çocuğu geri almıştı.</p>
    </article>
  </body>
</html>