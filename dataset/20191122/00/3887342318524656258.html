<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238511-trusovi-pri-zotavovani-sa-pomaha-plavanie-inspiruje-ho-bozenik-vyjadril-sa-aj-k-soltisovi"/>
    <meta property="og:site_name" content="ProFutbal"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Trusovi pri zotavovaní sa pomáha plávanie, inšpiruje ho Boženík. Vyjadril sa aj k Šoltisovi"/>
    <meta property="og:description" content="Predpovedali mu ročnú absenciu od futbalu, postupnými krokmi sa ale Matej Trusa zotavuje a chce čo najskorší návrat do zápasového kolotoča. Talentovaný útočník Michaloviec čoskoro oslávi devätnáste narodeniny, už ako tínedžer si však vytrpel veľa. V 8. kole Fortuna ligy ho fauloval hráč Trenčína Cole Kpekawa a zlomil mu obe kostí v holeni. Trusa však absolvoval úspešnú operáciu a postupne zaťažuje svoju nohu. Ako sa momentálne cíti?"/>
  </head>
  <body>
    <article>
      <h1>Trusovi pri zotavovaní sa pomáha plávanie, inšpiruje ho Boženík. Vyjadril sa aj k Šoltisovi</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Viktor Háber</a></address>
      <p>Predpovedali mu ročnú absenciu od futbalu, postupnými krokmi sa ale Matej Trusa zotavuje a chce čo najskorší návrat do zápasového kolotoča. Talentovaný útočník Michaloviec čoskoro oslávi devätnáste narodeniny, už ako tínedžer si však vytrpel veľa. V 8. kole Fortuna ligy ho fauloval hráč Trenčína Cole Kpekawa a zlomil mu obe kostí v holeni. Trusa však absolvoval úspešnú operáciu a postupne zaťažuje svoju nohu. Ako sa momentálne cíti?</p>
      <related>
        <a href="https://profutbal.sk/clanok/237268-foto-zraneny-trusa-znovu-s-usmevom-na-tvari-hrozivy-moment-si-pozrel-iba-raz"/>
      </related>
      <h3>Pomáha mu plávanie</h3>
      <p><i>"Každým dňom je to lepšie a môžem si v tréningu viac dovoliť. Cítim sa dobre, pomaly sa vraciam do bežného života aktívneho športovca. Môžem robiť všetky cviky, ktoré nesúvisia s dynamickým pohybom. Najviac času momentálne trávim v posilňovni, prípadne v plavárni. Cítim, že plávanie mi veľmi pomáha. V posilňovni zaberám na stacionárnom bicykli, venujem sa stabilizačným cvičeniam," </i>približuje hráč MFK Zemplín svoju situáciu v rozhovore pre oficiálny <a href="https://www.fortunaliga.sk/clanok/1773-lahka-cesta-nema-cloveku-co-dat">web Fortuna ligy</a>. Dodáva, že v januári si už snáď bude môcť s ľahkosťou ťuknúť aj do lopty.</p>
      <p>Ako už avizoval dávnejšie, na futbalové trávniky sa chce vrátiť silnejší. Zlá skúsenosť ho môže v ďalšom vývoji zoceliť. <i>"Týmto spôsobom sa ma snažia smerovať aj ľudia v mojom okolí. Pre každého vo všeobecnosti je najlepšie ísť ľahkou cestou. Tá však nemá človeku čo dať. Prežívam ťažšie obdobie, s ktorým sa pobijem a verím, že mi to čosi dá do futbalového života. Asi to tak malo byť. Možno ešte úplne nechápem význam veci, ktorá sa mi stala, no verím, že v budúcnosti budem vidieť aj jej pozitívne aspekty," </i>vysvetlil s nadhľadom skromný mladík <b>Trusa.</b></p>
      <figure>
        <img src="https://profutbal.sk/static/article/2019/11/5dd6829cc7f85/content/5dd69001f02e1.jpg"/>
        <figcaption>Matej Trusa (foto: Instagram/matejko00)</figcaption>
      </figure>
      <h3>Šoltis ho vytiahol na hrot</h3>
      <p>Najviac mu je ľúto to, že nemôže pomôcť trápiacim sa východniarom, ktorí za ostatných šesť kôl nevyhrali ani jedno stretnutie a klesli na desiatu tabuľkovú priečku. Trusa to vidí priamo z tribúny ako divák.<i> "Pravidelne chodievam na štadión. Mužstvo sa nijako nezmenilo a v tréningu šliape tak, ako má. To, že sa občas nedarí, je normálne. Kríza príde na každého. Teraz sa to stalo nám. Nezbierame body, ale herný prejav nie je zlý. Videl som každý zápas a neraz sme hrali pekný futbal. Škoda, že sme natiahli negatívnu šnúru a odniesol si to tréner Anton Šoltis," </i>mrzelo<b> Trusu,</b> ktorý narážal na výpoveď pre hlavného kouča tímu od Zemplína.</p>
      <p><i>"Šoltisovi vďačím za veľa. Vytiahol ma do mužského futbalu, na tejto úrovni to bol môj prvý tréner. Dal mi toho veľa nielen do futbalového, ale aj do osobného života. Myslím si, že spolu s trénerom Jozefom Majorošom tvorili veľmi dobrý tandem. Žiaľ, nič sa nedá robiť, aj takýto býva futbal," </i>povzdychol si <b>Trusa,</b> ktorého práve spomenutý tréner vyprofiloval z pozície ofenzívneho stredopoliara na hrotového útočníka.</p>
      <p><i>"Pamätám si ešte letný tréning, keď ma Anton Šoltis posunul do útoku a ja som si v hlave povedal: 'Konečne si to niekto všimol'. Veľmi ma to potešilo, pretože rád strieľam góly a mám radosť, keď takýmto spôsobom môžem pomôcť tímu," </i>zaspomínal si<b> Trusa</b>, ktorého potešilo aspoň pokračovanie spolupráce klubu s Majrošom.<i> "Aspoň to je pozitívne. Nielen pre mňa, ale pre všetkých chalanov. Poznáme sa a takisto dlhodobo odvádza skvelú robotu. Je to veľmi dobrý tréner."</i></p>
      <related>
        <a href="https://profutbal.sk/clanok/238424-v-michalovciach-vyriesili-trenersku-otazku"/>
      </related>
      <h3>Inšpirácia v Boženíkovi</h3>
      <p>Trusa doposiaľ nastúpil na štrnásť ligových duelov, v ktorých sa gólovo presadil dvakrát. Fanúšik Liverpoolu a obdivovateľ Cristiana Ronalda v tom chce po zotavení sa pokračovať. Ako ďalej naznačil, jeho snom je obliecť si aj národný dres, čo sa mu doposiaľ nepodarilo. Slovensko doposiaľ nereprezentoval v rámci žiadnej vekovej kategórie. V rámci svojej futbalovej cesty má však vo Fortuna lige vytýčené jasné vzory.</p>
      <p><i>"Spomenul by som najmä Andraža Šporara zo Slovana Bratislava, ktorý je topkanonier. Sledujem aj Roba Boženíka v reprezentácii. Veľmi mu prajem. Chalan sa snaží a aj to vie. Jeho príbeh pre mňa predstavuje motiváciu. Veľmi sa teším z jeho gólov, zaslúži si to," </i>pochválil svoj o rok starší vzor<b> Matej Trusa.</b></p>
      <related>
        <a href="https://profutbal.sk/clanok/238480-pred-rokom-niektori-nevedeli-ako-sa-vola-dnes-je-bozenik-vyhlaseny-kanonier"/>
      </related>
    </article>
  </body>
</html>