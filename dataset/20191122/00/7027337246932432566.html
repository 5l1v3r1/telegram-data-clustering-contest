<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699538/%D8%B9%D9%84%D9%85-%D8%A7%D9%84%D9%87%D8%AF%DB%8C-%D8%A8%D8%A7%D8%B2%D8%AF%D8%A7%D8%B4%D8%AA-400-%D9%86%D9%81%D8%B1-%D8%AF%D8%B1-%D9%86%D8%A7%D8%A2%D8%B1%D8%A7%D9%85%DB%8C-%D9%87%D8%A7%DB%8C-%D9%85%D8%B4%D9%87%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="علم الهدی: بازداشت 400 نفر در ناآرامی های مشهد"/>
    <meta property="og:description" content="۴۰۰ نفر به عنوان آشوبگر در مشهد دستگیر شدند اما ۹۰ درصد آنها که جوانان بی تجربه بودند همان شب آزاد شدند."/>
  </head>
  <body>
    <article>
      <h1>علم الهدی: بازداشت 400 نفر در ناآرامی های مشهد</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">عصر ايران</a></address>
      <p>
        <b>۴۰۰ نفر به عنوان آشوبگر در مشهد دستگیر شدند اما ۹۰ درصد آنها که جوانان بی تجربه بودند همان شب آزاد شدند.</b>
      </p>
      <figure>
        <img src="https://cdn.asriran.com/files/fa/news/1398/9/1/1039372_965.jpg"/>
      </figure>
      <p>امام جمعه مشهد گفت: حضور مردم در صحنه همواره توطئه دشمنان نظام را خنثی و آنان را مستاصل کرده‌ است.</p>
      <p>به گزارش ایرنا، آیت‌الله سید احمد علم‌الهدی در خطبه‌های نماز جمعه مشهد افزود: آنچه دشمن را در همه فتنه‌ها مستاصل کرده، مردمی بودن نظام و حضور مردم به عنوان نیروهای بسیجی در صحنه است.</p>
      <p>وی اظهار داشت: هرگاه جریان استکبار موازنه قدرت برای رویارویی با ایران را داشته در این موازنه دچار مشکل شده‌ است، شاید از نظر فناوری نظامی و تسلیحات توانسته در این موازنه قدرت برنامه‌ریزی داشته باشد اما از نظر نیروی انسانی و حضور مردمی ناامید بوده‌ است.</p>
      <p>وی گفت: مسئولان نیز باید توجه داشته باشند حساب این کشور با همه کشورها فرق می‌کند، مردم جلوتر از تمام قدرت‌ها و مسئولان در عرصه‌های نظام حضور دارند و هر جا مردم حضور داشته مشکلات و بحران‌ها حل شده است.</p>
      <p>آیت‌الله علم الهدی افزود: در برخی برنامه‌ها که مردم را نادیده می‌گیریم دچار مشکل می‌شویم، برخی فکر می‌کنند می‌توانند یک طرح را در کشور با نادیده‌ گرفتن مردم اجرا کنند.</p>
      <p>وی با اشاره به اصلاح نرخ سوخت اظهار داشت: در سال ۸۹ نیز این تجربه را داشتیم، بنا به اقتضاعات اقتصادی نرخ بنزین سهمیه‌ای چهار برابر و بنزین آزاد هفت برابر افزایش یافت ولی از ابتدا مساله با مردم در میان گذاشته‌ شد و مردم در صحنه بودند لذا موضوع را مدیریت و اجر کردند ولی در تدبیر اخیر به دلیل غافلگیری مردم با اعتراضاتی روبرو شدیم.</p>
      <p>وی گفت: حامل‌های انرژی متعلق به همه مردم است نه عده‌ خاص و عدالت نیست عده‌ای مستضعف زیر برف و باران منتظر اتوبوس باشند و عده‌ای دیگر هر لیتر بنزین را به قیمت نیم لیتر آب در خودروهای خارجی خود ریخته و از جلو مستضعفان عبور کنند.</p>
      <p>نماینده ولی فقیه در خراسان رضوی افزود: از این رو در برنامه ششم توسعه مقرر شد دولت هر سال با افزایش تورم، یارانه را نیز افزایش دهد و منابع یارانه را از قیمت حامل های انرژی تامین کند.</p>
      <p>وی اظهار داشت: چهار سال اینکار انجام نشد و دچار مشکل شدیم به طوریکه مصرف بنزین در روز به ۱۰۰ لیتر می‌رسید، تولید بنزین پاسخگو نبود و باید با پول مردم بنزین وارد می‌شد لذا دولت برنامه ریزی کرد و رهبر معظم انقلاب نیز از این طرح حمایت کردند.</p>
      <p>وی گفت: مردم ایران بصیر و رشید هستند، لذا مسایل باید به مردم گفته شود، کشور ما مردمی است و مردم را باید به صحنه آورد تا با ابلاغ نیمه شب غافلگیر نشوند، مسئولان مردمی بودن نظام را فراموش نکنند چرا که به واسطه حضور مردمی در ۴۰ سال گذشته دشمن جرات نزدیک شدن به ما را نداشته‌ است.</p>
      <p>آیت الله علم الهدی افزود: نباید برنامه ای اجرا شود که مردم دچار شوک شوند و دشمن نیز سوء استفاده کند ، در شرایط فعلی آمریکا در لبنان و عراق در حال توطئه است و لبنان و عراق را برای ما بر هم می‌ریزد لذا نباید زمینه فراهم شود که دشمن پیاده نظام خود را به داخل خیابان‌ها بیاورد.</p>
      <p>وی اظهار داشت: در جریان اصلاح نرخ سوخت مردم مستضعف در حاشیه شهرها خواستند اعتراض کنند اما دشمن بر این موج سوار شد، بیمارستان آتش زدند و جنایات غیرقابل توجیه توسط پیاده نظام‌ دشمن رقم خورد.<br/>وی گفت: البته در این شرایط مشهد وضعیت اختصاصی داشت، با عنایت حضرت امام رضا (ع) و هماهنگی نیروهای امنیتی ، قضایی و اجرایی و حضور همه مسئولان مشکل خاصی در این شهر نداشتیم.</p>
      <p>امام جمعه مشهد افزود: همچنین مردم و بسیجیان در مساجد جمع شدند و در هر نقطه ای دشمن فراخوان می‌داد قبل از پیاده نظام دشمن در آنجا حضور داشتند، طبق گزارش وقتی عوامل دشمن نتوانستند در شهر آتش برپا کنند در بیابان الهیه آتش روشن کردند تا عکس و فیلم برای اربابان خود ارسال کنند اما نیروهای امنیتی همه آنها را دستگیر کردند.</p>
      <p>وی اظهار داشت: ۴۰۰ نفر به عنوان آشوبگر در مشهد دستگیر شدند اما ۹۰ درصد آنها که جوانان بی تجربه بودند همان شب آزاد شدند و مهره‌های دشمن شناسایی و بازداشت شدند و دشمن نتوانست بین نیروهای اجرایی و امنیتی و مردم فاصله ایجاد کند.</p>
      <p>وی گفت: در فتنه اخیر با ۲ نوع اشرار روبرو هستیم، اشراری که اقدامات خرابکارانه انجام دادند و دسته دیگر اشراری که به بهانه گرانی بنزین، سایر اجناس را گران می‌فروشند، کجای بنزین به کالاهای اساسی مربوط است؟ این دسته ندانسته لشکر انگلیس، آمریکا و صهیونیست هستند.</p>
      <p>آیت الله علم الهدی افزود: مسئولان و بویژه مدیران استانی باید با دقت، جدیت، مجاهده کامل و با همکاری نیروهای بسیجی جلو این اشرار را بگیرند و نگذارند معیشت بر فقرا و قشر آسیب پذیر تنگ شود، اگر این مراقبتها باشد گران شدن بنزین معیشت را تنگ نمی‌کند، این موضوع ضرورتی بود که باید اجرا می‌شد اما اگر به دست مردم اجرا می‌شد بی درد سر بود و برای دشمن تبدیل به پایگاه نمی‌شد.</p>
      <p>وی با قدردانی از حضور پرشور مردم در راهپیمایی امروز اظهار داشت: مردم با این حضور پرشور نشان دادند پای ولایت و نظام ایستاده‌اند.</p>
      <p>بسیج قدرت کلاسیک نیست<br/>آیت الله علم الهدی در ادامه با اشاره به فرا رسیدن هفته بسیج افزود: اندیشه امام راحل در تشکیل بسیج مورد توجه همه سیاستمداران دنیا قرار گرفت به طوریکه یک سیاستمدار آمریکایی اذعان کرد چند سال است امام در خاک آرمیده اما در داخل قبر بوسیله بسیج به نظام جمهوری اسلامی حکومت می‌کند.</p>
      <p>وی با بیان اینکه زیربنای فکری امام راحل در تاسیس بسیج، سیره پیامبر اکرم (ص) بود، اظهار داشت: جریان مدیریت ولایت فقیه نیز الهام گرفته از سیره پیامبر (ص) است.</p>
      <p>وی گفت: ۴۰ سال از عمر بسیج گذشته و امروز نقش آفرینی بسیج در عرصه انقلاب به جایی رسیده که در هر بحرانی برکات بسیج تجلی می‌یابد، بسیج قدرت کلاسیک نیست و مساله بسیج در نظام نماد حضور مردم در صحنه انقلاب در لباس و عنوان بسیجی است.</p>
      <p>امام جمعه مشهد افزود: مساله بسیج در نظام تجربه‌ای است که به دنیا نشان داده مردم سالاری دینی، بالاترین نوع مردم سالاری است.</p>
    </article>
  </body>
</html>