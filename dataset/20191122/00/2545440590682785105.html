<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/afrika-birliginden-ingiltereye-chagos-takimadalarindan-cekil/1652726"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Afrika Birliği'nden İngiltere'ye: Chagos Takımadaları'ndan çekil"/>
    <meta property="og:description" content="Afrika Birliği, İngiltere’nin Morityus’a ait olan Chagos Takımadaları'ndaki sömürgeci yönetimine son vermesi ve bölgeden çekilmesi çağrısı yaptı."/>
  </head>
  <body>
    <article>
      <h1>Afrika Birliği'nden İngiltere'ye: Chagos Takımadaları'ndan çekil</h1>
      <h2>Afrika Birliği, İngiltere’nin Morityus’a ait olan Chagos Takımadaları'ndaki sömürgeci yönetimine son vermesi ve bölgeden çekilmesi çağrısı yaptı.</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">Tufan Aktaş  </a></address>
      <h4>İstanbul</h4>
      <p><b>Afrika Birliği </b>(AfB) Komisyonu Başkanı Musa Faki Muhammed, yaptığı yazılı açıklamada, İngiltere’nin Birleşmiş Milletler (BM) kararını ihlal ederek Hint Okyanusu'nda bulunan Chagos Takımadaları'nda sürdürdüğü sömürgeci yönetimden derin endişe duyduğunu belirtti.</p>
      <p>Bölgenin bağımsızlığına kavuşması için Morityus’a destek vermeyi sürdüreceklerini ifade eden Muhammed, İngiltere’ye çekilmesi için verilen 6 aylık sürenin 22 Kasım’da dolduğunu hatırlattı.</p>
      <p>Muhammed İngiltere’ye hem Uluslararası Adalet Divanı hem de BM Genel Kurulunun aldığı kararlara uyma çağrısında bulunarak uluslararası kamuoyundan da Morityus’a destek vermesini istedi.</p>
      <p>Uluslararası Adalet Divanı 25 Şubat'ta İngiltere'nin Hint Okyanusu'nda bulunan Chagos Takımadaları'nı Morityus'a iade etmesini tavsiye etmişti.</p>
      <p>BM Genel Kurulu da 22 Mayıs'ta, İngiltere'den takımadaların kontrolünü 6 ay içinde bırakarak burayı Morityus'a devretmesini talep etmişti.</p>
      <p>Bu kararların ardından Morityus Meclisi temmuz ayında, Chagos Takımadaları'nın kendi yönetimine geçmesi kararını almıştı.</p>
      <h3>Ada ülkesi Morityus Cumhuriyeti</h3>
      <p>Hint Okyanusu'ndaki ada ülkelerinden olan Morityus Cumhuriyeti 1598'de Hollanda, 1715'te Fransa sömürgesi oldu. Morityus 1814'teki Paris Anlaşması ile İngiltere hakimiyetine girdi.</p>
      <p>Yaklaşık 150 yıl bu adaları sömüren İngiltere, BM baskısıyla 1968'de Morityus'a bağımsızlığını vermeden 3 yıl önce, Chagos Takımadaları'nı ülkeden ayırarak elinde tuttu.</p>
      <p>Chagos'un yanı sıra Aldabra, Farquhar ve Desroche adalarını da Şeyseller'den ayıran İngiltere, söz konusu adaları 1965'te İngiliz Hint Okyanusu Bölgesi'nin (İHOB) parçası ilan etti.</p>
      <p>Şeyseller'den ayırdığı adaları daha sonra geri vermek zorunda kalsa da İngiltere toplam 2 bin 300 adacığın bulunduğu İHOB ile Hint alt kıtasının güneyinde varlığını sürdürdü.</p>
      <p>İngiltere İHOB içerisindeki Chagos Takımadaları'nın en büyüğü olan mercan ada Diego Garcia'yı 1966'da müttefiki ABD'ye 50 yıllığına kiraladı.</p>
      <related>
        <a href="https://www.aa.com.tr/tr/dunya/afrika-birliginden-ingiltereye-chagos-takimadalarindan-cekil/1652726"/>
        <a href="https://www.aa.com.tr/tr/dunya/ingiltere-deaslilarin-yetim-cocuklarini-suriyeden-geri-getiriyor-/1652492"/>
        <a href="https://www.aa.com.tr/tr/dunya/cinsel-istismarla-suclanan-prens-andrew-kamusal-gorevlerini-birakti/1651959"/>
        <a href="https://www.aa.com.tr/tr/dunya/ingiliz-lider-swinsondan-brexit-durdurup-50-milyar-sterlin-gelir-saglama-vaadi/1651174"/>
        <a href="https://www.aa.com.tr/tr/dunya/ingilterede-polis-gizemli-hayirseveri-ariyor/1651016"/>
        <a href="https://www.aa.com.tr/tr/dunya/sisi-yonetiminin-yolsuzluklarini-ifsa-eden-is-adami-muhalefet-cephesi-kuruyor/1650987"/>
      </related>
    </article>
  </body>
</html>