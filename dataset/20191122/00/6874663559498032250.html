<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774274,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="ההפיכה השלטונית היחידה היא זו שמבצע נתניהו"/>
    <meta property="og:description" content="רה&quot;מ הצהיר למעשה ששומרי החוק הם עבריינים בעצמם ובכך פגע בעיקרון שלטון החוק ועלול לגרום לאנרכיה; הוא ממשיך בכך להוציא מחוץ לחוק את כל הפונקציות הדמוקרטיות; השלב הבא: רמיסת הדמוקרטיה בתנועת הליכוד"/>
  </head>
  <body>
    <article>
      <h1>ההפיכה השלטונית היחידה היא זו שמבצע נתניהו</h1>
      <h2>רה"מ הצהיר למעשה ששומרי החוק הם עבריינים בעצמם ובכך פגע בעיקרון שלטון החוק ועלול לגרום לאנרכיה; הוא ממשיך בכך להוציא מחוץ לחוק את כל הפונקציות הדמוקרטיות; השלב הבא: רמיסת הדמוקרטיה בתנועת הליכוד</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">אדריאן פילוט</a></address>
      <p>מעט מאוד אמיתות נשמעו אמש <a href="https://www.calcalist.co.il/local/articles/0,7340,L-3774262,00.html">בנאום שנשא ראש הממשלה בנימין נתניהו </a>אחרי שאיש אמונו, <a href="https://www.calcalist.co.il/local/articles/0,7340,L-3774248,00.html">היועמ"ש אביחי מנדלבליט, החליט להגיש נגדו כתבי אישום על </a>העבירות השלטוניות החמורות ביותר –מרמה, הפרת אמונים ושוחד. בין מבול השקרים והספינים דיבר נתניהו על ניסיון להפיכה שלטונית. אין שום אפשרות של לא להסכים איתו. אכן קיים - זו תקופה ארוכה אפילו - ניסיון מובהק להפיכה שלטונית. אלא שהניסיון הזה מגיע מצדו של נתניהו עצמו.</p>
      <p>חשוב להבין: אין מדינת חוק או עיקרון שלטון החוק - שהוא עיקרון היסוד של משטר דמוקרטי - אם אין אוכפי ושומרי חוק. מה שנתניהו עשה אתמול הוא פשוט להצהיר כי אותם שומרי ואוכפי חוק הם עבריינים בעצמם. מעבר לאנרכיה שהצהרה כזו יכולה לגרום (ויתכן שעוד תגרום), ברגע שראש מדינה קובע כעובדה כי אותן פונקציות (משטרה, פרקליטות ומערכת המשפט) הן "מזוהמות" ו"עברייניות"- תם ונשלם עיקרון שלטון החוק ועימו מדינת החוק. בדומה להצהרתו של המלך לואי ה-14, גם נתניהו הצהיר בעקיפין כי החל מאתמול, "המדינה זו אני".</p>
      <figure>
        <img src="https://images1.calcalist.co.il/PicServer3/2019/11/22/949265/222_l.jpg"/>
        <figcaption>רה"מ נתניהו <br/>צילום: איי פי</figcaption>
      </figure>
      <p>אלא שכאשר בוחנים את התנהלותו הצינית של נתניהו בעיקר בשנתיים האחרונות, מבינים כי האירוע של אתמול מהווה אקורד אחרון של אותו ניסיון הפיכה. בעבר דיבר נתניהו על תקשורת מזוהמת, ואחר כך הגיע ל"שמאל" ולאופוזיציה, לפקידות הבכירה וכעת לפרקליטות, למשטרה וליועץ המשפטי. אט אט, נתניהו הוציא "מחוץ לחוק שלו" את כל הפונקציות שמאפיינות משטרים דמוקרטיים. כל מי שמהווה חלק ממנגנוני "האיזונים והבלמים" בתוך משטר דמוקרטי - נמחק.</p>
      <p><b>לצפייה בכתב האישום המלא</b> <a href="https://z.calcalist.co.il/assets/pickerul/7e065ea1-9291-4b53-b666-06aac8be1ac5.pdf">לחצו כאן</a></p>
      <p><b>לצפייה בתמלילי החקירות בתיק 4000</b> <a href="https://www.calcalist.co.il/local/home/0,7340,L-5671,00.html">לחצו כאן</a></p>
      <p>ההפיכה שמנהל נתניהו, שחותרת בסופו של דבר לשינוי המשטר, לא החלה אתמול. אתמול היא רק הגיע לשלב הסופי שלה. והשלב הבא כבר נראה באופק: את ההפיכה שהתחיל במדינת ישראל, הוא ימשיך בתוך מפלגתו שהייתה תמיד דוגמא ומופת לדמוקרטיה. נתניהו לא ייתן לאף אחד -לרבות גדעון סער - להתמודד נגדו. פריימריז לא יהיו בליכוד. גם הפעם הוא צפוי להשתמש בלוליינות מילולית, בעיוות המציאות ובהחטאה לאמת: לדוגמה, הוא עשוי להאשים דווקא את סער בכך שהוא פוגע במפלגה מעצם קריאת התיגר על שלטונו. אין פריימריז אמיתיים מאז שחזר לשלטון? זה אליבא דנתניהו, דווקא מאוד מחזק את המפלגה ולא פוגע בה.</p>
      <p>אחרי שכל השחקנים שהיו יכולים לעצור את הפיכה השלטונית של נתניהו נוטרלו, נראה כעת כי יש רק קבוצה אחת שיכולה לעצור את הטרפת: בכירי הליכוד. אם מתבוננים על המתרחש מפלגת השלטון בשנה האחרונה ובשקט המביש שאימצו שם כמדיניות - הדבר לא נראה באופק.</p>
    </article>
  </body>
</html>