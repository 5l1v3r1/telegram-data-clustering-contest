<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/serie-a/milan/2019/11/22-63646893/milan_yonghong_li_sbarca_sui_social_saro_rossonero_a_vita_/"/>
    <meta property="og:site_name" content="Tuttosport"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Milan, Yonghong Li sui social: &quot;Pronto a dare una mano al club&quot;"/>
    <meta property="og:description" content="L'ex patron conferma: &quot;Non sono andato via e sarò rossonero a vita. Spesso vengo incolpato di tutto, ma non sono l'unico responsabile&quot;"/>
  </head>
  <body>
    <article>
      <h1>Milan, Yonghong Li sui social: "Pronto a dare una mano al club"</h1>
      <h2>L'ex patron conferma: "Non sono andato via e sarò rossonero a vita. Spesso vengo incolpato di tutto, ma non sono l'unico responsabile"</h2>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p><b>MILANO - </b><i>"Sono da una vita tifoso dei miei amati rossoneri e il loro futuro conta per me oggi come non mai". </i><b>Yonghong Li,</b> ex proprietario del <a href="https://www.tuttosport.com/video/calcio/2019/11/22-63639829/kutuzov_cr7_ossessionato_da_milan_lab_/"><b>Milan</b></a>, ha aperto un account Twitter, aiutato dagli amici visto che <i>"non parlo inglese o italiano molto bene".</i> L'uomo del mistero, costretto a cedere il controllo del <a href="https://www.tuttosport.com/news/calcio/calciomercato/2019/11/21-63606876/milan_la_prima_mossa_per_portare_a_casa_ibra/"><b>Milan</b></a> al fondo <b>Elliott</b> nel luglio 2018 per inadempimento, ovvero per non essere riuscito a rimborsare un debito di 32 milioni dopo averne investito centinaia di più nei mesi precedenti, è tornato a parlare attraverso i social network:<i> " Sono triste per come vanno le cose e se in qualche modo posso essere d'aiuto, lo sarò. Voglio parlare e ascoltare. Il calcio italiano è stato il primo a essere trasmesso in <b>Cina</b> e il club più magico, più leggendario di tutti era il <b>Milan</b>".</i></p>
      <figure>
        <a href="https://www.tuttosport.com/foto/sport-e-style/2019/11/12-63322121/il_milan_e_boglioli_festeggiano_la_style_partnership/">
          <img src="https://cdn.tuttosport.com/images/2019/11/12/141154654-2bb01e01-397a-49b1-b4a5-7df7e816178b.jpg"/>
        </a>
        <figcaption>Il Milan e Boglioli festeggiano la style partnership<br/><a href="https://www.tuttosport.com/foto/sport-e-style/2019/11/12-63322121/il_milan_e_boglioli_festeggiano_la_style_partnership/">Guarda la gallery</a></figcaption>
      </figure>
      <h3>Yonghong Li non lascia andare il Milan</h3>
      <p><i>"Quando ho avuto l'opportunità -</i> ha proseguito l'ex patron rossonero - <i>di investire e dare il mio supporto finanziario ai rossoneri, sono stato felice di farlo, non come un capitalista di ventura che cercava un profitto in tempi rapidi ma da vero tifoso che era nella posizione di aiutare il club che amava. Avevo piani chiari per il futuro, ma questi piani sono stati demoliti e all'improvviso non sono stato più proprietario del mio amato <b>Milan</b>. Ma non sono andato via e se avrò l'opportunità di dare ancora una mano, di sicuro lo farò".</i> L'ex proprietario rossonero risponde anche a <b>Montolivo</b>, che nei giorni scorsi gli ha attribuito la decisione di privarlo della fascia di capitano per darla a uno dei nuovi acquisti: <i>"Non è vero. Montolivo è chiaramente un giocatore importante ma la decisione sulla fascia non l'abbiamo presa noi. La gente spesso incolpa noi dei guai del <b>Milan</b> ma non siamo stati gli unici responsabili".</i></p>
      <figure>
        <video src="http://media.tuttosport.com/omnisport/2019/11/22/221119_IT_PERFORM_MILANNAPOLI_N_1574422293068_1065.mp4"/>
        <figcaption>Milan-Napoli, i punti della crisi</figcaption>
      </figure>
      <related>
        <a href="https://www.tuttosport.com/news/calcio/serie-a/milan/2019/11/22-63646038/milan_pioli_napoli_gara_delicata_conti_e_bonaventura_disponibili_/"/>
        <a href="https://www.tuttosport.com/news/calcio/calciomercato/2019/11/22-63636207/ibra_c_e_l_offerta_milan/"/>
        <a href="https://www.tuttosport.com/archivio/calcio/serie-a/milan"/>
        <a href="https://www.tuttosport.com/news/calcio/serie-a/milan/2019/11/22-63646038/milan_pioli_napoli_gara_delicata_conti_e_bonaventura_disponibili_/?related_news"/>
        <a href="https://www.tuttosport.com/news/calcio/calciomercato/2019/11/22-63636207/ibra_c_e_l_offerta_milan/?related_news"/>
        <a href="https://www.tuttosport.com/news/calcio/calciomercato/2019/11/21-63606876/milan_la_prima_mossa_per_portare_a_casa_ibra/?related_news"/>
        <a href="https://www.tuttosport.com/news/calcio/calciomercato/2019/11/20-63574296/milan_calhanoglu_sogno_un_top_club_tedesco_mi_manca_la_germania_/?related_news"/>
      </related>
    </article>
  </body>
</html>