<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699540/%D8%B3%DB%8C%D9%86%D9%85%D8%A7%D9%87%D8%A7%DB%8C-%D9%86%DB%8C%D9%85%D9%87-%D8%AA%D8%B9%D8%B7%DB%8C%D9%84-%D9%88-%D8%A7%D8%AF%D8%A7%D9%85%D9%87-%D8%A7%D9%81%D8%AA-%D9%81%D8%B1%D9%88%D8%B4-%D9%81%DB%8C%D9%84%D9%85%E2%80%8C%D9%87%D8%A7"/>
    <meta property="og:site_name" content="عصر ايران"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="سینماهای نیمه تعطیل و ادامه افت فروش فیلم‌ها"/>
    <meta property="og:description" content="بر این اساس در میان فیلم‌هایی که به تازگی اکرانشان شروع شده بود، فیلم کمدی «مطرب» به کارگردانی مصطفی کیایی به جمع فروش حدود ۹ میلیارد و ۸۰۰ میلیون تومان با بیش از ۷۶۰ هزار نفر مخاطب رسیده است."/>
  </head>
  <body>
    <article>
      <h1>سینماهای نیمه تعطیل و ادامه افت فروش فیلم‌ها</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">عصر ايران</a></address>
      <p>
        <b>بر این اساس در میان فیلم‌هایی که به تازگی اکرانشان شروع شده بود، فیلم کمدی «مطرب» به کارگردانی مصطفی کیایی به جمع فروش حدود ۹ میلیارد و ۸۰۰ میلیون تومان با بیش از ۷۶۰ هزار نفر مخاطب رسیده است.</b>
      </p>
      <figure>
        <img src="https://cdn.asriran.com/files/fa/news/1398/9/1/1039373_765.jpg"/>
      </figure>
      <p>آمار فروش فیلم‌های روی پرده تا ۳۰ آبان‌ ماه نشان می‌دهد که برخی از سینماهای کشور یا تعطیل هستند یا اصلا مخاطبی ندارند.</p>
      <p>به گزارش ایسنا، سامانه رسمی فروش فیلم‌های سینمایی آخرین آمار خود را تا پنجشنبه (۳۰ آبان‌ماه) به‌ روزرسانی کرده و این آمار علاوه بر افت فروش فیلم‌ها، کم شدن تعداد سینماهای نمایش‌دهنده فیلم‌ها را نیز ثبت کرده که برخی صاحبان فیلم‌ها نیز به صورت غیررسمی به این مسئله اشاره دارند.</p>
      <p>بر این اساس در میان فیلم‌هایی که به تازگی اکرانشان شروع شده بود، فیلم کمدی «مطرب» به کارگردانی مصطفی کیایی به جمع فروش حدود ۹ میلیارد و ۸۰۰ میلیون تومان با بیش از ۷۶۰ هزار نفر مخاطب رسیده، در حالی که از یک هفته قبل که جامعه شرایطی ناآرام همراه با قطع اینترنت داشت، با افت مخاطب و فروش روبرو شد.</p>
      <p>این فیلم پنج‌شنبه هفته گذشته ۱۴۶ سالن سینما را در اختیار داشت اما در سامانه فروش سینما برای شب گذشته تعداد کمتری سینما درج شده است. البته این اتفاق برای دیگر فیلم‌ها نیز رخ داده است.</p>
      <p>فیلم «سمفونی نهم» محمدرضا هنرمند هم که مانند دیگر فیلم‌ها از ناآرامی‌های اخیر و قطعی اینترنت تاثیر گرفته، تاکنون بیش از ۳۶۴ میلیون تومان فروش و ۲۷ هزار نفر مخاطب داشته است.</p>
      <p>دیگر فیلم کمدی این روزهای سینما، «چشم و گوش بسته» به کارگردانی فرزاد موتمن است که تعداد سینماهای آن نیز نسبت به یک هفته قبل کمتر شده است. این فیلم تا به حال حدود ۲ میلیارد و ۲۹۰ میلیون تومان فروخته و حدود ۱۷۶ هزار نفر هم تماشاگر داشته است.</p>
      <p>اما در بین سه فیلم کودک روی پرده، «منطقه پرواز ممنوع» امیر داسارگر وضعیت بهتری نسبت به بقیه دارد. این فیلم حدود نیم میلیون تومان فروش داشته و نزدیک به ۷۰ هزار نفر هم به تماشای آن نشسته‌اند.</p>
      <p>همچنین فیلم «تورنادو» به کارگردانی سید جواد هاشمی تاکنون فروش بیش از ۲۴۹ میلیون تومان را با حدود ۲۵ هزار نفر مخاطب ثبت کرده است.</p>
      <p>انیمیشن «بنیامین» محسن عنایتی نیز که حدود ۳۰ هزار نفر تماشاگر داشته، تا به حال ۲۵۰ میلیون تومان فروخته است.</p>
      <p>در این بین فیلم «خانه پدری» کیانوش عیاری که از ابتدای اکرانش در تعداد سینماهای محدودی نمایش داده می‌شد، به فروش بیش از یک میلیارد تومان و با تعداد حدود ۶۲ هزار نفر تماشاگر رسیده است.</p>
      <p>آمار و ارقام این گزارش طبق اطلاعات سامانه فروش سینما تا ساعت ۱۳ است.</p>
      <p>انتهای پیام</p>
    </article>
  </body>
</html>