<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774263,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="חסינות, בג&quot;ץ, נבצרות - והיעדים של נתניהו: התסריטים הצפויים לאחר כתב האישום"/>
    <meta property="og:description" content="לראשונה בהיסטוריה של מדינת ישראל הוגש כתב אישום נגד ראש ממשלה מכהן; מה יעשה בג&quot;ץ, האם היועץ יורה על נבצרות - ושאלת הרכבת הממשלה; וגם: מחזה ביעותים שאנו עלולים להיקלע אליו"/>
  </head>
  <body>
    <article>
      <h1>חסינות, בג"ץ, נבצרות - והיעדים של נתניהו: התסריטים הצפויים לאחר כתב האישום</h1>
      <h2>לראשונה בהיסטוריה של מדינת ישראל הוגש כתב אישום נגד ראש ממשלה מכהן; מה יעשה בג"ץ, האם היועץ יורה על נבצרות - ושאלת הרכבת הממשלה; וגם: מחזה ביעותים שאנו עלולים להיקלע אליו</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">משה גורלי</a></address>
      <p>ראש ממשלת ישראל הפך אתמול בערב רשמית מחשוד לנאשם (בכפוף לחסינות). לראשונה מוגש כתב אישום נגד ראש ממשלה מכהן, על עבירות בתקופת הכהונה. הסתיים השימוע, הסתיימו הוויכוחים בין ליאת בן ארי לרז נזרי, בין שי ניצן לאביחי מנדלבליט, בין המחמירים למקלים. הכדור צפוי להתגלגל עתה למגרשים חדשים - הכנסת ובית המשפט. כל הרשויות בדמוקרטיה משתתפות במשחק הזה. הרשות המבצעת קיבלה אתמול בערב את החלטתה, עכשיו תורה של הרשות המחוקקת לקבוע בעניין החסינות, ולבסוף הרשות השופטת תכריע: בבג"ץ נגד החסינות (אם תאושר), בבג"ץ נגד המשך הכהונה אם נתניהו יתעקש להישאר, וכמובן במשפט הפלילי במידה שיתברר עד תומו, במחוזי ובעליון.</p>
      <p>
        <b>לצפייה בכתב האישום המלא <a href="https://z.calcalist.co.il/assets/pickerul/7e065ea1-9291-4b53-b666-06aac8be1ac5.pdf"><b>לחצו כאן</b></a></b>
      </p>
      <p>
        <b>לצפייה בתמלילי החקירות בתיק 4000 <a href="https://www.calcalist.co.il/local/home/0,7340,L-5671,00.html"><b>לחצו כאן</b></a></b>
      </p>
      <p>
        <b>התסריטים הצפויים</b>
      </p>
      <p><b>מאבק על החסינות:</b> לנתניהו, לפי החוק אין כרגע חסינות אלא אם יבקש מוועדת הכנסת. אם זו תיתן לו, על המליאה להצביע ולאשר. הבעיה היא שאין ועדה ולא תהיה עד שלא תיכון ממשלה. ולאחר ההחלטה בג"ץ יידרש לעניין.</p>
      <p><b>האם בג"ץ יעביר את נתניהו מתפקידו:</b> נתניהו נלכד בכתב האישום כראש ממשלה. אם יוגש בג"ץ להעברתו מכהונתו, תעלה השאלה האם תורחב הלכת דרעי-פנחסי (החובה לפטר שר שהוגש נגדו כתב אישום). סביר להניח שהבג"ץ ידחה את העתירה. ראשית, כי חוק יסוד: הממשלה מאפשר כהונה עד פסק דין חלוט. שנית, בהעברת שר מתפקידו הממשלה ממשיכה, בהעברת ראש ממשלה היא נופלת ובית המשפט ייזהר מהפלת ממשלה.</p>
      <p><b>האם היועץ יורה על נבצרות:</b> התנועה לטוהר המידות פנתה אתמול בערב בבקשה ליועץ המשפטי לממשלה להכריז על נתניהו כנבצר. עו"ד אביה אלף, לשעבר מנהלת המחלקה הכלכלית בפרקליטות ויו"ר הוועד המנהל של התנועה, טוענת שנבצרות אפשרית לא רק בגלל מחלה קשה, ועל היועץ לקבוע את נבצרותו בגלל חוסר כשירות של נאשם בפלילים ולקבוע אותה למועד מדויק.</p>
      <figure>
        <img src="https://images1.calcalist.co.il/PicServer3/2019/11/21/949247/2L.jpg"/>
      </figure>
      <p><b>בנימין נתניהו, אתמול בערב <br/>צילום: ynet האם נאשם יכול להרכיב ממשלה:</b> נתניהו הוא ראש ממשלת מעבר בכנסת שעדיין מחפשת את המועמד ש-61 ח"כים ימליצו עליו לראשות הממשלה. והשאלה היא האם נתניהו תחת כתב אישום יכול לקושש את ה-61 ב-21 הימים שנותרו והאם נשיא המדינה יאשר זאת. הסיכוי לכך אפסי, מה שאומר שנתניהו יעשה הכל כדי למנוע מחבר כנסת אחר להגיע למספר הנכסף. ואם נלך לבחירות בתום 21 בימים ונתניהו שוב יוצא מהן כמוביל, האם אז יוכל הנשיא להטיל עליו את הרכבת הממשלה? כנראה שלא, שהיועץ המשפטי לא יאפשר הטלת המשימה הזו על נאשם בפלילים.</p>
      <p><b>האם תהיה עסקת טיעון:</b> מוקדם מדי לדבר על אפשרות הזו. כתב האישום החמור מציב תג מחיר גבוה לעסקה, וביטולו כליל אפילו תמורת היעלמותו הסופית והמוחלטת של נתניהו מהחיים הציבוריים - הוא בעייתי. מכשול נוסף הוא הרעיה והבן שלא מוכנים לעזוב את בלפור, ויילחמו עד טיפת דמו האחרונה של אבי המשפחה כדי להיאחז בקרנות מנעמי השלטון.</p>
      <p>
        <b>הפוליטיקה סביב ההחלטה</b>
      </p>
      <p>הפוליטיקה ריחפה ברקע. ההחלטה תוזמנה בדיוק לאחר פקיעת המנדט של גנץ, מפני שההחלטה להאשים את נתניהו בשוחד בחלון ההזדמנויות של גנץ היתה נתפשת כהתערבות בהליך הפוליטי. מצד שני, ההחלטה ניתנה ממש עם תחילת 21 הימים האחרונים להקמת הממשלה, לפני מערכת בחירות שלישית. ייתכן שהיועץ והפרקליטות ביקשו לתת למערכת הפוליטית את מקסימום הזמן כדי להתארגן תחת הנתון החדש: ראש הממשלה נאשם בשוחד. אגב, גם גדעון סער תיזמן את קריאתו לפריימריס לפני הקראת ההחלטה כדי שלא להצטייר כמי שרוקד על הדם.</p>
      <figure>
        <img src="https://images1.calcalist.co.il/PicServer3/2019/11/21/949235/3L.jpg"/>
      </figure>
      <p>
        <b>אביחי מנדלבליט, אתמול בערב <br/>צילום: ynet נתניהו הכריז על יעדיו</b>
      </p>
      <p>"לא חיפשו את האמת, חיפשו אותי", <a href="https://www.calcalist.co.il/local/articles/0,7340,L-3774262,00.html">אמר נתניהו בנאומו אתמול בערב</a>, שבו הרחיב את השסע החדש שיצר. לאחר ההסתה נגד השמאל והערבים - שפך נתניהו עביט שופכין על הפרקליטות והמשטרה שחברו (עם השמאל והערבים) להפיכה שלטונית נגדו.</p>
      <p>בנאומו הציג ראש הממשלה דוגמאות למקרים שתומכים כביכול בטענת חוסר האמון בפרקליטות: כתבי האישום נגד יעקב נאמן ורפול, חקירת רובי ריבלין, "הפלת" הילה גרסטל, "טיוח" פרשת רות דוד וכמובן הכשלים שהתגלו בחקירתו.</p>
      <p>נתניהו הפשיל את כל השרוולים: "ניסיון של הפיכה שלטונית בחקירות שווא, תפירת תיקים, יצירת עבירות חדשות, תהליך מזוהם, תהליך נגוע בשיקולים זרים – להפיל ראש ממשלה של הימין, ראש ממשלה שלחם כל חייו למען המדינה". וכן, ראש ממשלה שניסה להכניס תחרות לשוק התקשורת. 'ישראל היום' אחד לא מספיק.</p>
      <p>נתניהו קרא להקים ועדה חיצונית בלתי תלויה. "הגיע זמן לחקור את החוקרים", זעק. ובכן, איפה היית עשר שנים, למה לא עשית דבר אחרי שידעת על רפול, נאמן, ריבלין, גרסטל, רות דוד?</p>
      <p>נתניהו הכריז על שני יעדים מיידיים: להמשיך, וביתר שאת, את הדה-לגיטימציה של רשויות האכיפה; ולהמשיך להנהיג את המדינה, כלומר לנצח בבחירות, להקים - בכל זאת - ממשלת חסינות ואם צריך להתייצב בבית המשפט ולנהל את הקרב על זיכויו כראש ממשלה. ואז נחזה במחזה הביעותים הבא, עוד משהו שלא ראינו. באמצע עדותו של הנאשם נתניהו, נכנס לאולם בית המשפט המחוזי בירושלים המזכיר הצבאי ומוסר לסניגור פתק. הסניגור פונה לבית המשפט ואומר: "התקבלה ידיעה מודיעינית על כוננות חריגה בצפון, אבקש להפסיק את העדות ולדחות את המשך המשפט לשבועיים או לכמה זמן שיידרש".</p>
      <figure>
        <img src="https://images1.calcalist.co.il/PicServer3/2019/09/10/933730/8_l.jpg"/>
        <figcaption>נתניהו <br/>צילום: מוטי קמחי</figcaption>
      </figure>
    </article>
  </body>
</html>