<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/zabojstwo-w-zawadzie-oskarzony-nie-dzialal-w-afekcie/ar/c1-14600589"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Zabójstwo w Zawadzie. &quot;Oskarżony nie działał w afekcie&quot;"/>
    <meta property="og:description" content="38-letni Marek M. swoją ofiarę trzykrotnie uderzył młotkiem ciesielskim w głowę, a później zastrzelił. Zwłoki ukrył na terenie swojej firmy. Przed sądem twierdził, że zrobił to, bo mężczyzna, u którego miał dług, groził mu."/>
  </head>
  <body>
    <article>
      <h1>Zabójstwo w Zawadzie. "Oskarżony nie działał w afekcie"</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Mirela Mazurkiewicz</a></address>
      <ul>
        <li>
          <a href="https://nto.pl/">Nowa Trybuna Opolska</a>
        </li>
        <li>
          <a href="https://nto.pl/wiadomosci/">Wiadomości</a>
        </li>
        <li>
          <a href="https://nto.pl/wiadomosci/opole/">Opole</a>
        </li>
      </ul>
      <h3>Zabójstwo w Zawadzie. "Oskarżony nie działał w afekcie"</h3>
      <figure>
        <img src="https://d-pt.ppstatic.pl/kadry/k/r/1/92/b5/5d0cc636e59e0_icon.jpg"/>
      </figure>
      <p>22.11.2019Zaktualizowano 22.11.2019</p>
      <p>
        <b>38-letni Marek M. swoją ofiarę trzykrotnie uderzył młotkiem ciesielskim w głowę, a później zastrzelił. Zwłoki ukrył na terenie swojej firmy. Przed sądem twierdził, że zrobił to, bo mężczyzna, u którego miał dług, groził mu.</b>
      </p>
      <p>Proces trwa przed Sądem Okręgowym w Opolu. Na piątkowej rozprawie (22 listopada) odtworzono nagranie z wizji lokalnej z grudnia 2018 roku.</p>
      <p>W jej trakcie Marek M. pokazał w jaki sposób zabił ofiarę, a następnie jak ukrył ciało. Nie przyznał się wtedy, że oprócz strzału w skroń, były jeszcze trzy uderzenia młotkiem ciesielskim w głowę. Dziś twierdził, że nie pamiętał tego.</p>
      <p>Zamordowany Maciej Z. miał taśmę izolacyjną owiniętą wokół nadgarstka. Oskarżony nie mógł sobie przypomnieć, skąd ona się wzięła. - Chyba ja ją założyłem, ale nie wiem, po co - mówił 38-latek.</p>
      <p>Marek M. twierdzi, że działał w obronie własnej. Mężczyzna od którego pożyczył pieniądze miał przystawić mu broń do głowy i grozić, że zabije jego oraz jego 7-letniego syna.</p>
      <p>
        <b>Biegła z zakresu psychologii uznała, że oskarżony nie działał w afekcie.</b>
      </p>
      <blockquote>Konsekwentne zacieranie śladów, logiczne rozumowanie przyczynowo-skutkowe wykluczają koncepcję afektu fizjologicznego - wyjaśniała biegła. - Kolejne działania, czyli wycieranie krwi, założenie ofierze worka na głowę, schowanie ciała, oskarżony podejmował, gdy emocje opadły. Gdyby działał w afekcie, po opadnięciu emocji nastąpiłaby faza krytycyzmu, w trakcie której mógł wezwać pogotowie czy policję.</blockquote>
      <p>Biegła zwróciła też uwagę, że Marek M. ma silną potrzebę kontrolowania sytuacji.</p>
      <p>- Mówił, że gdyby drugi raz taka sytuacja miała miejsce, to nigdy nie dopuściłby, żeby ktoś mu groził, czyli żeby przejął kontrolę nad sytuacją. O potrzebie kontroli świadczy też ukrycie ciała na posesji. Nie da się lepiej kontrolować sytuacji, niż wtedy, gdy zwłoki były na jego terenie.</p>
      <p>Biegli uznali też, że każda z ran tłuczonych głowy mogła doprowadzić do śmierci ofiary.</p>
      <blockquote>Gdyby natomiast pomoc została udzielona natychmiast, była szansa na uratowanie życia mężczyzny - mówiła lekarka medycyny sądowej.</blockquote>
      <p>Do zabójstwa doszło 9 grudnia 2019 roku w podopolskiej Zawadzie. 38-letni Marek M. prowadził tam biznes. Miał problemy finansowe, a mieszkający pod Opolem Maciej Z. pożyczał mu pieniądze na procent.</p>
      <p>Feralnego dnia, jak twierdzi oskarżony, pożyczkodawca zmuszał go, by podpisał dokument in blanco. Maciej Z. miał był nerwowy i zachowywać się, jakby był pod wpływem narkotyków (po śmierci w jego krwi stwierdzono obecność amfetaminy i leków uspokajających - red.). To wtedy Maciej Z. miał przystawić przedsiębiorcy broń do głowy i grozić, że zabije jego i jego syna.</p>
      <p>Marek M. twierdzi, że działał instynktownie. Uderzył 48-leteniego Macieja Z. pięścią w twarz i przytrzymał broń. Później uderzył trzy raz młotkiem ciesielskim w głowę. Oskarżony mówił, że strzelił, gdy ofiara próbowała się podnieść, a on przestraszył się, że Maciej Z. zrobi mu krzywdę. Po wszystkim poczekał, aż się ściemni, wyłączył lampy i przeciągnął zwłoki do dołu, który był wykopany na terenie firmy.</p>
      <p>Broni, z której miał paść strzał śledczym nie udało się odnaleźć.</p>
      <p>Przypomnijmy. 48-letni Maciej Z. zniknął w tajemniczych okolicznościach w grudniu 2018 roku. Poszukiwania prowadzili m.in. jego znajomi. Sprawa została też zgłoszona na policję.</p>
      <p>Marek M., który przyznał się po czasie do winy, zgodził się nawet na to, by plakaty informujące o poszukiwaniach, rozwiesić na terenie jego firmy. Nikt wtedy jeszcze nie wiedział, że to tam znajdują się zwłoki.</p>
      <p>Za zabójstwo mężczyźnie grozi od 8 lat więzienia do dożywocia.</p>
    </article>
  </body>
</html>