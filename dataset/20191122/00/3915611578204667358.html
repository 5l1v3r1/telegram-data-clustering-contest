<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svethardware.cz/ohvezdickovana-jadra-v-ryzen-master-neodpovidaji-nejlepsim-jadrum-dle-windows/50688"/>
    <meta property="og:site_name" content="Svethardware.cz"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Ohvězdičkovaná jádra v Ryzen Master neodpovídají nejlepším jádrům dle Windows"/>
    <meta property="og:description" content="Nové Windows 10 mají s využitím CPPC2 (Collaborative Power and Performance Control 2) přednostně využívat ta nejlepší jádra v procesorech AMD i Intel. Odpovídá to ale tomu, co nám ukazuje Ryzen Master? A je to vůbec problém?"/>
  </head>
  <body>
    <article>
      <h1>Ohvězdičkovaná jádra v Ryzen Master neodpovídají nejlepším jádrům dle Windows</h1>
      <h2>Nové Windows 10 mají s využitím CPPC2 (Collaborative Power and Performance Control 2) přednostně využívat ta nejlepší jádra v procesorech AMD i Intel. Odpovídá to ale tomu, co nám ukazuje Ryzen Master? A je to vůbec problém?</h2>
      <address><time datetime="2019-11-22T00:00:00+00:00">22 Nov 2019</time> by <a rel="author" href="https://www.svethardware.cz/jan-vitek/autor/" target="_blank">Jan Vítek</a></address>
      <p>Ukazuje se, že Ryzen Master ukazuje jiná "nejlepší jádra", čili taková, která zvládají nejvyšší takty po nejdelší dobu, než jaká využívá plánovač v Windows 10 s využitím CPPC2 (Collaborative Power and Performance Control 2). CCPC2 je middleware mezi operačním systémem a procesorem, který reaguje na požadavky systému na zvýšení či snížení výkonu procesorů (čili taktů) s frekvencí 1 ms. Dříve to přitom bývalo 15 ms. <br/> </p>
      <figure>
        <img src="https://www.svethardware.cz/ohvezdickovana-jadra-v-ryzen-master-neodpovidaji-nejlepsim-jadrum-dle-windows/50688/img/TZtVgt5dv9NoIPK1.jpg"/>
      </figure>
      <p> <br/>Ryzen Master je zase software od AMD, který uživateli formou hvězdiček označoval ta nejlepší jádra v jednotlivých CCX a pak i v CCD (čip/čiplet). V prvním případě získají stříbrnou hvězdu a v druhém pak rovnou zlatou. Jádra, která jsou na tom ještě také dobře pak získávají stříbrný puntík a ta ostatní už nic. <br/> <br/>Nejlepší jádra udávaná v Ryzen Master ale neodpovídají tomu, jak funguje CCPC2, ale je to opravdový problém a chyba? Ostatně Windows 10 nevyužívají SMU API stejně jako Ryzen Master. Tato utilita tak prostě a jednoduše zobrazuje informace o jádrech, které byly do procesoru natvrdo zaneseny při binningovém procesu ještě v továrně. CPPC2 tak tyto informace nevyužívá, a tak mohou jím preferovaná jádra být jiná než pro Ryzen Master. <br/> <br/>Je třeba si ale uvědomit, jak funguje plánovač ve Windows 10, který nevyužívá pro zátěž jedním vláknem vždy jen jedno procesorové jádro. Nechává toto vlákno kolovat mezi alespoň dvěma jádry, a to kvůli lepšímu chlazení procesoru. To je přístup, který nedělá problémy v případě monolitických procesorů s jednou sdílenou L3 cache, ovšem v případě jednotek CCX a navíc i samostatných čipletů (CCD) to logicky znamená snížení výkonu, neboť příslušná data se musí zvlášť načítat do nových částí L3 cache, pokud samozřejmě nejde o rotaci v rámci jedné CCX. <br/> <br/>Právě to má zohledňovat CPPC2, která bere v potaz i topologii procesoru a pak je logické, že když se plánovač snaží využívat více jader pro jedno vlákno, pak nemusí mít možnost využívat ta nejlepší jádra v procesoru, leda by se nacházela vždy ve stejném CCX. Zde tak jde o praktické využití v rámci plánovače, přičemž označení v Ryzen Master má sloužit především uživateli v tom, aby měl přehled o těch jádrech, která mají nejvyšší taktovací potenciál. <br/> <br/>Nakonec můžeme připomenout, že generace Zen 3 by to mohla výrazně zjednodušit, neboť v jejím případě se mluví o tom, že už zmizí čtyřjádrové jednotky CCX s vlastní L3 cache, takže celý čiplet s osmi jádry ji bude mít pro všechna stejnou a všem přístupnou. Nicméně v případě více než 8jádrových procesorů tu tento problém zůstane, i když v jednodušší podobě. Ale to všechno za předpokladu, že CCX opravdu zmizí, což ještě nemáme potvrzeno. <br/> </p>
      <footer>Zdroj: <a href="https://www.reddit.com/r/Amd/comments/dzjs7i/fastest_cores_is_windows_right_or_ryzen_master/">Reddit</a>, <a href="https://www.techpowerup.com/261377/amd-admits-stars-in-ryzen-master-dont-correspond-to-cppc2-preferred-cores">techPowerUp</a></footer>
    </article>
  </body>
</html>