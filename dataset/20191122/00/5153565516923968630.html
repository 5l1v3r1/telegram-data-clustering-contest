<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/svet/litva-se-v-strahu-pred-rusijo-oborozuje-in-kupuje-200-ameriskih-oklepnikov-742520"/>
    <meta property="og:site_name" content="Revija Reporter"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Litva se v strahu pred Rusijo oborožuje in kupuje 200 ameriških oklepnikov"/>
    <meta property="og:description" content="Litva, članica Evropske unije in zveze Nato, je včeraj napovedala, da bo za 145 milijonov evrov od ZDA kupila 200 oklepnih vozil. Terensko oklepno vozilo JLTV"/>
  </head>
  <body>
    <article>
      <h1>Litva se v strahu pred Rusijo oborožuje in kupuje 200 ameriških oklepnikov</h1>
      <h2>
        <b>Litva, članica Evropske unije in zveze Nato, je včeraj napovedala, da bo za 145 milijonov evrov od ZDA kupila 200 oklepnih vozil. Terensko oklepno vozilo JLTV bodo izdelali v ameriškem podjetju Oshkosh, poroča nemška tiskovna agencija dpa.</b>
      </h2>
      <address><time datetime="2019-11-22T00:00:00+00:00">22 Nov 2019</time> by <a rel="author">STA</a></address>
      <p>Litovski obrambni minister Raimundas Karoblis je ob podpisu pogodbe poudaril, da bodo vozila pripomogla "h krepitvi trenutne moči litovskih obrambnih sil, povečanju mobilnosti, zaščiti osebja ter bojni moči". Uporabljali jih bodo v obrambne namene in tudi v mednarodnih misijah.<br/><br/>Vozila bodo prilagodili zahtevam litovske vojske in jih dobavili do leta 2024. Pogodba prav tako predvideva morebitno dobavo še 300 vozil, če se bo izkazalo, da jih Litva potrebuje. Po navedbah Karoblisa naj bi odločitev o tem sprejeli še pred iztekom pogodbe leta 2024.<br/><br/>Litva meji na rusko enklavo Kaliningrad in ima pomisleke glede lastne varnosti, odkar je Rusija leta 2014 priključila Krimski polotok in je domnevno vpletena v konflikt na vzhodu Ukrajine. Zaradi potencialne nevarnosti iz Rusije se je država odločila za obširno posodobitev vojske.<br/><br/>Danes napovedan obrambni posel je drugi največji oborožitveni posel v zgodovini Litve. Pred tem je država kupila nemška oklepna vozila boxer v vrednosti 385,6 milijona evrov.</p>
      <p>loading...</p>
    </article>
  </body>
</html>