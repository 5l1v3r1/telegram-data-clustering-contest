<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/activitatea-economica-in-zona-euro-se-mentine-la-limita-dintre-expansiune-si-recesiune-18606930"/>
    <meta property="og:site_name" content="BusinessMagazin"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Activitatea economică în zona euro se menţine la limita dintre expansiune şi recesiune"/>
    <meta property="og:description" content="Activitatea economică în zona euro abia s-a situat în teritoriul pozitiv în această lună, a relevat vineri un indice PMI, în condiţiile în care recesiunea din industria prelucrătoare pare să afecteze din ce..."/>
  </head>
  <body>
    <article>
      <h1>Activitatea economică în zona euro se menţine la limita dintre expansiune şi recesiune</h1>
      <address><time datetime="2019-11-22T00:00:00+00:00">22 Nov 2019</time> by <a rel="author" href="https://www.businessmagazin.ro/autor/mihai-gongoroi" target="_blank">Mihai Gongoroi</a></address>
      <h3>Activitatea economică în zona euro se menţine la limita dintre expansiune şi recesiune</h3>
      <p>Activitatea economică în zona euro abia s-a situat în teritoriul pozitiv în această lună, a relevat vineri un indice PMI, în condiţiile în care recesiunea din industria prelucrătoare pare să afecteze din ce în ce mai mult sectorul serviciilor din zona euro, transmite Reuters.</p>
      <p>Indicele compozit (include şi producţia şi serviciile) Purchasing Manager's Index (PMI) al IHS Markit, un indicator de încredere pentru o radiografie a economiei din zona euro, s-a situat la o valoare de 50,3 puncte în noiembrie, în scădere de la 50,6 puncte în luna octombrie.</p>
      <p>O valoare peste 50 de puncte simbolizează o expansiune a activităţii, în timp ce o valoare sub 50 reprezintă contracţie.</p>
      <p>Rezultatul pentru noiembrie al indicelui compozit a venit sub toate estimările dintr-un sondaj realizat de Reuters în rândul analiştilor, la mică distanţă de un minim al ultimilor şase ani din septembrie.</p>
      <p>PMI-ul pentru noiembrie indică un ritm de creştere a produsului intern brut (PIB) din zona euro de doar 0,1% pentru trimestrul al patrulea, spune IHS Markit în raport, mai slab decât creşterea de 0,2% din trimestrul precedent precum şi sub prognozele analiştilor de săptămâna trecută.</p>
      <p>„Se pare că creşterea încetineşte la ritmul unui melc în cel de-al patrulea trimestru. Prin urmare, lunile de iarnă vor un pic mai amare pentru creşterea din zona euro”, spune Bert Colijn de la ING.</p>
      <p>Totuşi, exporturile puternice şi cheltuielile publice şi private (consumul privat) au ajutat economia germană să evite o recesiune în trimestrul al treilea, au arătat alte date, deşi cea mai mare economie din Europa continuă să treacă printr-o perioadă dificilă.</p>
      <p>Condiţiile de business au continuat să se deterioreze în noiembrie, deşi mai lent decât în lunile precedente. PMI-ul pentru Germania a arătat că starea de spirit în rândul managerilor este încă sumbră.</p>
      <p>„Există semne că recesiunea industrială din Germania ar putea să fi trecut de punctul de minim. Dar PMI-ul ar putea de asemenea sugera doar că ritmul de contracţie (din industrie) încetineşte”, a spus şi Andrew Kenningham de la Capital Economics.</p>
      <p>În Franţa, activitatea de business a crescut uşor în noiembrie, în timp ce la nivelul zonei euro comenzile noi s-au situat uşor în teritoriul contracţiei pentru a treia lună consecutivă. Indicele afacerilor noi s-a cifrat astfel la 49,7 puncte, faţă de 49,6 puncte în octombrie.</p>
      <p>Totodată, indicele PMI pentru sectorul serviciilor din economia zonei euro a scăzut la 51,5 puncte în noiembrie, un minim al ultimelor 10 luni, sub toate estimările analiştilor. Posibilitatea continuării tendinţei e scoasă în evidenţă şi de faptul că societăţile din servicii au redus numărul angajărilor în noiembrie. Indicele privind aşteptările de business din acest sector a scăzut de asemenea la o valoare de 57,0 de la 57,4 puncte.</p>
      <p>În industria prelucrătoare s-au marcat totuşi şi vesti mai pozitive care ar putea indica o revenire a activităţii pe termen mediu, deşi PMI-ul a indicat o nouă contracţie, noiembrie fiind a zecea lună consecutivă. Valoarea indicatorului a crescut uşor la 46,6 puncte, peste estimări, de la 45,9 puncte în luna anterioară. Un sub-indice care măsoară producţia efectivă a crescut şi el la 47,1 puncte de la 46,6. Fabricile au redus de asemenea preţul bunurilor pentru a cincea lună consecutivă în noiembrie.</p>
      <p><b>Pentru cele mai importante ştiri ale zilei, transmise în timp real şi prezentate echidistant daţi LIKE</b> <b><a href="https://www.facebook.com/mediafax.ro/">paginii noastre de Facebook</a>!</b></p>
    </article>
  </body>
</html>