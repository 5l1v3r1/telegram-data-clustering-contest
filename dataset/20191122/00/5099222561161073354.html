<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23506429-tribunalul-bucuresti-dezbaterile-finale-dosarul-colectiv-lunea-viitoare.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-22T00:30:00+00:00"/>
    <meta property="og:title" content="Tribunalul Bucureşti: Dezbaterile finale în dosarul Colectiv - lunea viitoare"/>
    <meta property="og:description" content="Tribunalul Bucureşti a stabilit, joi, să aibă loc lunea viitoare dezbateri finale în dosarul Colectiv, în care sunt judecaţi, printre alţii, fostul primar al Sectorului 4 Cristian"/>
  </head>
  <body>
    <article>
      <h1>Tribunalul Bucureşti: Dezbaterile finale în dosarul Colectiv - lunea viitoare</h1>
      <address><time datetime="2019-11-22T00:30:00+00:00">22 Nov 2019, 00:30</time> by <a rel="author">V.M.</a></address>
      <p><b>Tribunalul Bucureşti a stabilit, joi, să aibă loc lunea viitoare dezbateri finale în dosarul Colectiv, în care sunt judecaţi, printre alţii, fostul primar al Sectorului 4 Cristian Popescu-Piedone şi patronii clubului, informează Agerpres.</b><br/><br/><a href="https://www.hotnews.ro/stiri-esential-23505814-cercetarea-judecatoreasca-dosarului-colectiv-incheiat-urmeaza-concluziile-cauza.htm">Instanţa a finalizat joi cercetarea judecătorească în dosarul Colectiv</a>, urmând ca luni procurorul de şedinţă să citească primul rechizitoriu referitor la Cristian Popescu-Piedone şi alţi funcţionari ai Primăriei Sectorului 4 şi să ceară pedepse pentru inculpaţii din dosar, iar apărătorii să prezinte pledoariile finale în favoarea clienţilor lor.<br/><br/>În aprilie 2016, dosarul „Colectiv” a fost trimis în instanţă de Parchetul General, iniţial la Judecătoria Sectorului 4, procesul fiind apoi mutat la Tribunalul Bucureşti.<br/><br/>Doi ani procesul a fost blocat pe chestiuni de procedură, iar judecătorul desemnat iniţial să se ocupe de acest caz a ieşit la pensie, fiind înlocuit în octombrie 2018 de Mihai Bălănescu. Noul judecător a promis că va grăbi soluţionarea dosarului, în fiecare săptămână fiind audiaţi zeci de martori şi victime.<br/><br/>În proces sunt judecaţi patronii clubului - Alin George Anastasescu, Paul Gancea şi Costin Mincu; Daniela Niţă - patroana firmei de artificii SC Golden Ideas Fireworks Artists SRL, Cristian Niţă (director) şi Viorel Zaharia (pirotehnist), precum şi persoanele juridice SC Colectiv Club SRL şi SC Golden Ideas Fireworks Artists SRL.<br/><br/>De asemenea, au fost trimişi în judecată fostul primar al Sectorului 4 Cristian Popescu-Piedone, trei angajaţi din cadrul primăriei: Aurelia Iofciu - şef al Serviciului autorizări comerciale, Larisa Luminiţa Ganea - consilier superior, Ramona Sandra Moţoc - referent superior, ambele în cadrul aceluiaşi serviciu, dar şi pompierii Antonina Radu şi George Petrică Matei.<br/><br/>În rechizitoriul întocmit de Parchetul General se arată că patronii Colectiv „au încurajat şi permis accesul unui număr de persoane mult peste limita admisă a clubului, în condiţiile în care spaţiul nu era prevăzut cu mai multe căi de evacuare în caz de urgenţă, precum şi desfăşurarea unui spectacol pirotehnic (foc de artificii) în incinta acoperită a clubului situat pe strada Tăbăcarilor nr. 7, Sector 4, în condiţiile amenajărilor interioare improprii unor astfel de activităţi, caracterizate prin existenţa unor materiale uşor inflamabile, montate cu încălcarea dispoziţiilor legale şi pentru evitarea costurilor suplimentare (obiecte de decor şi pentru izolare fonică pe stâlpii de susţinere, pereţi şi tavan, spumă poliuretanică neignifugată), cu consecinţa producerii unui incendiu în seara de 30.10.2015”.<br/><br/>Anchetatorii mai arată că Alin George Anastasescu, Paul Gancea şi Costin Mincu „nu au asigurat cadrul organizatoric şi mijloacele necesare securităţii şi sănătăţii în muncă, (...) nu au luat măsuri pentru evacuarea personalului şi a clienţilor prin asigurarea unui număr de căi de ieşire suficient şi prevăzut de lege, marcate şi dotate corespunzător, şi nu au stabilit clauze privind sănătatea şi securitatea în muncă cu prezentarea riscurilor specifice pentru securitatea şi sănătatea în muncă în cadrul clubului la încheierea contractului de prestări servicii dintre SC Club Colectiv SRL şi SC Digidream Multimedia SRL”.<br/><br/>Fostul primar al Sectorului 4 Cristian Popescu-Piedone este acuzat de săvârşirea a două infracţiuni de abuz în serviciu, cauzând vătămarea intereselor legitime ale unor persoane fizice şi ale Sectorului 4.<br/><br/>Potrivit procurorilor, infracţiunea de abuz în serviciu constă în eliberarea acordurilor şi autorizaţiilor de funcţionare pentru două societăţi comerciale într-o modalitate care a încălcat prevederile legale referitoare la securitatea la incendiu, inclusiv prin aceea că nu au fost respectate dispoziţiile privind controlul după emiterea autorizaţiilor.<br/><br/>Pompierii Antonina Radu şi George Petrică Matei sunt acuzaţi că, deşi au făcut mai multe deplasări la clubul Colectiv, nu au întocmit niciun act de control, cu niciun prilej şi nici nu au întreprins vreo măsură pentru ca această societate să fie luată în evidenţă de către ISU Bucureşti pentru că funcţiona fără aviz/autorizaţie de securitate la incendiu, aşa cum erau obligaţi de actele normative ce reglementează activitatea în domeniu.<br/><br/><br/><b>Citește și:</b></p>
      <ul>
        <li>
          <b>
            <a href="https://www.hotnews.ro/stiri-esential-23505814-cercetarea-judecatoreasca-dosarului-colectiv-incheiat-urmeaza-concluziile-cauza.htm">Cercetarea judecătorească a dosarului Colectiv s-a încheiat. Urmează concluziile în cauză</a>
          </b>
        </li>
      </ul>
      <ul>
        <li>
          <b>
            <a href="https://www.hotnews.ro/stiri-esential-23505476-pirotehnistul-din-colectiv-stingatorul-din-club-nu-functiona-daca-functiona-stingea-focul-nu-verificat-inainte-stingatorul-nici-nu-facut-instructajul.htm">Pirotehnistul din Colectiv: Stingătorul din club nu funcționa. Dacă funcționa, se stingea focul / Nu am verificat înainte stingătorul și nici nu am făcut instructajul</a>
          </b>
        </li>
      </ul>
      <related>
        <h4>REFERINTE</h4>
        <a href="https://www.hotnews.ro/stiri-esential-23505814-cercetarea-judecatoreasca-dosarului-colectiv-incheiat-urmeaza-concluziile-cauza.htm"/>
        <a href="https://www.hotnews.ro/stiri-esential-23505476-pirotehnistul-din-colectiv-stingatorul-din-club-nu-functiona-daca-functiona-stingea-focul-nu-verificat-inainte-stingatorul-nici-nu-facut-instructajul.htm"/>
        <a href="https://www.hotnews.ro/stiri-esential-23504366-ultimele-audieri-din-dosarul-colectiv-loc-astazi-tribunalul-bucuresti.htm"/>
      </related>
    </article>
  </body>
</html>