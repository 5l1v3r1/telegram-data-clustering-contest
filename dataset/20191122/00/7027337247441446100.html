<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699512/%D9%88%D9%84%D8%A7%DB%8C%D8%AA%DB%8C-%D9%88%D8%B2%D8%A7%D8%B1%D8%AA-%D8%A8%D9%87%D8%AF%D8%A7%D8%B4%D8%AA-%D8%A8%D8%A7%DB%8C%D8%AF-%D8%A8%D9%87-%D9%81%D8%B9%D8%A7%D9%84%D8%A7%D9%86-%D8%AA%D8%AC%D8%B1%D8%A8%DB%8C-%D8%B7%D8%A8-%D8%B3%D9%86%D8%AA%DB%8C-%D9%85%D8%AC%D9%88%D8%B2-%D8%AF%D9%87%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="ولایتی: وزارت بهداشت باید به فعالان تجربی طب سنتی مجوز دهد"/>
    <meta property="og:description" content="موافق صدور مجوز برای فعالان تجربی طب سنتی هستم چون چاره ای نداریم و تعداد زیادی از این افراد با تجربیات خوبی مشغول فعالیت هستند."/>
  </head>
  <body>
    <article>
      <h1>ولایتی: وزارت بهداشت باید به فعالان تجربی طب سنتی مجوز دهد</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">عصر ايران</a></address>
      <p>
        <b>موافق صدور مجوز برای فعالان تجربی طب سنتی هستم چون چاره ای نداریم و تعداد زیادی از این افراد با تجربیات خوبی مشغول فعالیت هستند.</b>
      </p>
      <figure>
        <img src="https://cdn.asriran.com/files/fa/news/1398/9/1/1039344_659.jpg"/>
      </figure>
      <p>استاد تاریخ پزشکی دانشگاه علوم پزشکی شهید بهشتی گفت: صدور مجوز فعالیت برای فعالان تجربی طب سنتی از وظایف وزارت بهداشت است و باید با برگزاری آزمون، افراد توانمند که مدرک دانشگاهی ندارند اما با تجربه هستند، مجوز طب سنتی بگیرند.</p>
      <p>علی اکبر ولایتی در گفت وگو با ایرنا افزود: ساماندهی فعالان طب سنتی از وظایف وزارت بهداشت است، به طور قطع باید برای افرادی که مدرک دانشگاهی ندارند اما در ارائه خدمات طب سنتی کارکشته هستند مجالی برای فعالیت قانونی فراهم شود و حتما باید وزارت بهداشت امتحانی برگزار کند و کسانی که مدعی ارائه خدمات طب سنتی هستند بتوانند با گذراندن این امتحان مجوز فعالیت قانونی بگیرند.</p>
      <p>وی گفت: به طور قطع وزارت بهداشت توجه دارد برخی مدعیان خدمات طب سنتی صلاحیت کافی ندارند و باید این افراد جدا شوند؛ اما همان طور که دندانسازان تجربی بدون مدرک دانشگاهی به علت تجربه و توانی که دارند اجازه فعالیت دارند، بسیاری از این افراد هیچ دوره دانشگاهی ندیده اند اما کارآمد هستند و در حد تجربی و عملی می توانند به مردم خدمت‌رسانی کنند به شرط اینکه هم وزارت بهداشت صلاحیت آنها را تایید کند و هم ملزم باشند به اینکه قوانین را رعایت کنند.</p>
      <p>استاد دانشگاه علوم پزشکی شهید بهشتی ادامه داد: موافق صدور مجوز برای فعالان تجربی طب سنتی هستم چون چاره ای نداریم و تعداد زیادی از این افراد با تجربیات خوبی مشغول فعالیت هستند البته عده ای هم هستند که صلاحیت ندارند و حتما باید با آنها برخورد شود و حتما وزارت بهداشت با این افراد برخورد می کند.</p>
      <p>مدیرکل دفتر طب ایرانی وزارت بهداشت، درمان و آموزش پزشکی هفته گذشته اعلام کرد وزارت بهداشت درصدد ارائه مجوز فعالیت قانونی به فعالان تجربی طب سنتی است و گفت: در حوزه خدمات سلامت به ویژه طب سنتی به جز پزشکان، افراد دیگری هم هستند که دانش، تجربه و توانمندی دارند از این رو باید چارچوبی طراحی شود که به آنان نیز مجوز بدهند.</p>
      <p>محمدرضا شمس اردکانی افزود: نه تنها در ایران بلکه در همه دنیا دخالت در هر امری منوط به داشتن تخصص و مجوز لازم است، هر کس بدون مجوز و تخصص در هر کاری دخالت کند، باید پاسخگو باشد. البته در حوزه سلامت این مساله حساس تر است و هیچ کس حق ندارد بدون مجوزی که توسط مراجع ذی صلاح صادر می شود در امر درمان و سلامت دخالت کند.</p>
      <p>وی گفت: به طور کلی در هر بخش سلامت تعاریفی وجود دارد که چه کسی می تواند دخالت داشته باشد اما در حوزه سلامت فقط پزشک نیست که حق دخالت دارد، در بسیاری جاها افراد دیگری هستند که حق دخالت دارند و معتقدم باید در آینده نزدیک یکی از دستاوردهای وزارت بهداشت و متولیان نظام سلامت این باشد که به افراد دیگری غیر از پزشکان که لازم است مجوز داشته باشند و می توانند در حوزه طب سنتی فعالیت کنند مجوز داده شود و باید برای چارچوب صدور مجوز کار اساسی صورت گیرد.</p>
      <p>مدیرکل دفتر طب ایرانی وزارت بهداشت افزود: به نظر می رسد صدور مجوز قانونی برای فعالیت غیر پزشکان توانمند در حوزه طب سنتی می تواند برخی چالش ها و بحث هایی که در این حوزه وجود دارد را ساماندهی کند.</p>
      <p>خدمات طب سنتی از جمله حجامت، زالو درمانی، فصد و درمان با داروهای گیاهی سال‌هاست با استقبال مردم مواجه است اما اغلب افرادی که این خدمات را به مردم ارائه می کنند مجوزی برای این کار ندارند، بسیاری از آنان هیچ مدرک پزشکی ندارند و هزاران نفر در اقصی نقاط کشور در دفاتر شلوغ و مملو از جمعیت به ارائه خدمات طب سنتی می پردازند که البته ارائه خدمات غیرعلمی و ادعاهای دروغین برای درمان بیماری های صعب العلاج نیز در بین این مدعیان وجود دارد.</p>
    </article>
  </body>
</html>