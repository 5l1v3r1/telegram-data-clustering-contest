<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082918992/%D8%B1%D8%B4%D8%AF-15-%D8%AA%D8%A7-20-%D8%AF%D8%B1%D8%B5%D8%AF%DB%8C-%D9%85%D8%B3%D8%A7%D9%81%D8%B1%D8%A7%D9%86-%D8%A7%D8%AA%D9%88%D8%A8%D9%88%D8%B3-%D9%88-%D9%85%D8%AA%D8%B1%D9%88-%D8%AF%D8%B1%D9%BE%DB%8C-%D8%B3%D9%87%D9%85%DB%8C%D9%87-%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-22T00:20:00+00:00"/>
    <meta property="og:title" content="رشد 15 تا 20 درصدی مسافران اتوبوس و مترو درپی سهمیه‌بندی بنزین"/>
    <meta property="og:description" content="رئیس شورای شهر تهران اعلام کرد که باتوجه به سهمیه بندی بنزین شاهد افزایش 15 تا 20درصدی مسافران وسایل حمل ونقل عمومی هستیم."/>
  </head>
  <body>
    <article>
      <h6 class="kicker">رئیس شورای شهر تهران خبر داد</h6>
      <h1>رشد 15 تا 20 درصدی مسافران اتوبوس و مترو درپی سهمیه‌بندی بنزین</h1>
      <address><time datetime="2019-11-22T00:20:00+00:00">22 Nov 2019, 00:20</time> by <a rel="author">مژگان انصاری</a></address>
      <p>رئیس شورای شهر تهران اعلام کرد که باتوجه به سهمیه بندی بنزین شاهد افزایش 15 تا 20درصدی مسافران وسایل حمل ونقل عمومی هستیم.</p>
      <p><b>محسن هاشمی در گفت وگو با ایسنا،</b> گفت: در ابتدای کار برآورد می‌شد که ب سهمیه‌بندی بنزین بیش از  15 تا 20در صد افزایش مسافر خواهیم داشت که این موضوع مشهود است و باید گفت افزایش نرخ سوخت تاثیر مستقیمی بر حمل و نقل عمومی تهران دارد.</p>
      <p>وی با بیان اینکه به دلیل سردی هوا، معمولا مردم از  مترو  و اتوبوس استقبال بیشتری می‌کنند گفت: با اینکه تمام ناوگان  حمل و نقل عمومی را برای سرویس دهی بهتر و سریع  فعال کردیم اما دقت داشته باشید که با توجه به سهمیه بندی بنزین، استقبال مردم از مترو و اتوبوس بیشتر است و این در حالیست که شهرداری تهران توان افزایش ناوگان را ندارد.</p>
      <p>رئیس شورای شهر تهران با بیان اینکه باید فکر اساسی به حال مترو کرد؛ چرا که در حال حاضر بیش از هزار واگن در مترو فعال است  که حدود 30 درصدشان نیز باید اورهال شوند گفت:  اما اجبارا باید از این قطارها استفاده کنیم که ممکن است در حین سرویس دهی دچار حادثه یا خرابی شوند و دقت داشته باشید که اگر یک واگن یا یک قطار مترو نتواند به درستی کار کند، کل سرویس دهی خط  و حتی شبکه مترو را دچار اختلال می‌کند.</p>
      <p>وی با اشاره به مشکلات سیستم اتوبوسرانی نیز با بیان اینکه تعداد ناوگان اتوبوس رانی تهران، طی ده سال گذشته از بیش از 7000 دستگاه است گفت: اما به جای  آنکه مطابق برنامه ناوگان اتوبوسرانی 30 درصد افزایش یابد تعداد اتوبوس‌ها به کمتر از 6000 دستگاه رسیده  که عمر اتوبوس‌ها نیز از پنج سال به 11 سال رسیده است به نحوی که نیمی از ناوگان فعلی اتوبوسرانی تهران در حال حاضر فرسوده است و روزانه بیش از 300 مورد توقف ناشی از خرابی اتوبوس در تهران رخ می‌دهد که موجب افزایش ترافیک و نارضایتی شهروندان می شود.</p>
      <p>هاشمی با اشاره به مشکلات ناشی از کمبود ناوگان در سیستم مترو و اتوبوس گفت: مدیریت شهری در حالی با افزایش حدوده 15 تا 20 درصدی مسافران در پی سهمیه بندی بنزین روبرو است که ناوگان فرسوده ‌اش توان لازم را ندارد و به همین دلیل از دولت خواستیم که به شهرداری تهران نگاه ویژه ای داشته باشد و آنها نیز قول بررسی دادند چراکه بر اساس قانون هدفمندی یارانه‌ها باید بخشی از درآمدهای بنزین صرف توسعه حمل و نقل عمومی شود.</p>
      <p>انتهای پیام</p>
    </article>
  </body>
</html>