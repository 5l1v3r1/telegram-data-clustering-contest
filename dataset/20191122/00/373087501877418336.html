<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hdblog.it/mercato/articoli/n513092/russia-stop-vendite-smartphone-tv-software-2020/"/>
    <meta property="og:site_name" content="www.hdblog.it"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Russia: stop alla vendita di smartphone, PC e TV senza app russe da luglio 2020"/>
    <meta property="og:description" content="La Russia ha appena introdotto una normativa che potrebbe rendere più complicata la vendita di smartphone, PC e Smart TV. Per continuare a distribuirli nella nazione a partire da luglio 2020, le aziende dovranno preinstallare nei propri prodotti anche  software realizzati in Russia. La legge non dice che la piattaforma software dovrà comprendere esclusivamente applicazioni sviluppate nel mercato russo, ma impone che le aziende forniscano alternative a quelle provenienti dall'estero."/>
  </head>
  <body>
    <article>
      <h1>Russia: stop alla vendita di smartphone, PC e TV senza app russe da luglio 2020</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Salvatore Carrozzini</a></address>
      <p>La <b>Russia</b> ha appena introdotto una normativa che potrebbe rendere più complicata la <b>vendita di smartphone, PC e Smart TV</b>. Per continuare a distribuirli nella nazione <b>a partire da luglio 2020</b>, <b>le aziende dovranno preinstallare nei propri prodotti anche  software realizzati in Russia</b>. La legge non dice che la piattaforma software dovrà comprendere <u>esclusivamente</u> applicazioni sviluppate nel mercato russo, ma impone che le aziende forniscano <b>alternative</b> a quelle provenienti dall'estero.</p>
      <p>Per esser chiari, ad esempio, vendere uno smartphone solo con app Microsoft Office sarà vietato, uno con app Office e le equivalenti app russe sarà consentito. E, sempre per fare chiarezza, si parla per ora di app e non anche di sistemi operativi - <a href="https://www.hdblog.it/2019/08/27/huawei-ban-aurora-os-harmony-russia-test-sailfish/">vero è che un sistema operativo russo a bordo del tablet di un noto produttore cinese è passato agli onori della cronaca nei mesi scorsi</a>, ma in un contesto del tutto differente. </p>
      <p><i>Oleg Nikolayev</i>, uno dei co-autori del progetto di legge ora approvato, ha spiegato le motivazioni che hanno portato ad adottare un provvedimento che sta facendo discutere: </p>
      <blockquote>Quando acquistiamo dispositivi tecnologici complessi, arrivano già con singole applicazioni preinstallate, principalmente provenienti dall'occidente. Naturalmente quando una persona le vede può ritenere che non sono disponibili alternative nazionali. Se, oltre alle applicazioni preinstallate, offriremo anche quelle russe, gli utenti avranno una possibilità di scelta. </blockquote>
      <figure>
        <img src="https://hd.tudocdn.net/884410?w=1000&amp;fit=clip"/>
      </figure>
      <p>In teoria ai produttori basterebbe aggiungere qualche app in più alla dotazione di serie dei propri dispositivi tecnologici per soddisfare i requisiti richiesti dalla legge; in pratica le associazioni di categoria hanno già iniziato a storcere il naso. Il RATEK, ad esempio, ha evidenziato come non sarà possibile installare software russo su alcuni dispositivi ed ha prospettato l'ipotesi che le aziende internazionali possano decidere di abbandonare il mercato a causa delle nuove prescrizioni. </p>
      <p>C'è inoltre il <b>timore</b> che l'obbligo di proporre sin da subito applicazioni sviluppate in patria sia dettato non (solo) dal desiderio di promuovere la tecnologia e le risorse nazionali, ma dalla volontà di esercitare un <b>controllo più diretto</b> <b>dell'utenza</b> - ovvero una forma di <i>sorveglianza</i>. Sono preoccupazioni non immotivate, se si pensa che <a href="https://www.hdblog.it/2019/05/02/russia-internet-stato-controllo-isolato/">dal 1° novembre scorso è entrata in vigore la normativa che impone di far passare tutto il traffico Internet nazionale attraverso i canali gestiti dal Governo russo</a>. </p>
      <p>Il top gamma con il miglior rapporto qualità/prezzo? <a href="https://www.hdblog.it/prezzi/Asus-ZenFone-6_i3998/">Asus ZenFone 6</a>, in offerta oggi da <a href="https://www.hdblog.it/clickgo/?id=3998&amp;pid=tc90AI01W1M00780&amp;nid=4141990879&amp;area=4&amp;prz=499&amp;hash=a0b90b06b11ab6fc12324319d1bd8972">ASUS eShop a <b>499 euro</b></a> oppure da <a href="https://www.hdblog.it/clickgo/?id=3998&amp;pid=do306458402&amp;nid=455512531&amp;area=4&amp;prz=559&amp;hash=b7f9e0111fcc6fd3ae51a0bb6748cec8">Unieuro a <b>559 euro</b></a>.</p>
      <p>
        <a href="https://www.bbc.com/news/world-europe-50507849">FONTE</a>
      </p>
    </article>
  </body>
</html>