<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/serie-a/cagliari/2019/11/22-63651543/cagliari_carli_avrei_scommesso_su_sarri_a_grandi_livelli_ronaldo_non_sta_bene_/"/>
    <meta property="og:site_name" content="Tuttosport"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Cagliari, Carli: &quot;Avrei scommesso su Sarri a grandi livelli. Ronaldo? Non sta bene&quot;"/>
    <meta property="og:description" content="Il ds rossoblù: &quot;Maran? Ho paura a parlare del nostro allenatore, non vorrei me lo portino via. Nandez grande acquisto, le voci su di lui sono infondate. Non ci aspettavamo questa classifica, ma rimaniamo sereni&quot;"/>
  </head>
  <body>
    <article>
      <h1>Cagliari, Carli: "Avrei scommesso su Sarri a grandi livelli. Ronaldo? Non sta bene"</h1>
      <h2>Il ds rossoblù: "Maran? Ho paura a parlare del nostro allenatore, non vorrei me lo portino via. Nandez grande acquisto, le voci su di lui sono infondate. Non ci aspettavamo questa classifica, ma rimaniamo sereni"</h2>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p><b>CAGLIARI</b> - Marcello <b>Carli</b>, direttore sportivo del <a href="https://www.tuttosport.com/squadre/SerieA/Cagliari/t124"><b>Cagliari</b></a>, ha parlato ai microfoni di <i>Radio Sportiva</i> sull'incredibile momento della sua squadra, al terzo posto in classifica. "<i>Sarebbe da presuntuosi dire che ci aspettavamo di essere dove siamo. Ma i punti li abbiamo conquistati e meritati sul campo, viviamo il momento serenamente e senza tanti discorsi</i>". L'ambiente sardo è entusiasta: "<i>Abbiamo l'onore di rappresentare un'isola e un popolo unico</i> - ha proseguito <b>Carli</b> -<i> fatto di persone solide e concrete. Noi non dobbiamo deluderli e dobbiamo giocare senza paura</i>". Il Cagliari, alla ripresa del campionato, sarà chiamato alla difficile trasferta di <b>Lecce</b>: "<i>La squadra di <b>Liverani</b> è allenata e gioca altrettanto bene, mi ricorda l'Empoli di Sarri in Serie A. Pressioni? Chi fa questo lavoro e non ne vuole credo abbia sbagliato qualcosa. C'erano più pressioni l'anno scorso nel momento più difficile della stagione, ma il mister è stato bravo a compattare i giocatori e andare avanti. C'è un gruppo forte che si allena a 1000 all'ora, con qualità</i>".</p>
      <h3>"Sarri a grandi livelli? Avrei scommesso tutto"</h3>
      <p>Carli poi si sofferma su Rolando <b>Maran</b>, artefice del <b>Cagliari</b> dei miracoli: "<i>Non parlo volentieri dell'allenatore, ho paura me lo portino via. Le qualità di Maran le vedevo già l'anno scorso, ha tirato fuori il massimo da tutti nei momenti di difficoltà: gli allenatori bravi risolvono i problemi e lui lo sa fare. <b>Pavoletti</b> e <b>Cragno</b> out? Le loro assenze sono state una mazzata allucinante. Non sono solo due ragazzi importanti nel nostro spogliatoio, ma anche due giocatori straordinari per il nostro livello. <b>Nandez</b>? Si è allenato al massimo fin dal primo giorno, eravamo abbastanza sicuri del fatto che si sarebbe ambientato velocemente. Potevano esserci dubbi a livello tattico, ma lui è intelligente. Ha un atteggiamento fantastico e ancora margini di miglioramento. Le voci su di lui sono infondate, per questo avevamo scelto neanche di commentarle</i>". Poi un giudizio su <b>Sarri</b> e <b>Ronaldo</b>: "<i>Il mister ha fatto un percorso che gli ha fatto trovare la Serie A tardi, ma è un allenatore fantastico: avrei scommesso tutto sul fatto che sarebbe arrivato a grandi livelli. Ronaldo? Semplicemnte non sta bene, non è stata un'esclusione punitiva. Si erano già chiariti con Sarri, che ho sentito in settimana e a cui ho detto, scherzando, che doveva toglierlo prima. Io e <b>Maran</b> un giorno in una <b>grande</b> <b>squadra</b>?<b> Ci siamo già</b>, qui a Cagliari non ci manca niente. Il calcio viaggia velocissimo, ma la situazione è questa</i>" ha concluso il ds rossoblù.</p>
      <figure>
        <video src="http://media.tuttosport.com/omnisport/2019/11/14/141119_PERFORM_NAINGGOLAN_N_1573729352911_1065.mp4"/>
        <figcaption>La metamorfosi del Ninja, da esubero a trascinatore</figcaption>
      </figure>
      <related>
        <a href="https://www.tuttosport.com/news/calcio/serie-a/cagliari/2019/11/22-63650353/cagliari_maran_ritrova_pisacane_castro_e_luca_pellegrini/"/>
        <a href="https://www.tuttosport.com/news/calcio/serie-a/2019/11/21-63601951/serie_a_arbitri_atalanta-juve_a_rocchi_maresca_per_torino-inter/"/>
        <a href="https://www.tuttosport.com/archivio/calcio/serie-a/cagliari"/>
        <a href="https://www.tuttosport.com/news/calcio/serie-a/cagliari/2019/11/22-63650353/cagliari_maran_ritrova_pisacane_castro_e_luca_pellegrini/?related_news"/>
        <a href="https://www.tuttosport.com/news/calcio/serie-a/cagliari/2019/11/21-63607912/cagliari_col_lecce_tanti_ex_all_assalto/?related_news"/>
        <a href="https://www.tuttosport.com/news/calcio/serie-a/cagliari/2019/11/20-63586178/cagliari_nandez_e_birsa_parzialmente_in_gruppo/?related_news"/>
        <a href="https://www.tuttosport.com/news/calcio/serie-a/cagliari/2019/11/15-63411241/cagliari_solo_terapie_per_nandez_e_pellegrini/?related_news"/>
      </related>
    </article>
  </body>
</html>