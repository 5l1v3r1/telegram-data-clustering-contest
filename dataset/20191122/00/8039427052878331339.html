<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=961049"/>
    <meta property="og:site_name" content="Andhrajyothy"/>
    <meta property="article:published_time" content="2019-11-22T00:53:18+00:00"/>
    <meta property="og:title" content="మోసాలకు ఆదిలోనే కళ్లెం వేద్దాం"/>
    <meta property="og:description" content="ADVT"/>
  </head>
  <body>
    <article>
      <h1>మోసాలకు ఆదిలోనే కళ్లెం వేద్దాం</h1>
      <address>
        <time datetime="2019-11-22T00:53:18+00:00">22 Nov 2019, 00:53</time>
      </address>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>కాగ్‌ కాంక్లేవ్‌లో ప్రధాని పిలుపు</b>
        </li>
      </ul>
      <p><b>న్యూఢిల్లీ:</b> మోసాలను అరికట్టడానికి, ప్రభుత్వ శాఖల్లో సమర్థతను మెరుగుపరచడానికి సరికొత్త సాంకేతిక విధానాలు అభివృద్ధి చేయాలని ప్రధాని నరేంద్రమోదీ ఆడిటర్లకు పిలుపునిచ్చారు. దేశాన్ని 5 లక్షల కోట్ల డాలర్ల ఆర్థిక వ్యవస్థగా అభివృద్ధి చేయడంలో కీలక భాగస్వాములు కావాలని కోరారు. గురువారం ఆయన కంప్ర్టోలర్‌ అండ్‌ ఆడిటర్‌ జనరల్‌ (కాగ్‌)కాంక్లేవ్‌లో మాట్లాడుతూ... కాగ్‌ పాత్ర తప్పులను ఎంచే పనికే పరిమితంకాకూడదని, బిగ్‌ డేటా అనాల్సిస్‌ ఆధారంగా ప్రభుత్వానికి సలహాలు ఇవ్వగల ఒక మేధో సంఘటనగా నిలవాలని ఆయన సూచించారు. ప్రభుత్వ సంస్థల్లో మోసాలకు కళ్లెం వేసేందుకు గత కొన్ని సంవత్సరాల కాలంలో ఎంతో కృషి జరిగిందని ప్రధాని అన్నారు. ఆధారాలకు బలంతోనే పని చేయగల విధానాల రూపకల్పన పాలనావ్యవస్థలో అంతర్గత భాగమని, ఇందులో ఆడిటర్ల సహకారం సైతం ఎంతో అవసరమని ఆయన చెప్పారు.</p>
      <p> </p>
      <p>ఏ సంస్థలోనూ ఎలాంటి అక్రమాలూ చోటు చేసుకోకుండా నివారించగల మార్గాలు, విధానాలను అంతర్గత, వెలుపలి ఆడిటర్లు రూపొందించి నవభారతానికి సరికొత్త గుర్తింపు ఇవ్వాలని కోరారు. ఆడిటర్లు చేసే పని ఏదైనా నేరుగా ప్రభుత్వ విధాన నిర్ణయాలను, సమర్థతను, నిర్ణయాత్మకతను, పెట్టుబడులు, వ్యాపారాలను ప్రత్యక్షంగా ప్రభావితం చేస్తుందని, వ్యాపార సరళీకరణకు దోహదపడుతుందని ప్రధాని అన్నారు. అలాగే కాగ్‌ ప్రపంచంలోని అద్భుత విధానాలు అధ్యయనం చేసి వాటిని మన దేశానికి సరిపోయే విధమైన మార్పులతో భారతీయ వ్యవస్థలో అమలులోకి తేవాలని ఆయన అన్నారు. ప్రధానంగా డిజిటల్‌ ఆడిట్‌, డిజిటల్‌ గవర్నెన్స్‌ మన వ్యవస్థలను మరింత బలోపేతం చేయగలవని అభిప్రాయపడ్డారు.</p>
      <p> </p>
      <p>
        <b>ప్రత్యేక వ్యవస్థ ఏర్పాటు చేయండి</b>
      </p>
      <p>వివిధ దేశాల్లోని అత్యుత్తమ ప్రమాణాలను అధ్యయనం చేసేందుకు, తమ అనుభవాలు పంచుకునేందుకు కాగ్‌ ఒక ప్రత్యేక వ్యవస్థను ఏర్పాటు చేయాలని కూడా ప్రధాని సూచించారు. ఆడిటింగ్‌లో సమర్థత, పారదర్శకత పెంచే పరికరాలను అభివృద్ధి చేయడానికి ఒక హాకథాన్‌ నిర్వహించాలని కూడా ఆయన సూచించారు. కాగ్‌ను కాగ్‌ ప్లస్‌గా మార్చేందుకు వారు చేస్తున్న కృషిని ఆయన అభినందించారు.</p>
    </article>
  </body>
</html>