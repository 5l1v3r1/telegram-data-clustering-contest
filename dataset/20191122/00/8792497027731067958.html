<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.totaaltv.nl/nieuws/tmobile-mogelijk-in-de-verkoop/"/>
    <meta property="og:site_name" content="Totaal TV"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="T-Mobile mogelijk in de verkoop"/>
    <meta property="og:description" content="Deutsche Telekom overweegt T-Mobile Nederland in de verkoop te zetten. Dit stelt het Duitse zakenblad Manager Magazin."/>
  </head>
  <body>
    <article>
      <h1>T-Mobile mogelijk in de verkoop</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Jarco Kriek</a></address>
      <p>
        <b>
          <i>Deutsche Telekom overweegt T-Mobile Nederland in de verkoop te zetten. Tenminste, dit stelt het Duitse zakenblad Manager Magazin.</i>
        </b>
      </p>
      <p>Zowel Deutsche Telekom als <a href="http://www.tmobile.nl/Thuis">T-Mobile</a> willen niet op het artikel van <a href="https://www.manager-magazin.de/premium/deutsche-telekom-lotet-verkauf-von-t-mobile-niederlande-aus-a-00000000-0002-0001-0000-000167041214">het Duitse zakenblad</a> reageren. Het is niet de eerste keer dat Deutsche Telekom plannen heeft om de Nederlandse tak te verkopen. Vier jaar geleden stond T-Mobile ook al in de etalage. Toen was Liberty Global een mogelijke serieuze koper. Uiteindelijk koos Liberty Global om de eigen Nederlandse activiteiten – waaronder kabelbedrijf <a href="https://www.ziggo.nl/">Ziggo</a> – samen te voegen met Vodafone Nederland. Deze samensmelting heeft tot mediabedrijf <a href="http://www.vodafoneziggo.nl/">VodafoneZiggo</a> geleid. Dat Deutsche Telekom nu opnieuw lijkt te overwegen T-Mobile in de verkoop te zetten, heeft vooral met de hoge schuldenlast van het Duitse telecombedrijf te maken. Dit bedraagt op dit moment bijna 80 miljard euro.</p>
      <h3>T-Mobile hapklare brok</h3>
      <p>Analisten begrijpen de keuze van Deutsche Telekom om te onderzoeken T-Mobile Nederland te verkopen. Tegen <a href="https://www.rtlz.nl/beurs/bedrijven/artikel/4930081/deutsche-telekom-t-mobile-nederland-kpn-vodafoneziggo-telecom">RTL Z </a>zeggen enkelen T-Mobile Nederland als hapklare brok voor overnamekandidaten te zien. Omdat T-Mobile Nederland een redelijk zelfstandige tak binnen Deutsche Telekom is, kan het bedrijfsonderdeel ook makkelijk van het moederbedrijf losgemaakt worden. De verwachting is dat, mocht Deutsche Telekom de verkoopplannen doorzetten, een beursgang van T-Mobile het meest waarschijnlijk is. In dat geval valt het bedrijf ten prooi aan private-equity-fonds, zogenaamde durfinvesteerders. Naast de vermoedelijk hoge overnameprijs moet de nieuwe eigenaar namelijk ook nog eens fors in een nieuw 5G-netwerk investeren. Overname door durfinvesteerders betekent voor consumenten wel dat het zeer waarschijnlijk is dat zij met hogere abonnementsprijzen te maken krijgen.</p>
      <h3>VodafoneZiggo en <a href="https://www.kpn.com/hussel.htm">KPN</a></h3>
      <p>Twee bestaande marktpartijen, VodafoneZiggo en KPN, zouden T-Mobile Nederland eventueel ook kunnen overnemen. Dit wordt echter niet verwacht. Het is zeer twijfelachtig dat de Europese Commissie zonder aanvullende voorwaarden een dergelijke overname goed zou keuren. In dat geval zouden VodafoneZiggo en KPN eerst zelf bedrijfsonderdelen moeten verkopen om daarna kans te maken op een goedkeuring van de overname. Voor andere mondiale mediabedrijven die in dezelfde markt actief zijn is T-Mobile Nederland minder interessant omdat het bedrijf wel over een eigen mobiel maar niet over een vast netwerk beschikt. T-Mobile is juist dit jaar begonnen met de aanleg van een eigen glasvezelnetwerk in Den Haag.</p>
      <related>
        <h4>Meer over dit onderwerp</h4>
        <a href="https://www.totaaltv.nl/nieuws/ziggo-go-testversie-voor-android-tv-gelekt-op-internet/"/>
        <a href="https://www.totaaltv.nl/nieuws/tmobile-verbetert-beeldkwaliteit-op-glasvezel/"/>
        <a href="https://www.totaaltv.nl/nieuws/ziggo-kpn-en-tmobile-willen-sneller-internet-maar-wil-de-consument-dit-wel/"/>
        <a href="https://www.totaaltv.nl/nieuws/ziggo-netflix-en-videoland-dit-zijn-enkele-kijktips/"/>
      </related>
    </article>
  </body>
</html>