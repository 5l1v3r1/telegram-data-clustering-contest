<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.monitor.si/novica/tesla-prikazal-najbolj-cudaski-avtomobil-doslej/194340/?utm_source=feed&amp;utm_medium=rss"/>
    <meta property="og:site_name" content="Monitor"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Tesla prikazal najbolj čudaški avtomobil doslej"/>
    <meta property="og:description" content="Elon Musk je na Teslinem dogodku predstavil poltovornjak, imenovan Cybertruck, z najbolj nenavadnim oblikovanjem doslej."/>
  </head>
  <body>
    <article>
      <h1>Tesla prikazal najbolj čudaški avtomobil doslej</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>
        <b>Elon Musk je na Teslinem dogodku predstavil poltovornjak, imenovan Cybertruck, z najbolj nenavadnim oblikovanjem doslej.</b>
      </p>
      <figure>
        <img src="https://www.monitor.si/media/monitor/slike/novice/2019/november/__1200/tesla_cybertruck_1.jpg"/>
      </figure>
      <p>Poltovornjak je oblikovan v futurističnem, cyber-punk stilu, po besedah Muska je dobesedno neprebojen, kar je do neke mere tudi dokazal na odru. Med predstavitvijo so po železni karoseriji tolkli z macolo, brez vidnih poškodb, v videu so prikazali tudi neprebojnost z ročno pištolo kalibra 9 mm. Stekla pa niso preživela napada z železno kroglo, kar je Musk komentiral z besedami "še je prostor za nadgradnjo". Seveda je zelo verjetno, da je bilo slednje le del spretne marketinške kampanje.</p>
      <figure>
        <img src="https://www.monitor.si/media/monitor/slike/novice/2019/november/__1200/tesla_cybertruck_2.jpg"/>
      </figure>
      <p>Pomembnejša je napovedana cena – vozilo naj bi bilo v osnovi vredno presenetljivo ugodnih 40.000 ameriških dolarjev. Seveda je to brez davka in drugih dajatev, s tem, da so vozila v ZDA že tako ali tako ugodnejša kot pri nas. Vseeno pa gre za presenetljivo konkurenčno ceno. Osnovni model bo ponudil en motor s pogonom na zadnja kolesa, dometa pa za 415 kilometrov. Korak višje bo model z dvema motorjema, pogonom na vsa štiri kolesa in dometom okoli 480 kilometrov, najzmogljivejši pa bo model s tremi motorji in 800 kilometrov dometa. Zadnji bo do 100 km/h pospešil v pičlih 2,9 sekunde, z njim bomo lahko vlekli prikolice s težo do dobrih šest ton. Morda ne bo odveč spomniti, da ima Tesla že zgodovino oglaševanja "ugodne cene" za njihove avtomobile - cenejši so ponavadi osnovni modeli, ki nato nekaj let niso na voljo, izdelujejo (in prodajajo) se le dražji.</p>
      <p>Med zanimivostmi velja omeniti zračno vzmetenje, ki bo poskrbelo tudi za polnjenje pnevmatik. Velikost poltovornjaka je sicer primerljiva z Fordovim F-150, najpopularnejšim tovrstnim vozilom v ZDA.</p>
      <ul>
        <li>
          <a href="https://www.monitor.si/novica/tesla-z-autopilotom-v-policijski-avto/185735/">Tesla z Autopilotom v policijski avto</a>
        </li>
        <li>
          <a href="https://www.monitor.si/novica/tesla-razvija-svoj-cip-za-umetno-inteligenco/186790/">Tesla razvija svoj čip za umetno inteligenco</a>
        </li>
      </ul>
      <p>Prvi modeli naj bi bili narejeni šele v drugi polovici leta 2021, torej čez slabi dve leti, naročila pa sprejemajo že sedaj, na spletni strani <a href="http://tesla.com/cybertruck">tesla.com/cybertruck</a>.</p>
      <figure>
        <img src="https://www.monitor.si/media/monitor/slike/novice/2019/november/__1200/tesla_cybertruck_3.jpg"/>
      </figure>
    </article>
  </body>
</html>