<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238524-foto-mauricio-pochettino-zanechal-hracom-tottenhamu-v-satni-dojemny-odkaz"/>
    <meta property="og:site_name" content="ProFutbal"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="FOTO: Mauricio Pochettino zanechal hráčom Tottenhamu v šatni dojemný odkaz"/>
    <meta property="og:description" content="Tottenham v aktuálnej sezóne neprežíva najšťastnejšie obdobie. Poznačila ho najmä ligová kríza, na ktorú v konečnom dôsledku doplatil tréner Mauricio Pochettino. Jeho misia sa na severe Londýna skončila po päť a pol roku. A keďže k náhlemu odvolaniu prišlo počas reprezentačnej prestávky a nestihol sa rozlúčiť s hráčmi, zanechal im v šatni dojemný odkaz."/>
  </head>
  <body>
    <article>
      <h1>FOTO: Mauricio Pochettino zanechal hráčom Tottenhamu v šatni dojemný odkaz</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Ondrej Laczko</a></address>
      <p>Tottenham v aktuálnej sezóne neprežíva najšťastnejšie obdobie. Poznačila ho najmä ligová kríza, na ktorú v konečnom dôsledku doplatil tréner Mauricio Pochettino. Jeho misia sa na severe Londýna skončila po päť a pol roku. A keďže k náhlemu odvolaniu prišlo počas reprezentačnej prestávky a nestihol sa rozlúčiť s hráčmi, zanechal im v šatni dojemný odkaz.</p>
      <related>
        <a href="https://profutbal.sk/clanok/238497-aky-bude-dalsi-krok-pochettina-pat-klubov-ktore-by-mohol-trenovat"/>
      </related>
      <p>Asistent argentínskeho kouča Jesus Perez zverejnil na Twitteri dvojicu fotografií. Prvá z nich zachytáva Pochettina v trénerskom úbore a fixou v ruke, ktorou sa niečo chystá napísať na taktickú tabuľu. Druhá fotografia už odzrkadľuje samotný odkaz na rozlúčku: <i><b>"Veľké ďakujem vám všetkým! Nemôžeme sa rozlúčiť. Vždy budete v našich srdciach."</b></i></p>
      <p>Počas pôsobenia Pochettina pri kormidle sa z Tottenhamu stal obávaný protivník a pravidelný účastník prestížnej Ligy majstrov. Dokonca aj jeho nástupca José Mourinho mu vzdal hold na svojej úvodnej tlačovej konferencii: <i>"Najskôr musím s určitým smútkom hovoriť o Mauriciovi Pochettinovi. Musím mu pogratulovať k práci, ktorú tu odviedol. Tento klub bude navždy jeho klubom. Tento tréningový areál bude navždy jeho tréningovým areálom. Môže prísť kedykoľvek bude chcieť. Ak mu budú chýbať hráči a ľudia, s ktorými pracoval, dvere tu má vždy otvorené."</i></p>
      <figure>
        <iframe data-src="https://twitter.com/Daily_Hotspur/status/1197638944097275905?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
        <figcaption>
          <cite>zdroj: twitter.com/Daily Hotspur</cite>
        </figcaption>
      </figure>
      <p>Argentínčan v uplynulej sezóne doviedol "kohútov" až do finále Ligy majstrov proti Liverpoolu (0:2). V aktuálnej sezóne ale doplatil 47-ročný Juhoameričan na zlú fazónu Londýnčanov, ktorí vyhrali z dvanástich ligových konfrontácií iba v troch prípadoch a sprevádza ich pre nich nešťastné číslo 14 - to je totiž ich tabuľková pozícia i počet nazbieraných bodov.</p>
    </article>
  </body>
</html>