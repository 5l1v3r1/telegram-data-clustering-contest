<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/o-stoyrnaras-problepei-mikrotero-aep-apo-oti-o-proypologismos-ths-kybernhshs"/>
    <meta property="og:site_name" content="Documento"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Ο Στουρνάρας προβλέπει μικρότερο ΑΕΠ από ό,τι ο προϋπολογισμός της Κυβέρνησης"/>
    <meta property="og:description" content="Αύξηση του ΑΕΠ κατά 2,4% για το 2020 (έναντι 2,8% που είναι η εκτίμηση του Προϋπολογισμού) προβλέπει η Τράπεζα της Ελλάδος."/>
  </head>
  <body>
    <article>
      <h1>Ο Στουρνάρας προβλέπει μικρότερο ΑΕΠ από ό,τι ο προϋπολογισμός της Κυβέρνησης</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Newsroom</a></address>
      <h4>Αύξηση του ΑΕΠ κατά 2,4% για το 2020 (έναντι 2,8% που είναι η εκτίμηση του Προϋπολογισμού) προβλέπει η Τράπεζα της Ελλάδος.</h4>
      <p> Ο διοικητής της ΤτΕ <b>Γιάννης Στουρνάρας</b>, μιλώντας σε συνέδριο της Ενιαίας Ανεξάρτητης Αρχής Δημοσίων Συμβάσεων, επεσήμανε ακόμη ότι η κυβέρνηση έχει πραγματοποιήσει ένα δυναμικό ξεκίνημα, διευκρίνισε, όμως, ότι προκειμένου να επιτευχθεί αναβάθμιση στην επενδυτική κατηγορία (από την οποία απέχουμε τώρα τρεις βαθμίδες), απαιτείται σημαντική επιτάχυνση των μεταρρυθμίσεων με στόχο τη βελτίωση της θέσης της χώρας στους δείκτες διακυβέρνησης της Παγκόσμιας Τράπεζας, οι οποίοι χρησιμοποιούνται από τους οίκους αξιολόγησης.</p>
      <h3>Τι είπε ο Στουρνάρας</h3>
      <p>Σχολιάζοντας τον <b>Προϋπολογισμό του 2020</b>, ο κ. Στουρνάρας ανέφερε: «Η κυβέρνηση υιοθέτησε, με τον προϋπολογισμό που κατατέθηκε χθες, ένα δημοσιονομικά ουδέτερο αναπτυξιακό μίγμα πολιτικής, με έμφαση στη μείωση των φορολογικών συντελεστών και τη διεύρυνση της φορολογικής βάσης, μέσω μέτρων για την προώθηση των ηλεκτρονικών συναλλαγών. </p>
      <p>Το πρόσφατο φορολογικό νομοσχέδιο έχει αναπτυξιακή διάσταση, καθώς μειώνει το φορολογικό βάρος των πολιτών και των επιχειρήσεων, ενισχύει τα κίνητρα για εργασία, ενθαρρύνει τις παραγωγικές επενδύσεις και μειώνει την παραοικονομία, με τελικό αποτέλεσμα την αύξηση του εθνικού προϊόντος. </p>
      <p>Οι δράσεις αυτές κρίνονται προς τη σωστή κατεύθυνση και συμβαδίζουν με τις προτάσεις που έχει καταθέσει η Τράπεζα της Ελλάδος τα τελευταία χρόνια».</p>
      <p>Σύμφωνα με τις εκτιμήσεις της Τράπεζας της Ελλάδος, μια μόνιμη μείωση του ονομαστικού φορολογικού συντελεστή του εισοδήματος από κεφάλαιο που ισοδυναμεί με φορολογική ελάφρυνση κατά 1/4 της ποσοστιαίας μονάδας του ΑΕΠ, με ταυτόχρονη όμως υλοποίηση δημοσιονομικών διαρθρωτικών μέτρων που βελτιώνουν τη φορολογική συμμόρφωση, οδηγεί σε αύξηση του ΑΕΠ κατά 2,5% μετά από μια δεκαετία μέσω της αύξησης των επενδύσεων, χωρίς να επιδεινωθεί το πρωτογενές δημοσιονομικό αποτέλεσμα.</p>
      <p>Για το πρόβλημα των κόκκινων δανείων, ο κ. Στουρνάρας επανέλαβε ότι η υιοθέτηση του σχεδίου ΗΡΑΚΛΗΣ αποτελεί βήμα προς τη σωστή κατεύθυνση, το οποίο όμως δεν επαρκεί καθώς αντιμετωπίζει μόνο το 40% των μη εξυπηρετούμενων δανείων. Για τον λόγο αυτό υποστήριξε ότι σε αμέσως επόμενο στάδιο θα πρέπει να εξεταστεί και το σχέδιο που έχουν επεξεργαστεί οι υπηρεσίες της Τράπεζας της Ελλάδος, με το οποίο, παράλληλα με το πρόβλημα των κόκκινων δανείων, αντιμετωπίζεται και το ζήτημα της αναβαλλόμενης φορολογίας (DTC).</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>