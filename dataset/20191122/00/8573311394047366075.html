<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/mybusiness/news-mybusiness/2019/11/22/tampon-tax-riduzione-iva-sugli-assorbenti-gender-gap"/>
    <meta property="og:site_name" content="VANITY FAIR"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Tampon tax: il ciclo non è un lusso"/>
    <meta property="og:description" content="L’abbassamento dell’aliquota Iva per i prodotti mestruali è ancora in discussione. Intanto l’Italia è tra i 10 Paesi peggiori in Ue per la cosiddetta «Tampon tax»"/>
  </head>
  <body>
    <article>
      <h1>Tampon tax: il ciclo non è un lusso</h1>
      <address><time datetime="2019-11-22T00:00:00+00:00">22 Nov 2019</time> by <a rel="author" href="https://www.vanityfair.it/author/redazionemybusiness" target="_blank">Redazione MyBusiness</a></address>
      <p>
        <b>L’abbassamento dell’aliquota Iva per i prodotti mestruali è ancora in discussione. Intanto l’Italia è tra i 10 Paesi peggiori in Ue per la cosiddetta «Tampon tax»</b>
      </p>
      <p>E prima sì, e poi no, poi qualcuno dice «forse» mentre qualcun altro dice «mai»: così il dibattito sulla <b>tampon tax</b> continua imperterrito. La speranza è che con il <b>decreto fiscale</b> collegato alla <b>Legge di Bilancio 2020</b> i <b>prodotti di igiene intima femminile</b> vengano inseriti tra quelli tassati con l’IVA ridotta al <b>10%</b>, come promosso dall’ex presidente della Camera Laura Boldrini, o, addirittura, al<b> 5%</b> come vorrebbero i Cinquestelle (purché si adottino assorbenti biodegradabili). Oggi per la cronaca è al 22%, come quella applicata sui beni di lusso.</p>
      <p>Il primo Paese nel mondo ad abbassare il prezzo finale degli assorbenti è stato il <b>Kenya</b>, che da quindici anni ha cominciato a diminuirne la tassazione e dal 2011 ha messo in piedi un progetto per la distribuzione gratuita nelle scuole. Nel 2015 anche il <b>Canada</b> ha cancellato l’imposta sugli assorbenti, e così hanno fatto l’<b>India</b>, la <b>Giamaica</b>, il <b>Nicaragua</b>,<b> New York</b>, il<b> Maryland, il Massachusetts, il Minnesota, il New Jersey e la Pennsylvania</b>.</p>
      <p>Anche l’Europa, a onor del vero, sta facendo passi avanti per l’abolizione o almeno per la riduzione della <b>tampon tax</b>: pochi giorni fa la <b>Germania</b> si è adeguata alla riduzione dell’IVA sui prodotti mestruali, accodandosi a <b>Spagna</b>, <b>Francia</b>, <b>Regno Unito</b>, <b>Olanda</b>, <b>Belgio</b> e <b>Irlanda</b>. <b>Ma l’Italia manca ancora.</b> Peggio di noi, che siamo in 23esima posizione in <b>Europa</b> (su 28 Paesi appartenenti all’UE), solo la Finlandia (che applica l’IVA al 24%), la Svezia, la Croazia, la Danimarca (25%) e l’Ungheria (27%).</p>
      <p>Nel nostro Paese l’aliquota ordinaria sugli assorbenti è stata introdotta nel <b>1973</b> ed è cresciuta nel tempo dal 12 per cento fino alla quota odierna, appunto, del <b>22 per cento</b>.</p>
      <related>
        <h4>LEGGI ANCHE</h4>
        <a href="https://www.vanityfair.it/mybusiness/network/2019/10/26/arriva-plastic-tax-wwf-riciclo"/>
        <a href="https://www.vanityfair.it/mybusiness/news-mybusiness/2019/06/19/pagare-tasse-flat-tax"/>
      </related>
    </article>
  </body>
</html>