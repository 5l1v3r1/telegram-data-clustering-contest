<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/makale/3384038/adnan-oksuz/insanlarin-varligini-ask-goturur"/>
    <meta property="og:site_name" content="Milli Gazete"/>
    <meta property="article:published_time" content="2019-11-22T00:30:00+00:00"/>
    <meta property="og:title" content="İnsanların varlığını “aşk” götürür!"/>
    <meta property="og:description" content="Kulluğu bilmek, kusurlarımızı bilmektir."/>
  </head>
  <body>
    <article>
      <h1>İnsanların varlığını “aşk” götürür!</h1>
      <address><time datetime="2019-11-22T00:30:00+00:00">22 Nov 2019, 00:30</time> by <a rel="author" href="https://www.milligazete.com.tr/yazar/adnan-oksuz" target="_blank">Adnan Öksüz</a></address>
      <p>Kulluğu bilmek, kusurlarımızı bilmektir.</p>
      <p>* Kulluk, noksanlıktır, acziyettir.</p>
      <p>* Kişinin noksanını bilmesi gibi irfan olamaz.</p>
      <p>* Allah için birbirinizi sevin, Allah için konuşun.</p>
      <p>* Aşk insanı mahviyete düşürür-varlığından geçirir.</p>
      <p>* Varlığından kurtulan, ölmeden evvel ölüme erer.</p>
      <p>* İnsanların varlığını aşk götürür.</p>
      <p>* Aşkın sonu mahviyettir, mahviyetin sonu acziyettir.</p>
      <p>* Allah’a perde olan insanın cismidir. İnsanlarda batın azalar vardır.</p>
      <p>* Felekler dünyadan büyüktür.</p>
      <p>* Bu dünya âleminde insanlar alçalır, yükselir. Ahirette alçalma, yükselme olmaz.</p>
      <p>* İnsanlardaki ruh zat nurundandır.</p>
      <p>* Meleklerde sıfat nuru vardır.</p>
      <p>* Kabız halinde güzel şeyler düşünün-konuşun bu halden kurtulasınız.</p>
      <p>* Ayrılıktan büyük azap yoktur. “Firak-ı yar ile ahu enin ol”.</p>
      <p>* Derviş olmak için aşka düşmek lazım.</p>
      <p>* Arif ayık demektir. 24 saat Allah’ı “meşayihi” unutmayandır.</p>
      <p>* Teveccühte, Esma, Sıfat, Zat nurları tecelli eder.</p>
      <p>* Müntehide kalp âlemi açıktır. Kesir zikir bunlardadır.</p>
      <p>* Ruyetullah “Cemalullah” haktır.</p>
      <p>* Muhabbet, ihlâs, adap, teslim, tamam olmazsa hakikate geçilmez. Hakikate geçmeyende noksan sıfat olur. Hakikate geçende sertlikler olmaz.</p>
      <p>* Ahseni takvim de hakikate geçende olur.</p>
      <p>* Dervişlik, Hak için her şeyden geçmektir.</p>
      <p>* “Ben getirdim, ben götürdüm, ben yaptım” deme, sahibine teslim et.</p>
      <p>* Kalp âlemi açılınca müntehi olur.</p>
      <p>* Bizde irşat sohbetle olur, sohbette olur. Başka türlü olmaz. İrşattan mana müntehiye geçmektir.</p>
      <p>* Allah uzakta değil, içindedir.</p>
      <p>* Zenginliği istemiyek, fakirlikten de korkak!</p>
      <p>* Allah yanılmış aldanmışlardan etmesin!</p>
      <p>* Allah sonumuzu hayır getirsin!</p>
      <p>* Vakar, insanlara yük olmamaktır. Çağrılmadık yere gidilmez.</p>
      <p>***</p>
      <p>Yukarıdaki özlü cümleler, Allah (c.c.) dostlarından merhum Abdurrahim Reyhan Efendi’ye ait.</p>
      <p>Abdurrahim Efendi başta olmak üzere Allah (c.c.) dostlarıyla alakalı daha geniş anekdotları, Hüsamettin Ertem’in kaleme aldığı, piyasaya yeni çıkan Dava Erleri isimli kitapta okuyabilirsiniz.</p>
      <p>(Kitap istemek için; Hüsamettin Ertem, 0537 8327724)</p>
      <h3>44 ÖNEMLİ İSİM</h3>
      <p>Milli Görüş kitabının da yazarı Hüsamettin Ertem tarafından kaleme alınan, Ravza Yayınları arasında çıkan Dava Erleri adlı kitapta yer alan 44 isimden bazıları şunlar;</p>
      <p>“Abdurrahim Reyhan, Ali Ulvi Kurucu, Bediüzzaman Said Nursi, Celalettin Ökten, Dede Paşa, Emin Saraç, Enver Baytan, Eşref Edip, Hızır Ali Muratoğlu, Mahir İz, Mahmut Sami Ramazanoğlu, Gönenli Mehmet Efendi, Mehmet Emin Er, Mehmet Zahit Kotku, Muhammed Raşit Erol, Mustafa Topbaş, Necip Fazıl Kısakürek, Osman Yüksel Serdengeçti, Ömer Nasuhi Bilmen, Sadrettin Yüksel, Sultan Baba, Süleyman Hilmi Tunahan, Bayburtlu Şaban Efendi, Bayram Ali Öztürk, Timurtaş Uçar, Tahir Büyükkörükçü…”</p>
      <h3>SİYASETİN DOĞASINA AYKIRI BİR DURUM!</h3>
      <p>Tartışmanın fitilini Sözcü gazetesi yazarı Rahmi Turan ateşledi. Başkent kulislerini sarsacak önemli bir iddiayı attı ortaya! Neydi o iddia; “Farklı bir plakalı araçla, gizlice Külliye’ye giren bir CHP’li Erdoğan’la görüştü ve Erdoğan bu kişiye, ‘Senin CHP Genel Başkanı olman gerekir’ dedi.”</p>
      <p>Yılların gazetecisi Rahmi Turan’ın iddiası bu!</p>
      <p>Birkaç gündür hemen her platformda bu konu konuşuluyor.</p>
      <p>Acaba o CHP’li isim kim?</p>
      <p>İddianın sahibi Rahmi Turan o CHP’li ismi açıklamayacağını ifade etti. Topu Beştepe’ye attı!</p>
      <p>Külliye çevresinden de şu ana kadar konuya ilişkin en küçük bir ima bile yok!</p>
      <p>Ama önemli bir açıklama CHP Genel Başkanı Kemal Kılıçdaroğlu’ndan geldi. Kılıçdaroğlu, FOX TV’de İsmail Küçükkaya ile Çalar Saat programına konuk oldu. Şu cümleleri manidar;</p>
      <p>“Ben şaşırmadım efendim. Doğrudur… Zaten CHP’yi nasıl dağıtırız, nasıl kendi içinde kavga çıkar diye çalışan ekipleri var. Defalarca söyledim. Arkadaşlarıma, partililere söyledim. Adamlar tutuldu paralar verildi biz bunları gayet iyi biliyoruz… Devletin en kilit noktalarında kişileri devreye soktuğunu biliyorum. İsim vermek istemiyorum ama herkes biliyor. Devleti bilen herkes anlar…”</p>
      <p>Siz de mi benzer duygulara sahipsiniz bilemiyorum ama benim anladığım şu; bu ismi Kılıçdaroğlu dâhil herkes biliyor ama açıklamak istemiyor! Son derece ilginç ve de dikkat çeken bir siyasi tartışmayla karşı karşıyayız!</p>
      <p>uuu</p>
      <p>Ancak asıl tartışılması gereken nokta şurası değil mi;</p>
      <p>Velev ki böyle bir görüşme yaşandı! Velev ki, Erdoğan bu esrarengiz CHP’liye, “Senin CHP Genel Başkanı olman gerekir” dedi. Peki, ama bu siyasetin doğasına aykırı bir durum değil midir? Bir başka parti genel başkanının desteğiyle CHP’ye nasıl genel başkan seçilecek, o isim? Eğer gerçekten varsa böyle bir görüşme!</p>
      <p>Sahi, siz nasıl düşünüyorsunuz?</p>
      <h3>HAYRET ETTİĞİM ŞEYLER; ŞEHİR SULARI NEDEN İÇİLMİYOR?</h3>
      <p>Yanlış hatırlamıyorsam, İstanbul Büyükşehir Belediye Başkanı Kadir Topbaş görevdeyken, şebeke suyunu içmiş ve İstanbul halkına, “Siz de içebilirsiniz!” tavsiyesinde bulunmuştu.</p>
      <p>Fakat hepimiz de biliyoruz ki İstanbul’da mecbur kalmadıkça musluk suyunu içen yok!</p>
      <p>Neden anlattım bunu?</p>
      <p>Geçenlerde bir program vesilesiyle serhat şehrimiz Edirne’ye gittim. Adet edindim; otel odasına girdiğim anda resepsiyon görevlisini arayarak, “Musluktan akan su içiliyor mu?” diye soruyorum. Aynı soruyu Edirne’de otel görevlisine sorduğumda aldığım cevap netti; “Olur mu beyefendi! Musluk suyu içilir mi, hiç!” Neden içilmez, niçin içilmiyor musluk suları?</p>
      <p>Bir zamanlar bu ülkede musluk suları içilirken şimdi neden içilmiyor, içilemiyor?</p>
      <p>Ben de bunu anlamış değilim… Varsa anlayan beri gelsin!</p>
      <figure>
        <img src="https://www.milligazete.com.tr/sites/71/uploads/2019/11/21/adnan-oksuz.jpg?"/>
      </figure>
      <related>
        <h4># YAZARIN DİĞER YAZILARI</h4>
        <a href="https://www.milligazete.com.tr/makale/3380646/adnan-oksuz/surekli-basin-karti"/>
        <a href="https://www.milligazete.com.tr/makale/3376883/adnan-oksuz/salonun-gozyaslarina-boguldugu-an"/>
        <a href="https://www.milligazete.com.tr/makale/3373104/adnan-oksuz/tyb-siir-soleninden-farkli-notlar"/>
        <a href="https://www.milligazete.com.tr/makale/3306089/adnan-oksuz/bin-yillik-gelenek"/>
        <a href="https://www.milligazete.com.tr/makale/3301671/adnan-oksuz/carpici-bir-yorum"/>
        <a href="https://www.milligazete.com.tr/yazar/adnan-oksuz"/>
      </related>
    </article>
  </body>
</html>