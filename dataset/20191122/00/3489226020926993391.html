<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/to-karfi-toy-tsipra-gia-endexomeno-prowrwn-eklogwn-to-2020"/>
    <meta property="og:site_name" content="Documento"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Το «καρφί» του Τσίπρα για ενδεχόμενο πρόωρων εκλογών το 2020 (Video)"/>
    <meta property="og:description" content="Τα σενάρια περί πρόωρων εκλογών μέσα στο 2020 που φέρεται να εξετάζει το Μέγαρο Μαξίμου σύμφωνα με δημοσιεύματα σχολίασε ο πρόεδρος του ΣΥΡΙΖΑ Αλέξης Τσίπρας κατά τη διάρκεια συζήτησης που είχε το βράδυ της Πέμπτης με πολίτες που συμμετείχαν στην ανοιχτή συνέλευση της Νίκαιας, προειδοποιώντας πως αυτό εάν ισχύει «γίνεται γιατί έχουν επίγνωση ότι έχουν κατασκευάσει μία επικοινωνιακή φούσκα»."/>
  </head>
  <body>
    <article>
      <h1>Το «καρφί» του Τσίπρα για ενδεχόμενο πρόωρων εκλογών το 2020 (Video)</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Newsroom</a></address>
      <h4>Τα σενάρια περί πρόωρων εκλογών μέσα στο 2020 που φέρεται να εξετάζει το Μέγαρο Μαξίμου σύμφωνα με δημοσιεύματα σχολίασε ο πρόεδρος του ΣΥΡΙΖΑ Αλέξης Τσίπρας κατά τη διάρκεια συζήτησης που είχε το βράδυ της Πέμπτης με πολίτες που συμμετείχαν στην ανοιχτή συνέλευση της Νίκαιας, προειδοποιώντας πως αυτό εάν ισχύει «γίνεται γιατί έχουν επίγνωση ότι έχουν κατασκευάσει μία επικοινωνιακή φούσκα».</h4>
      <p>Ο Αλέξης Τσίπρας σχολίασε τα σενάρια αυτά, αρχικά, με σκωπτικό τρόπο, χαρακτηρίζοντάς τα ως <b>«το σούπερ σχέδιο να μας αιφνιδιάσει» </b>και ως το σχέδιο που «θα ισοπεδώσει τον ΣΥΡΙΖΑ», το οποίο, όπως διαρρέεται από διάφορους κύκλους, περιλαμβάνει διπλές εκλογές τις οποίες υποτίθεται ότι θα κερδίσει και τις δύο, για να διαλύσει την απλή αναλογική.</p>
      <p>«Λοιπόν εγώ θέλω να πω ένα πράγμα. Δεν ξέρω αν ισχύει, αλλά αν ισχύει , αν ισχύουν αυτές οι σκέψεις δεν γίνονται γι αυτούς τους λόγους, αλλά γίνονται γιατί μάλλον οι άνθρωποι έχουν επίγνωση ότι έχουν κατασκευάσει μια φούσκα επικοινωνιακή», υπογράμμισε ο Αλέξης Τσίπρας.</p>
      <p><b>Διαβάστε επίσης:</b> <a href="https://www.documentonews.gr/article/tsipras-akraia-synthrhtikh-anikanh-kai-xediantroph-h-kybernhsh-mhtsotakh"><b>Τσίπρας: Ακραία συντηρητική, ανίκανη και ξεδιάντροπη η κυβέρνηση Μητσοτάκη</b></a></p>
      <p>Όπως εξήγησε αυτή η φούσκα «πουσάρεται από τα Μέσα Ενημέρωσης που τους στηρίζουν» και όπως «όλες οι φούσκες, όσο κι αν πουσάρονται, κάποια στιγμή σκάνε». Επισήμανε ότι με τον προϋπολογισμό που έχει καταθέσει η ΝΔ δεν θα πιάσει τους στόχους για την ανάπτυξη, για την οποία <b>ο Κυριάκος Μητσοτάκης υποσχόταν 4% και τώρα μετά βίας αγγίζει το 2,8%.</b> «Αυτό κάποια στιγμή θα βγει. Δεν θα βγει κατά την διάρκεια εκτέλεσης, θα βγει τον Απρίλη του 2021» σημείωσε.</p>
      <p>Επιπλέον στάθηκε στο γεγονός ότι μπορεί τα φιλοκυβερνητικά Μέσα να επικεντρώνονται στον δήθεν χαμό που επικρατεί στο εσωτερικό του ΣΥΡΙΖΑ, όμως ο πρωθυπουργός είναι αυτός που προσπαθεί να συνταιριάξει τις αντιφάσεις μέσα στο κόμμα του, γιατί όπως σημείωσε «εκεί έχουν τρία κόμματα στη συσκευασία του ενός». Και συμπλήρωσε λέγοντας: «Θέλουν να βγάλουν Πρόεδρο της Δημοκρατίας και κάνουν καλλιστεία. Ενώ είναι από την παράταξή τους ο Παυλόπουλος. <b>Κάνουν καλλιστεία για το ποιον Πρόεδρο θα προτείνουν».</b> Παράλληλα, σε αυτό το πλαίσιο, ενέταξε και την ισχυρή ακροδεξιά τάση που έχει αναδυθεί στο εσωτερικό της Νέας Δημοκρατίας περιγράφοντας την κατάσταση ως εξής: «Δώσαμε μια μάχη όλοι μας και νομίζω ιδίως εσείς εδώ στην Νίκαια και <b>νικήσαμε την Χρυσή Αυγή στο δικαστήριο</b>, με την ηρωική παρουσία της Μάγδας Φύσσα. Κι ενώ νικήσαμε την Χρυσή Αυγή στο δικαστήριο και στις εκλογές και βγήκε εκτός Βουλής η Χρυσή Αυγή, ξαφνικά βλέπουμε να έχουν γεμίσει τα κυβερνητικά και τα βουλευτικά έδρανα της κυβέρνησης με φωνές που αντηχούν και μοιάζουν με τις κραυγές της Χρυσής Αυγής. Και βλέπουμε να είναι συγκυβερνήτης η ακροδεξιά».</p>
      <p><b>Διαβάστε επίσης</b>: <a href="https://www.documentonews.gr/article/tsipras-gia-omogeneis-h-nd-toys-koroideyei-psilo-gazi"><b>Τσίπρας για ομογενείς: Η ΝΔ τους κοροϊδεύει ψιλό γαζί</b></a></p>
      <p>«Λοιπόν, όλα αυτά είναι αντιφάσεις», είπε, «μεγάλες αντιφάσεις. Κάποια στιγμή θα σκάσουν. Το ξέρουνε. Και λένε: «μήπως προλάβουμε αυτές τις αντιφάσεις να πάμε στην κάλπη;»”, ανέφερε. Έτσι, συνεχίζοντας τη συζήτηση με τους πολίτες ο Αλέξης Τσίπρας ξεκαθάρισε: “Τους λέμε: Μια παροιμία έχει ο λαός της νύχτας τα καμώματα τα βλέπει η νύχτα και γελά. Εμείς τους λέμε να το τολμήσουνε. Ας το τολμήσουν αλλά αν τελικά το τολμήσουν αυτό, ξέρετε τι θα γίνει; Θα γίνει το εξής οξύμωρο. Αυτοί οι οποίοι είχαν ενορχηστρώσει, είχαν σχεδιάσει και περίμεναν να υλοποιήσουν την στρατηγική της παρένθεσης τελικά θα είναι αυτοί οι ίδιοι οι οποίοι θα υλοποιήσουν όχι την αριστερή παρένθεση αλλά την δεξιά παρένθεση. Αυτό θα κάνουν».</p>
      <figure>
        <iframe src="https://www.youtube.com/embed/L7uquu95NSg" width="480" height="270" data-service="Youtube" scrolling="no"/>
      </figure>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>