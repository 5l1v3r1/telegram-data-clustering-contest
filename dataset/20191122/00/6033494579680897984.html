<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/w-opolu-maja-byc-autobusy-elektryczne-miasto-uzyskalo-dofinansowanie-do-zakupu-pieciu-takich-pojazdow/ar/c4-14600279"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="W Opolu mają być autobusy elektryczne. Miasto uzyskało dofinansowanie do zakupu pięciu takich pojazdów"/>
    <meta property="og:description" content="Stolica regionu znalazła się w gronie kilkunastu miast oraz miejskich spółek, które otrzymały centralne wsparcie na elektryfikację linii autobusowych. W przypadku Opola chodzi o zakup pięciu pojazdów, które będą jeździły na linii nr 25."/>
  </head>
  <body>
    <article>
      <h1>W Opolu mają być autobusy elektryczne. Miasto uzyskało dofinansowanie do zakupu pięciu takich pojazdów</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Piotr Guzik</a></address>
      <ul>
        <li>
          <a href="https://nto.pl/">Nowa Trybuna Opolska</a>
        </li>
        <li>
          <a href="https://nto.pl/motofakty/">Motofakty</a>
        </li>
        <li>
          <a href="https://nto.pl/motofakty/aktualnosci/">Aktualności</a>
        </li>
      </ul>
      <h3>W Opolu mają być autobusy elektryczne. Miasto uzyskało dofinansowanie do zakupu pięciu takich pojazdów</h3>
      <figure>
        <img src="https://d-pt.ppstatic.pl/kadry/k/r/1/2c/f3/5d0e1df9e6c1d_icon.jpg"/>
      </figure>
      <p>22.11.2019Zaktualizowano 22.11.2019</p>
      <p>
        <b>Stolica regionu znalazła się w gronie kilkunastu miast oraz miejskich spółek, które otrzymały centralne wsparcie na elektryfikację linii autobusowych. W przypadku Opola chodzi o zakup pięciu pojazdów, które będą jeździły na linii nr 25.</b>
      </p>
      <p>Wniosek o dofinansowanie kwotą około 14 mln zł projektu o wartego ponad 20 mln zł miasto złożyło do Centrum Unijnych Projektów Transportowych na początku roku. W puli krajowej było około 300 mln zł na dofinansowania.</p>
      <p>- Wymogi konkursu są takie, że trzeba wskazać konkretną linię do „zelektryfikowania”. Wybraliśmy linię nr 25, która kursuje pomiędzy pętlami na ulicach Prószkowskiej i Pużaka – zapowiadał wtedy Tomasz Zawadzki, naczelnik wydziału transportu w opolskim ratuszu.</p>
      <p>Projekt miasta zakłada, że na pętli przy ul. Prószkowskiej powstanie stacja szybkiego ładowania autobusów. Stanowiska do ładowania powstaną też na terenie zajezdni przy ul. Luboszyckiej. Ta druga ma odpowiednie przyłącza, powstałe przy okazji modernizacji obiektu. Natomiast do pętli na wysokości drugiego kampusu Politechniki Opolskiej takie przyłącze trzeba byłoby jeszcze doprowadzić.</p>
      <blockquote>CUPT ogłosił właśnie wyniki naboru. Projekt Opola zajął 2. miejsce. Lepszy był tylko ten zgłoszony przez Szczecin. Dofinansowanie przyznano łącznie kilkunastu miastom oraz miejskim spółkom transportowym.</blockquote>
      <p>- Bardzo cieszymy się z tego rozstrzygnięcia. To potwierdzenie sprawności Opola w pozyskiwaniu pieniędzy zewnętrznych i kolejny oręż w walce o czystsze powietrze w mieście – mówi Katarzyna Oborska-Marciniak, rzecznik ratusza.</p>
      <p>- Pięć nowoczesnych pojazdów elektrycznych będzie dopełnieniem 61 fabrycznie nowych pojazdów, jakie w ostatnim czasie pojawiły się w taborze Miejskiego Zakładu Komunikacyjnego. Nie wykluczamy, że z czasem będziemy dążyli do zakupu kolejnych autobusów elektrycznych – stwierdza.</p>
      <p>Kiedy autobusy elektryczne pojawią się na ulicach Opola. Wszystko wskazuje na to, że trzeba będzie jeszcze na nie poczekać. Obecnie czas oczekiwania na dostawę pojazdu tego typu to rok. Mając na uwadze, że kilkanaście ośrodków, które otrzymało wsparcie z CUPT, ogłosi przetargi mniej więcej w tym samym czasie, co Opole, czas oczekiwania może się wydłużyć nawet do dwóch lat.</p>
    </article>
  </body>
</html>