<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914742"/>
    <meta property="og:site_name" content="Dnevnik"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Katalonsko osamosvajanje v ruski režiji?"/>
    <meta property="og:description" content="Na prvi strani El Paisa, enega osrednjih španskih časopisov, je bil včeraj objavljen članek z bombastičnim naslovom Odkrita elitna enota ruske obveščevalne službe v Kataloniji, ki namiguje na rusko podporo osamosvojitvenemu procesu Kataloncev."/>
  </head>
  <body>
    <article>
      <h1>Katalonsko osamosvajanje v ruski režiji?</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Simon Tecco</a></address>
      <p>
        <b>Na prvi strani El Paisa, enega osrednjih španskih časopisov, je bil včeraj objavljen članek z bombastičnim naslovom Odkrita elitna enota ruske obveščevalne službe v Kataloniji, ki namiguje na rusko podporo osamosvojitvenemu procesu Kataloncev.</b>
      </p>
      <p>Po pisanju časnika poteka pri španskem nacionalnem kazenskem in upravnem sodišču (<i>Audiencia Nacional</i>), ki se ukvarja s posebnimi primeri, preiskava aktivnosti posebne skupine ruskih vohunov v Kataloniji, ki so »specializirani za destabilizacijo Evrope«. Šlo naj bi za tajno preiskavo, ki jo vodi sodnik Manuel Garcia - Castellon proti elitni vojaški skupini, imenovani enota 29155, ta naj bi bila sestavni del ruskega glavnega obveščevalnega direktorata oziroma uprave, bolj znane po kratici GRU. Avtorja članka Oscar Lopez - Fonseca in Fernando J. Perez, sta sklicujoč se na vire iz pravosodja in policijskih vrst zapisala, da pri preiskovanju sodeluje tudi španska protiteroristična obveščevalna uprava nacionalne policije.</p>
      <p>Poleg tega omenjata, da vodi sodnik Castellon med drugim tudi preiskavo proti pripadnikom dveh »nasilnih nacionalističnih skupin«. To se nanaša na devet članov odbora za obrambo republike (CDR), ki so bili aretirani septembra, in gibanja Demokratični cunami. Slednje je bilo zelo dejavno v protestnih shodih v Kataloniji zaradi sodbe, izrečene 14. oktobra proti deveterici katalonskih politikov. Povezave med obema primeroma, ki jih preiskuje sodnik Castellon, njuni viri menda niso potrdili. Kljub temu se po navedbah članka preiskuje morebiten ruski poskus destabilizacije Katalonije, saj naj bi bila naloga ruske elitne vojaške obveščevalne enote povzročanje težav v evropskih državah. To informacijo povzemata po reportaži, objavljeni oktobra v ameriškem časniku New York Times, ki vohunsko rusko enoto 29155 povezuje s sejanjem nemira v Moldaviji, poskusom umora bolgarskega poslovneža leta 2015, neuspelim državnim udarom leta 2016 v Črni gori proti Milu Đukanoviću ter lanskoletnim poskusom umora nekdanjega ruskega agenta Sergeja Skripala v Londonu.</p>
      <h3>Zaskrbljenost nemških tajnih služb</h3>
      <p>V povezavi s Katalonijo se pisca članka v El Paisu sklicujeta na britanski digitalni časopis Bellingcat, ki je februarja objavil razna uradna poročila in dokumente ruskih tajnih služb. Iz njih naj bi bilo razvidno, da je ruski obveščevalni vojaški častnik, pripadnik enote GRU, s pravim imenom Denis Sergejev, dvakrat pod lažnim imenom Sergej Fedotov obiskal Barcelono. Prvič naj bi prišel 5. novembra 2016 in ostal šest dni, drugič naj bi katalonsko prestolnico obiskal 29. septembra 2017, to je dva dni pred referendumom o samostojnosti Katalonije, ki je bil 1. oktobra. Iz Barcelone naj bi odpotoval nazaj v Moskvo 9. oktobra. O drugih podobnih obiskih ni nobenih podatkov.</p>
      <p>V El Paisu objavljen članek, ki so ga povzeli domala vsi španski mediji, omenja tudi zaskrbljenost nemških tajnih služb zaradi morebitnega ruskega vmešavanja v katalonsko krizo. Navaja, da so maja nemške tajne službe, potem ko so prejele zelo verjetne in prepričljive informacije od evropskih kolegov, izrazile zaskrbljenost zaradi ruske podpore neodvisnosti Katalonije. Predsednik zveznega nemškega urada za zaščito ustave Hans-Georg Massen je pred časom javno povedal svoje mnenje, da » skuša Rusija s tajnimi operacijami vplivati na javno mnenje s pomočjo skrajne in radikalne organizacije. (…) V primeru katalonskih separatistov podpirajo njihove težnje s propagandnimi aktivnostmi.« Avtorja članka nista podala nobenega prepričljivejšega podatka o tem. Iz njunega pisanja je jasno le, da sodnik Castellon preiskuje morebitno delovanje ruskih obveščevalnih služb v Kataloniji, pri čemer ni ravno korektno povezovanje s preiskavo katalonskih skupin protestnikov, ki jih poskušajo tožiti za terorizem.</p>
      <p>Vtis je, da je namen članka nekaj drugega. Lahko bi šlo za dodatno kriminalizacijo katalonskih osamosvojitvenih teženj ali pa za pomoč pri oživljanju »klinično mrtvega pakta Nato«. Kdo ve.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914807/svet/alfred-bosch-prepricani-smo-da-bi-zmagali"/>
        <a href="https://www.dnevnik.si/1042914212/svet/katalonski-zunanji-minister-slovenijo-pozval-k-podpori-dialogu-s-spanijo"/>
        <a href="https://www.dnevnik.si/1042914098/mnenja/odprta-stran/pedro-sanchez-je-del-problema"/>
        <a href="https://www.dnevnik.si/1042914100/mnenja/odprta-stran/kaj-bi-moral-povedati-spanski-premier-pa-ni"/>
      </related>
    </article>
  </body>
</html>