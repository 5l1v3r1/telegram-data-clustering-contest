<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alon.hu/orszagos-hirek/2019/11/kviz-csaladi-nyomozas-mozi-nyilt-napot-tart-az-orszagos-szechenyi-konyvtar"/>
    <meta property="og:site_name" content="ALON"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Kvíz, családi nyomozás, mozi - Nyílt napot tart az Országos Széchényi Könyvtár"/>
    <meta property="og:description" content="Nyitott könyv - Nyílt nap az Országos Széchényi Könyvtárban."/>
  </head>
  <body>
    <article>
      <h1>Kvíz, családi nyomozás, mozi - Nyílt napot tart az Országos Széchényi Könyvtár</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>
        <b>Nyitott könyv - Nyílt nap az Országos Széchényi Könyvtárban.</b>
      </p>
      <p>
        <b>Kvíz, családi nyomozás, mozi, raktártúra és látványdigitalizálás is várja az Országos Széchényi Könyvtár (OSZK) Nyitott könyv címen meghirdetetett, szombati nyílt napjának látogatóit.</b>
      </p>
      <p>Az Országos Széchényi Könyvtár a legrégebbi magyar kulturális intézmény, amely november 25-én már alapításának 217. évfordulóját ünnepli. A születésnaphoz kapcsolódóan az intézmény minden évben nyílt napot tart, amikor nemcsak a könyveit mutatja meg, hanem kulisszatitkokat is - mondta el az M1 aktuális csatornán Antalffy Péter, az OSZK osztályvezetője.</p>
      <p>Mint hozzátette, az OSZK óriási raktárrendszerrel rendelkezik, és tele van olyan kincsekkel, amelyeket ritkán láthat a nagyközönség.</p>
      <p>Tudni kell, hogy itt minden megvan: a nemzeti könyvtár 10-13 millió dokumentumot őriz - ezzel a legnagyobb magyar közgyűjtemény -, de nem csak könyveket. Itt elérhető az összes magyar periodika, plakátok, szórólapok, száz évvel ezelőtti esküvői meghívók, kódexek, kéziratok és költők hagyatékai is - sorolta a szakember.</p>
      <p>Antalffy Péter elmondása szerint az idei nyílt nap két témára fókuszál: az egyik a Széchényi család és Széchényi Ferenc története, erről szól többek között a Széchényi-kód című interaktív játék, amely tulajdonképpen egy egész épületet behálózó nyomozás. A Széchényiek játékban című kiállítással nemcsak a család tagjaival ismerkedhetnek meg a résztvevők, de értékes nyeremények is gazdára találnak, a díszteremben pedig levetítik a Vadonvilág - Gróf Széchenyi Zsigmond nyomában című filmet.</p>
      <p>A délutáni program Ady Endre örökségének jegyében zajlik: az idei Ady-emlékévhez kapcsolódva a költőhöz kötődő kvízzel és "Minden láng csak részekben lobban" - Ady és a csonka Hold címmel egy vetítéssel egybekötött beszélgetéssel is készülnek szombaton - mondta az OSZK munkatársa.</p>
    </article>
  </body>
</html>