<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/radnicki-bez-melega-i-jirke-na-zvezdu/343121"/>
    <meta property="og:site_name" content="MozzartSport"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Radnički bez Melega i Jirke na Zvezdu"/>
    <meta property="og:description" content="Kosanović veruje u uspeh"/>
  </head>
  <body>
    <article>
      <h1>Radnički bez Melega i Jirke na Zvezdu</h1>
      <h2>Kosanović veruje u uspeh</h2>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>Radnički samo na trenutke podseća na ekipu iz prošle sezone, ali Nišlije u sutrašnjem duelu protiv Crvene zvezde (16 časova) imaju šansu da pokažu da su zreli za evropsku scenu. Prošle sezone na Čairu je bilo 2:2, sigurni smo da Milorad Kosanović ne bi imao ništa protiv da se sličan ishod ponovi.<br/><b>„Mislim da je dobro što nam posle ove reprezentativne pauze dolazi baš Crvena zvezda, koja treba da nas probudi i motiviše da u nastavak prvenstva uđemo na bolji način nego što smo to radili do pauze. Nadam se da će tako i biti zato što postoje svi preduslovi. Momci su dobro radili u poslednje dve sedmice, dobro su se spremili, dobro izgledaju i željni su da pokažu koliko vrede u ovom momentu i koliko mogu protiv Crvene zvezde. Utakmicu čekamo u odličnom raspoloženju, bez nekih velikih opterećenja, ali ipak koncentrisani da damo maksimum i probamo da ostvarimo dobar rezultat. Ne opterećujemo se sa tim ko će igrati za Zvezdu. Ja ne znam koji će oni sastav izvesti ovde u Nišu, ali to nije bitno jer oni imaju nekoliko kvalitetnih postava. Zvezda će igrati na svoj način, sigurno će tražiti pobedu, ali mi ne treba da se opterećujemo sa njima već da odigramo na način koji će nam doneti željeni rezultat“,</b> rekao je Kosanović.</p>
      <p>Iskusni stručnjak se osvrnuo na kadrovske probleme i status Jirke i Melega, dvojice pozajmljenih Zvezdinih igrača.<br/>„<b>Ne mogu da računam na četvoricu igrača. To su povređeni Saša Stojanović, Lazar Đorđević koji ima kartone, kao i dvojica pozajmljenih fudbalera Crvene zvezde Erik Jirka i Dejan Meleg. Ostali su zdravi i spremni da igraju, što je odličan podatak kada se uzme u obrzir da smo nedavno imali velikih problema sa virusom“.</b></p>
      <p>Radnički od duela sa Crvenom zvezdom ulazi u seriju od pet teških utakmica.<br/><b>„Mi smo zbog virusa odložili meč sa Proleterom, ali nas taj susret u Novom Sadu sada čeka na kraju ovog ciklusa. Posle Zvezde idemo u Ivanjicu, pa gostujemo Voždovcu, a onda nam dolazi Mladost iz Lučana. Težak i zgusnut raspored je pred nama i zato sam i rekao da je dobro što prvo igramo sa Zvezdom, jer vidim po igračima da su svi motivisani i nemaju nikakav strah. Svi žele da tu utakmicu odigraju najbolje što mogu, da se dokažu protiv jakog protivnika i da dosegnu formu koja će nas do zimske pauze vratiti na poziciju koju želimo na tabeli“,</b> zaključio je Kosanović.</p>
      <p>(Foto crvenazvezdafk.com, Nikola Mitić)</p>
      <figure>
        <img src="https://mozzartsport.com/upload/CKEditor/01.05.2019/slllavvee/Dragan-Stojkovic%CC%81-Piksi-1080x1080.jpg"/>
      </figure>
    </article>
  </body>
</html>