<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/turkiye/esnaf-anne-ile-cocuklarini-kamyonet-altinda-kalmaktan-kurtardi-/1653203"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Esnaf, anne ile çocuklarını kamyonet altında kalmaktan kurtardı"/>
    <meta property="og:description" content="İstanbul Kağıthane'de anne ile çocuklarını freni boşalan kamyonetin altında kalmaktan esnafın dikkati kurtardı."/>
  </head>
  <body>
    <article>
      <h1>Esnaf, anne ile çocuklarını kamyonet altında kalmaktan kurtardı</h1>
      <h2>İstanbul Kağıthane'de anne ile çocuklarını freni boşalan kamyonetin altında kalmaktan esnafın dikkati kurtardı.</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">Hikmet Faruk Başer  </a></address>
      <h4>İstanbul</h4>
      <p>İstanbul'un <b>Kağıthane</b> ilçesindeki Seyrantepe Mahallesi Çetin Sokak'ta freni boşalan 34 EN 4033 plakalı <b>çekici kamyonet</b>, yokuş aşağıya kaymaya başladı. Kamyonetin kaydığını gören esnaf, dükkanından çıkarak yolda yürüyen anne ile 2 çocuğu kolundan çekti. Bu sırada duvara çarpan kamyonetin altında 7 yaşındaki kız çocuğu sıkıştı. </p>
      <p>Kazayı gören çevredekiler kamyonetin altındaki çocuğu çıkararak dükkanın içerisine aldı.</p>
      <p>Çevredekilerin ihbarı üzerine olay yerine polis ve sağlık ekipleri geldi.</p>
      <p>Sağlık ekipleri, ilk müdahalenin ardından yaralanan kız çocuğunu Okmeydanı Eğitim ve Araştırma Hastanesine kaldırdı.</p>
      <p>Kız çocuğunun sağlık durumunun iyi olduğu öğrenilirken olayla ilgili kamyonet sürücüsü gözaltına alındı.</p>
      <figure>
        <img src="https://www.aa.com.tr/uploads/userFiles/40b5e6df-807a-4c96-8fee-5e91cbea23a3/2019%2FEkim%2Fesnaf.jpg"/>
      </figure>
      <h3>''3 tane can kurtardım''</h3>
      <p><b>Esnaf</b> Sadettin Gürbüz, gazetecilere yaptığı açıklamada, kamyonetin freni boşalarak aşağıya doğru kaydığını gördüğünü söyledi.</p>
      <p>Olayı görünce hemen aileye bağırdığını belirten Gürbüz, şöyle devam etti:</p>
      <p>''Sizi öldürecek kaçın, dedim ama kadın duymadı beni. Ben de fırlayarak üçünü birden ittim. Ama kız çocuğu kamyonet altında kaldı. Çocuk 'Amca beni kurtar.' diyordu. Kamyonu tek başıma kaldırmaya çalıştım. 3 can kurtardım. Allah bana onları kurtarmayı nasip etti. Çok gururluyum. Biraz ağrım var ama olsun. Ben de gittim hastaneye film çektirdim, bir şeyim yok. O çocuğun gözündeki o ışığı görmek gerçekten parayla pulla alınamaz.''</p>
      <p>Ayrıca olay anı ve sonrası dükkanın güvenlik kameralarına yansıdı. Kayıtlarda, dükkan sahibinin aileyi kurtarmak için çabası ve sonrasında yaşananlar görülüyor.</p>
      <related>
        <a href="https://www.aa.com.tr/tr/turkiye/esnaf-anne-ile-cocuklarini-kamyonet-altinda-kalmaktan-kurtardi-/1653203"/>
        <a href="https://www.aa.com.tr/tr/yasam/kaynak-ustasi-seyda-kanseri-yendi/1652713"/>
        <a href="https://www.aa.com.tr/tr/yasam/kirsehirde-sertifikali-ahiler-yetistirilecek/1647833"/>
        <a href="https://www.aa.com.tr/tr/yasam/umkenin-kadin-kahramanlari/1646211"/>
        <a href="https://www.aa.com.tr/tr/yasam/50-ulkede-siddet-goren-kadinlarin-hikayesi-fotograf-karelerinde/1642540"/>
      </related>
    </article>
  </body>
</html>