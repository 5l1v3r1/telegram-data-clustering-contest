<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774275,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="סופטבנק שוקלת לקצץ בתוכנית החילוץ ל-WeWork, התשלום לנוימן ייחתך"/>
    <meta property="og:description" content="לפי בלומברג, החברה היפנית שוקלת לחתוך את רכישת המניות בסך 3 מיליארד דולר במסגרת תוכנית החילוץ לנוכח התקוממות בכירים ועובדים על תנאי התשלום למייסד חברת חללי העבודה המשותפים במסגרת הסכם הפרישה שלו; אם כך יהיה, לא יקבל נוימן את מלוא הסכום עליו סוכם - 1.7 מיליארד דולר"/>
  </head>
  <body>
    <article>
      <h1>סופטבנק שוקלת לקצץ בתוכנית החילוץ ל-WeWork, התשלום לנוימן ייחתך</h1>
      <h2>לפי בלומברג, החברה היפנית שוקלת לחתוך את רכישת המניות בסך 3 מיליארד דולר במסגרת תוכנית החילוץ לנוכח התקוממות בכירים ועובדים על תנאי התשלום למייסד חברת חללי העבודה המשותפים במסגרת הסכם הפרישה שלו; אם כך יהיה, לא יקבל נוימן את מלוא הסכום עליו סוכם - 1.7 מיליארד דולר</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">שירות כלכליסט</a></address>
      <p>חברת סופטבנק שוקלת לחתוך את התשלום בסך 1.7 מיליארד דולר למנכ"ל WeWork לשעבר, אדם נוימן, שנאלץ לפרוש מהחברה - כך מדווחת סוכנות הידיעות בלומברג. זאת במסגרת כוונתה לקצץ <a href="https://www.calcalist.co.il/markets/articles/0,7340,L-3772191,00.html">ברכישת המניות במסגרת ההסכם בסך 9.5 מיליארד דולר שנועד לחלץ</a> את חברת חללי העבודה המשותפים שנקלעה להפסדי עתק. זאת בשעה שהחברה היפנית נאלצת לבצע קיצוצים משמעותיים ב-WeWork, ובכירים ועובדים בה מתקוממים על היקף התשלום לנוימן.</p>
      <p>לפי ההסכם במסגרתו אמורה סופטבנק להגיע להחזקות בהיקף של 80% בחברה, נוימן שייסד את WeWork אמור למכור מניות בסך 970 מיליון דולר לחברה היפנית, לקבל קו אשראי בסך 500 מיליון דולר כדי לכסות את חובותיו האישיים ולקבל דמי יעוץ של 185 מיליון דולר למשך ארבע שנים. בסך הכל אמורה סופטבנק לרכוש מניות בסך 3 מיליארד דולר מ-WeWork, ובכיריה שוקלים עתה כאמור את היקף הרכישה. בנוסף כוללת התוכנית מימון מחדש בסך 5 מיליארד דולר והזרמת 1.5 מיליארד דולר עליה התחייבה בעבר.</p>
      <figure>
        <img src="https://images1.calcalist.co.il/PicServer3/2019/09/25/937803/16_l.jpg"/>
        <figcaption>אדם נוימן <br/>צילום: גטי אימג'ס</figcaption>
      </figure>
      <p>במקביל, סופטבנק מנהלת שיחות עם הבנקים לעסקת מימון של 2.8 מיליארד דולר לרכישת המניות וקו האשראי. עם זאת, שניים מהבנקים המממנים המרכזיים שלה - MUFG ו-Sumitomo Mitsui - קוראים לסופטבנק לחתוך בהוצאות ולמכור נכסים במקום ללוות כספים נוספים. כך לפי העיתון ניקיי השבוע.</p>
      <p><a href="https://www.calcalist.co.il/internet/articles/0,7340,L-3774222,00.html">בתוך כך השבוע פיטרה חברת חללי העבודה</a> המשותפים 2,400 מעובדיה - כ-20% מכלל כוח האדם העולמי שלה. עובדת לשעבר של WeWork <a href="https://www.calcalist.co.il/markets/articles/0,7340,L-3773347,00.html">הגישת תביעה נגד העסקה שנחתמה עם נוימן,</a> כשלטענתה דמי היעוץ הם "בלתי מובנים" לנוכח ביטול ההנפקה המתוכננת של החברה וקריסת שוויה במהלך כהונתו של האחרון.</p>
      <p>במידה שסופטבנק תחתוך מהצעת רכש המניות, תוכל WeWork לנקוט בהליכים משפטיים. עם זאת, טרם הוחלט אם כך תעשה החברה היפנית וייתכן שתמשיך בהצעה המקורית.</p>
      <p>מייסד סופטבנק, המיליארדר מאסיושי סון, הודה בחודש שעבר שהשווי שניתן ל-Wework (עמד עד לפני כמה חודשים על 47 מיליארד דולר) היה מוגזם. הוא אמר כי פנה ליעוץ משפטי לראות האם ניתן יהיה לבטל את העברת המזומן בסך 1.5 מיליארד דולר ל-WeWork, אך נמסר לו שלא ניתן לעשות זאת. במקום זאת הוא העדיף לרכוש עוד מניות במחיר במוזל.</p>
    </article>
  </body>
</html>