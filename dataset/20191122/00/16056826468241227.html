<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200502"/>
    <meta property="og:site_name" content="মানবজমিন"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="বলিভিয়ায় আন্দোলনে নিহতের সংখ্যা বেড়ে ২৯, কফিন নিয়ে বিক্ষোভ"/>
    <meta property="og:description" content="বিতর্কিত অন্তর্বর্তীকালীন সরকারের বিরুদ্ধে উত্তাল হয়ে উঠেছে বলিভিয়া। সাবেক প্রেসিডেন্ট ইভো মোরালেসের পদত্যাগের পর দেশটিতে নিহত হয়েছেন অন্তত ২৯ আন্দোলনকারী। বৃহসপতিবার রাজধানী লাপাজে নিহত ব্যক্তিদের বেশ কয়েকটি কফিন কাঁধে নিয়ে আন্দোলন করেছেন আন্দোলনকারীরা। আন্তর্জাতিক গণমাধ্যমগুলোতে ইতিমধ্যে সাড়া ফেলেছে ওই আন্দোলনের খবর। বৃহসপতিবারের ওই আন্দোলনে টিয়ার গ্যাস মেরে বাঁধা দেয়ার চেষ্টা চালায় বলিভিয়ার নিরাপত্তা বাহিনীর সদস্যরা। তারা দেশটির অন্তর্বর্তীকালীন প্রেসিডেন্ট জিনাইন আনেজের সরকারের উৎখাত চায়। এসময় তারা প্রেসিডেন্টের বাসভবনে প্রবেশের চেষ্টা চালায় বলে জানিয়েছে বার্তা সংস্থা রয়টার্স। এর আগে প্রেসিডেন্ট আনেজ ছিলেন বিরোধী দলের একজন সিনেটর। সাবেক প্রেসিডেন্ট ইভো মোরালেস নির্বাচনে জয়ী হওয়ার পর সেনাবাহিনীর চাপে ক্ষমতা ছাড়তে বাধ্য হন। এই সুযোগে নিজেকে অন্তর্বর্তীকালীন প্রেসিডেন্ট ঘোষণা করেন আনেজ। এ নিয়ে দেশটিতে গত কয়েকদিন ধরে চলছে বড় ধরণের আন্দোলন। এর আগে গত ২০ অক্টোবর সাধারণ নির্বাচনে ভ্থমিধস জয় পেয়েছিলেন বামপন্থী মোরালেস। তবে ওই নির্বাচনকে প্রশ্নবিদ্ধ বলে আখ্যায়িত করেছে দেশটির বিরোধীদল। এরপর বলিভিয়ার সেনাবাহিনী ইভো…"/>
  </head>
  <body>
    <article>
      <h1>বলিভিয়ায় আন্দোলনে নিহতের সংখ্যা বেড়ে ২৯, কফিন নিয়ে বিক্ষোভ</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">মানবজমিন ডেস্ক</a></address>
      <p>বিতর্কিত অন্তর্বর্তীকালীন সরকারের বিরুদ্ধে উত্তাল হয়ে উঠেছে বলিভিয়া। সাবেক প্রেসিডেন্ট ইভো মোরালেসের পদত্যাগের পর দেশটিতে নিহত হয়েছেন অন্তত ২৯ আন্দোলনকারী। বৃহসপতিবার রাজধানী লাপাজে নিহত ব্যক্তিদের বেশ কয়েকটি কফিন কাঁধে নিয়ে আন্দোলন করেছেন আন্দোলনকারীরা। আন্তর্জাতিক গণমাধ্যমগুলোতে ইতিমধ্যে সাড়া ফেলেছে ওই আন্দোলনের খবর।</p>
      <p>বৃহসপতিবারের ওই আন্দোলনে টিয়ার গ্যাস মেরে বাঁধা দেয়ার চেষ্টা চালায় বলিভিয়ার নিরাপত্তা বাহিনীর সদস্যরা। তারা দেশটির অন্তর্বর্তীকালীন প্রেসিডেন্ট জিনাইন আনেজের সরকারের উৎখাত চায়। এসময় তারা প্রেসিডেন্টের বাসভবনে প্রবেশের চেষ্টা চালায় বলে জানিয়েছে বার্তা সংস্থা রয়টার্স। এর আগে প্রেসিডেন্ট আনেজ ছিলেন বিরোধী দলের একজন সিনেটর।</p>
      <p>সাবেক প্রেসিডেন্ট ইভো মোরালেস নির্বাচনে জয়ী হওয়ার পর সেনাবাহিনীর চাপে ক্ষমতা ছাড়তে বাধ্য হন। এই সুযোগে নিজেকে অন্তর্বর্তীকালীন প্রেসিডেন্ট ঘোষণা করেন আনেজ। এ নিয়ে দেশটিতে গত কয়েকদিন ধরে চলছে বড় ধরণের আন্দোলন।</p>
      <p>এর আগে গত ২০ অক্টোবর সাধারণ নির্বাচনে ভ্থমিধস জয় পেয়েছিলেন বামপন্থী মোরালেস। তবে ওই নির্বাচনকে প্রশ্নবিদ্ধ বলে আখ্যায়িত করেছে দেশটির বিরোধীদল। এরপর বলিভিয়ার সেনাবাহিনী ইভো মোরালেসকে পদত্যাগে চাপ দিলে তিনি পদত্যাগ করে নতুন নির্বাচনের ঘোষণা দেন। বর্তমানে তিনি মেক্সিকোতে রাজনৈতিক আশ্রয়ে রয়েছেন। তবে তাকে ছাড়াই তার দল মুভমেন্ট ফর সোশ্যালিজম পার্টি নতুন করে লড়াইয়ের ঘোষণা দিয়েছে। দলটির আইনপ্রনেতারা আগামি নির্বাচনে লড়ার জন্য একমত হয়েছেন।</p>
      <p>এই বিভাগের সর্বাধিক পঠিত</p>
    </article>
  </body>
</html>