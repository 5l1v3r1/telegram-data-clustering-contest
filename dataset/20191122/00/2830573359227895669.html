<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/calcio-estero/bundesliga/2019/11/22-63657309/bundesliga_il_borussia_dortmund_pareggia_3-3_in_rimonta_con_il_paderborn/"/>
    <meta property="og:site_name" content="Tuttosport"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Bundesliga, il Borussia Dortmund pareggia 3-3 in rimonta con il Paderborn"/>
    <meta property="og:description" content="Gli avversari dell'Inter in Champions League si ritrovano sotto di tre reti in casa nel primo tempo, ma recuperano nel secondo con gli ultimi in classifica: due gol di Mamba per gli ospiti, capitan Reus pareggia al 92'"/>
  </head>
  <body>
    <article>
      <h1>Bundesliga, il Borussia Dortmund pareggia 3-3 in rimonta con il Paderborn</h1>
      <h2>Gli avversari dell'Inter in Champions League si ritrovano sotto di tre reti in casa nel primo tempo, ma recuperano nel secondo con gli ultimi in classifica: due gol di Mamba per gli ospiti, capitan Reus pareggia al 92'</h2>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p><b>DORTMUND (Germania) - </b>Gara a due facce per il <a href="https://www.tuttosport.com/foto/calcio/champions-league/2019/11/05-63080047/inter_clamoroso_tonfo_a_dortmund_hakimi_mette_conte_in_ginocchio/">Borussia Dortmund</a> in casa contro il Paderborn, ultimo in classifica in <a href="https://www.tuttosport.com/calcio/calcio-estero/bundesliga/">Bundesliga</a>. Gli avversari dell’Inter in Champions League sono disastrosi nel primo tempo e poi rimontano nella ripresa fino al 3-3 conclusivo acciuffato all’ultimo respiro. Nei primi 45 minuti del match il <b>Borussia Dortmund</b> fa tanto sterile possesso palla senza riuscire mai ad andare al tiro. Il <b>Paderborn</b> approfitta della giornata storta dei gialloneri passando in vantaggio al 5’ con <b>Mamba</b>, agevolato da un’incertezza di Schulz. L’attaccante d’origine congolese raddoppia al 36’ in contropiede, lanciato da Zolinski. Prima dell’intervallo, con la difesa del Dortmund ancora sbilanciata, matura addirittura il tris degli ospiti con <b>Holtmann</b>, che supera in corsa Weigl e infila Bürki.</p>
      <p>
        <a href="https://www.tuttosport.com/live/matchcentre/incontro.html?season=2019&amp;competition=22&amp;match=1069684">BORUSSIA DORTMUND-PADERBORN 3-3, CURIOSITA' E STATISTICHE</a>
      </p>
      <h3>Reus completa la rimonta del Dortmund</h3>
      <p>Il secondo tempo si apre con il gol dei padroni di casa al 46’ firmato da <b>Sancho</b>, servito dal nuovo entrato Hakimi. Il Borussia Dortmund riprende così fiducia e la sua azione si fa tambureggiante: all’84’ <b>Witsel</b> colpisce di testa in rete su cross di Hummels e al 92’, con un’azione in fotocopia, <b>Reus</b> incorna il pallone del 3-3 su assist di Sancho. Favre salva una panchina che rischia di diventare rovente e i gialloneri salgono temporaneamente al quinto posto. Mercoledì prossimo però, in casa del <b>Barcellona</b>, servirà un Borussia Dortmund di ben altro tenore per acciuffare la qualificazione agli ottavi di Champions League. L’Inter, dal canto suo, spera che i gialloneri continuino su questo passo per soffiare ai tedeschi il passaggio del turno europeo.</p>
      <related>
        <a href="https://www.tuttosport.com/video/calcio/2019/11/20-63582070/favre_e_il_ko_col_bayern_con_la_testa_ancora_all_inter_/"/>
        <a href="https://www.tuttosport.com/news/calcio/calcio-estero/bundesliga/2019/11/03-63006923/kovac_lascia_il_bayern_monaco_e_la_decisione_giusta_/"/>
        <a href="https://www.tuttosport.com/archivio/calcio/calcio-estero/bundesliga"/>
        <a href="https://www.tuttosport.com/news/calcio/champions-league/2019/11/04-63033930/borussia_dortmund_la_grinta_di_favre_e_brandt_vogliamo_battere_l_inter_/?related_news"/>
        <a href="https://www.tuttosport.com/news/calcio/calcio-estero/bundesliga/2019/11/02-62947261/tonfo_del_bayern_monaco_vincono_lipsia_e_dortmund_il_gladbach_resta_in_vetta/?related_news"/>
        <a href="https://www.tuttosport.com/news/calcio/calcio-estero/bundesliga/2019/10/19-62402819/bundesliga_il_bayern_fa_2-2_con_l_augusta_di_lichtsteiner_e_khedira_jr/?related_news"/>
        <a href="https://www.tuttosport.com/news/calcio/calcio-estero/bundesliga/2019/10/05-61943660/bundesliga_bayern_monaco_ko_in_casa_aggancio_leverkusen_in_vetta/?related_news"/>
      </related>
    </article>
  </body>
</html>