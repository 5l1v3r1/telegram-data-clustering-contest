<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/roma/news/emergenza_rifiuti_ama_da_lunedi_coas_raccolta_in_strada-4879334.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Rifiuti a Roma, resa di Ama: «È emergenza». Da lunedì caos raccolta in strada"/>
    <meta property="og:description" content="Da lunedì sarà il panico. Ora i rifiuti si stanno accumulando, soprattutto nei centri di trasferenza di Rocca Cencia e Ponte Malnome, ma nei corridoi della sede di Ama di via Calderon..."/>
  </head>
  <body>
    <article>
      <h1>Rifiuti a Roma, resa di Ama: «È emergenza». Da lunedì caos raccolta in strada</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Mauro Evangelisti</a></address>
      <p><b>Da lunedì sarà il panico</b>. Ora i <b><a href="https://www.ilmessaggero.it/ricerca/rifiuti/">rifiuti </a></b>si stanno accumulando, soprattutto nei centri di trasferenza di <b>Rocca Cencia</b> e <b>Ponte Malnome</b>, ma nei corridoi della sede di <b>Ama </b>di via Calderon de la Barca in molti si ripetono: possiamo resistere solo per due o tre giorni senza la discarica di <b><a href="https://www.ilmessaggero.it/ricerca/colleferro/">Colleferro</a></b>. L'emergenza rifiuti è cominciata ufficialmente. Lo ha spiegato l'amministratore unico di Ama, <b><a href="https://www.ilmessaggero.it/ricerca/zaghis/">Stefano Zaghis</a></b>, al termine di un'audizione in commissione trasparenza. «È iniziata alle 17.55 di mercoledì quando ci hanno comunicato la chiusura della discarica di Colleferro». In queste ore i rifiuti si accumuleranno sui marciapiedi perché <b><a href="https://www.ilmessaggero.it/ricerca/ama/">Ama </a></b>non sa dove portare gli scarti prodotti nell'impianto di trattamento di Rocca Cencia. C'è di più: anche la discarica di <b>Roccasecca (Frosinone)</b> ha fatto sapere di non accettare più i rifiuti mandati da Ama: <b>Mad</b>, la società proprietaria, <b>ha scritto ad Ama</b> dicendo che chiude i cancelli perché l'azienda municipalizzata <b>non ha pagato una fattura da 730mila euro</b>. Ama come è noto è senza bilanci, con le linee di credito revocate e questo nuovo intoppo rappresenta una sirena d'allarme potentissima. In serata la toppa last minute: «Abbiamo saldato le fatture, a Roccasecca vanno 100 tonnellate al giorno». Appena un decimo di quanto andava a Colleferro.</p>
      <p>LEGGI ANCHE <a href="https://www.ilmessaggero.it/rubriche/colpo_docchio/rifiuti_impianti_campidoglio-4877895.html">Rifiuti, il no agli impianti del Campidoglio poi lo pagano i cittadini romani</a></p>
      <p><b>LO STOP</b><br/>Ma i rifiuti restano per strada anche perché per altri impianti di trattamento si devono fermare: <b>Rida </b>(impianto di trattamento di Aprilia) non riceverà più rifiuti di Roma perché non sa dove portare gli scarti visto che la discarica di Colleferro è chiusa. <b>Lo stesso vale per Saf a Colfelice</b>. EGiovi (gruppo Cerroni, ma affidata a un commissario nominato dal giudice) gestisce nei due impianti di trattamento di <b><a href="https://www.ilmessaggero.it/ricerca/malagrotta/">Malagrotta </a></b>la fetta più importante di rifiuti romani: a regime 1.200 tonnellate giornaliere, ma anche qui, con la discarica di Colleferro chiusa, dovranno rallentare.<br/>In realtà Roma sta vivendo due emergenze rifiuti. <b>La prima è temporanea</b>, legata alla chiusura per qualche giorno della discarica di Colleferro. <b>La seconda è a tempo indeterminato</b>, scatterà dal primo gennaio quando comunque quell'impianto, come programmato da tempo, cesserà la sua attività senza che Ministero dell'Ambiente, Regione e Roma Capitale abbiano trovato un'alternativa.</p>
      <p>LEGGI ANCHE <a href="https://www.ilmessaggero.it/roma/news/roma_studio_differenziata_citta_rifiuti-4877923.html">Rifiuti, lo studio: Roma al quinto posto per la raccolta differenziata tra le grandi città</a></p>
      <p>E davvero viene da chiedersi di cosa si sia parlato nelle numerose riunioni della cabina di regia al Ministero che si sono svolte negli ultimi mesi: come quegli studenti che sanno di dovere sostenere un esame ma non hanno aperto il libro, Roma sta arrivando alla data dello stop della discarica totalmente impreparata. Perché ieri è stato chiuso <b>l'impianto di Colle Fagiolara, a Colleferro</b>, di proprietà di <b>Lazio Ambiente</b> (società della Regione)? Il <b>9 novembre un operaio è morto in un incidente sul lavoro</b>. Il magistrato ora ha chiesto di garantire la stabilità dell'area di scarico. Lazio Ambiente si è rivolta ad una società specializzata, gli esperti oggi svolgeranno un sopralluogo e diranno che tipo di lavori vadano fatti e quanti giorni siano necessari. <b>Zaghis ieri ha parlato di due settimane di chiusura</b>,<b> Zingaretti di tre o quattro giorni</b>. In realtà la risposta definitiva ci sarà solo oggi, addirittura c'è chi non esclude che serviranno tre settimane. La <b><a href="https://www.ilmessaggero.it/ricerca/raccolta-rifiuti/">raccolta</a></b>, in questo modo, è destinata a fermarsi, anche se Ama sta cercando disperatamente aiuto da fornitori come Hera (Emilia-Romagna) o da Aciam, la società abruzzese che già riceve una parte dei rifiuti prodotti a Roma, anche se gli scarti prodotti però poi devono tornare nel Lazio, nella discarica di Colle Fagiolara. <b>Altri impianti laziali - Roccasecca e Viterbo - possono essere di aiuto</b>, ma ogni giorno Roma manda in discarica una montagna di scarti, circa <b>1.400 tonnellate</b>. E non c'è sufficiente spazio. D'altra parte è solo la prova generale della grande emergenza che ci aspetta dal primo gennaio. La corsa a cento all'ora verso un muro continua.</p>
      <footer>Ultimo aggiornamento: 16:22<br/>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/roma/news/rifiuti_roma_ultime_notizie_raggi_zingaretti_news-4877249.html"/>
        <a href="https://www.ilmessaggero.it/rubriche/colpo_docchio/rifiuti_impianti_campidoglio-4877895.html"/>
        <a href="https://www.ilmessaggero.it/roma/news/rifiuti_roma_ama_zaghis_valutiamo_austria_germania_per_portare_estero-4877350.html"/>
        <a href="https://www.ilmessaggero.it/roma/news/rifiuti_roma_emergenza_discarica_colleferro-4877178.html"/>
        <a href="https://www.ilmessaggero.it/roma/news/rifiuti_roma_allarme_pediatri_genitori_a_scuola_bimbi_mascherina-4874948.html"/>
        <a href="https://www.ilmessaggero.it/roma/news/rifiuti_discariche_sos_colleferro_roma-4868577.html"/>
        <a href="https://www.ilmessaggero.it/politica/roma_raggi_bis_grillo_ultime_notizie-4867639.html"/>
        <a href="https://www.ilmessaggero.it/politica/beppe_grillo_virginia_raggi_roma_cose_fatte_m5s_oggi_ultime_notizie-4867258.html"/>
        <a href="https://www.ilmessaggero.it/roma/news/roma_studio_differenziata_citta_rifiuti-4877923.html"/>
      </related>
    </article>
  </body>
</html>