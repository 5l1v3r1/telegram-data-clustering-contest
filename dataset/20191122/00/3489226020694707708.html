<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/katargoyntai-oi-ekkremeis-dikes-syntaxioyxwn-kata-toy-efka"/>
    <meta property="og:site_name" content="Documento"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Καταργούνται οι εκκρεμείς δίκες συνταξιούχων κατά του ΕΦΚΑ."/>
    <meta property="og:description" content="Η Ολομέλεια του ΣτΕ σε μια πρότυπη δίκη θα αποφασίσει συνολικά για όλα τα ζητήματα που έχουν ανακύψει αναφορικά με τις επιστροφές αναδρομικών που διεκδικούν συνταξιούχοι με βάση αποφάσεις δικαστηρίων."/>
  </head>
  <body>
    <article>
      <h1>Καταργούνται οι εκκρεμείς δίκες συνταξιούχων κατά του ΕΦΚΑ.</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Newsroom</a></address>
      <h4>Η Ολομέλεια του ΣτΕ σε μια πρότυπη δίκη θα αποφασίσει συνολικά για όλα τα ζητήματα που έχουν ανακύψει αναφορικά με τις επιστροφές αναδρομικών που διεκδικούν συνταξιούχοι με βάση αποφάσεις δικαστηρίων.</h4>
      <p>Αυτό έκρινε ότι πρέπει να γίνει η αρμόδια επιτροπή του Συμβουλίου της Επικρατείας μετά από σχετική αίτηση που υπέβαλλε ο <b>ΕΦΚΑ</b>, σε βάρος του οποίου έχουν στραφεί <b>εκατοντάδες συνταξιούχοι με αγωγές</b> ,επιχειρώντας έτσι με μια οριστική απόφαση της Ολομέλειας του Ανώτατου Δικαστηρίου της χώρας να ξεπεράσει τις "τρικλοποδιές" που βάζουν κατώτερα δικαστήρια που έχουν εκδώσει αποφάσεις υπέρ των συνταξιούχων που διεκδικούν αναδρομικά επιστροφές συντάξεων και λοιπών επιδομάτων.</p>
      <p>Στην δίκη αυτή που θα γίνει από την Ολομέλεια του ΣτΕ θα κριθεί συγκεκριμένα το θέμα των περικοπών στις συντάξεις και την κατάργηση δώρων εορτών και επιδόματος άδειας βάσει των νόμων 4051/2012 και 4093/2012</p>
      <h3>Ολόκληρη η σχετική απόφαση της αρμόδιας επιτροπής του ΣτΕ για την πρότυπη αυτή δίκη:</h3>
      <p>ΠΡΑΞΗ 21/2019</p>
      <p>της Επιτροπής του άρθρου 1 παρ. 1 του Ν. 3900/2010</p>
      <p>Η Επιτροπή του άρθρου 1 παρ. 1 του Ν. 3900/2010 (ΦΕΚ Α΄ 213), αποτελούμενη από την Πρόεδρο του Συμβουλίου της Επικρατείας κ. Αικατερίνη Σακελλαροπούλου, τον αρχαιότερο Αντιπρόεδρο κ. Αθανάσιο Ράντο και την Αντιπρόεδρο κ. Σπυριδούλα Χρυσικοπούλου, Πρόεδρο του αρμόδιου καθ’ ύλην Α΄ Τμήματος,</p>
      <p>Αφού έλαβε υπ’ όψη:</p>
      <p>α) το άρθρο 1 του Ν. 3900/2010,</p>
      <p>β) την από 15.11.2019 αίτηση (ΠΑ 14/2019), με την οποία το Ν.Π.Δ.Δ. “Ενιαίος Φορέας Κοινωνικής Ασφάλισης” (Ε.Φ.Κ.Α.) ζητεί, κατ’ επίκληση του άρθρου 1 παρ. 1 του ν. 3900/2010, να εισαχθεί στο Συμβούλιο της Επικρατείας η εκκρεμής ενώπιον του Διοικητικού Πρωτοδικείου Αθηνών αγωγή των ........... κ.λ.π. (46 εναγόντων) κατά του Ε.Φ.Κ.Α. Με την αγωγή αυτή ζητείται να καταβληθούν σε καθέναν από τους ενάγοντες, νομιμοτόκως, τα αναλυτικώς εκτιθέμενα στην αγωγή ποσά ως αποζημίωση με βάση το άρθρο 105 του ΕισΝΑΚ λόγω των παράνομων, κατά τους ισχυρισμούς τους, περικοπών στην καταβολή της κύριας και επικουρικής σύνταξής τους που έλαβαν χώρα με βάση τις διατάξεις των ν. 4051/2012 και 4093/2012, αλλά και για την παράνομη κατάργηση από 1.1.2013 των δώρων εορτών και του επιδόματος αδείας, όπως τα ζητήματα αυτά κρίθηκαν με τις ΣτΕ 2287/2015 και 2288/2015 αποφάσεις της Ολομέλειας του Συμβουλίου της Επικρατείας, και επικουρικώς ως αδικαιολόγητος πλουτισμός με βάση το άρθρο 904 του ΑΚ. Το εναγόμενο ν.π.δ.δ. επικαλούμενο τις σκέψεις 10, 17 και, ιδίως, 18 της απόφασης 1891/2019 της Ολομέλειας του Συμβουλίου της Επικρατείας προβάλλει ότι με την επίμαχη αγωγή τίθενται τα ακόλουθα ζητήματα γενικότερου ενδιαφέροντος που έχουν συνέπειες για ευρύτερο κύκλο προσώπων, δεδομένου ότι στο Διοικητικό Πρωτοδικείο Αθηνών εκκρεμούν περίπου 6.000 συναφείς αγωγές, οι περισσότερες εκ των οποίων είναι ομαδικές: α) Αν η θεσπισθείσα με τη διάταξη του άρθρου 14 παρ. 2Α του ν. 4387/2016 ρύθμιση της συνέχισης καταβολής των συντάξεων, όπως είχαν διαμορφωθεί την 31.12.2014, δηλαδή με τις μειώσεις που επήλθαν με τους ν. 4051/2012 και 4093/2012 για το χρονικό διάστημα από την έναρξη ισχύος του νόμου 4387/2016, ήτοι από 12.5.2016 και εφεξής, είναι σύμφωνη με το Σύνταγμα και την ΕΣΔΑ. β) Αν η παραπάνω διάταξη του άρθρου 14 παρ. 2α του ν. 4387/2016 έχει την έννοια ότι καταλαμβάνει ρυθμιστικά και το διάστημα από 1.1.2013 έως την 11.5.2016 και, σε καταφατική περίπτωση, εάν η ρύθμιση για το διάστημα αυτό αντίκειται στο Σύνταγμα και την ΕΣΔΑ. γ) Αν ο χρονικός περιορισμός της ισχύος των αποτελεσμάτων που έθεσαν οι 2287-8/2015 αποφάσεις της ΟλΣτΕ αφορά μόνο τη διαπίστωση της αντίθεσης προς το Σύνταγμα των διατάξεων των ν. 4051/2012 και 4093/2012 ή καταλαμβάνει και τη διαπιστωθείσα αντίθεση αυτών προς το άρθρο 1 του 1ου Προσθέτου Πρωτοκόλλου της ΕΣΔΑ και δ) Αν με βάση τις ανωτέρω κρίσεις της ΟλΣτΕ 1891/2019 και των ΟλΣτΕ 2287-8/2015 οι παραπάνω μειώσεις των συντάξεων για το χρονικό διάστημα από 1.1.2013 έως 11.5.2016 είναι δυνατό να κριθούν σύμφωνες με το Σύνταγμα και την ΕΣΔΑ εφόσον από εμπεριστατωμένη επιστημονική μελέτη, μεταγενέστερη των αποφάσεων ΟλΣτΕ 2287-8/2015 προκύπτει ή θα προκύψει ότι οι μειώσεις των συντάξεων βάσει των ν. 4051/2012 και 4093/2012 από την έναρξη επιβολής τους (1.1.2013) ήταν κατ’ ουσίαν σύμφωνες με το Σύνταγμα και την ΕΣΔΑ,</p>
      <p>γ) το γεγονός ότι η αίτηση ασκείται χωρίς υποχρέωση καταβολής παραβόλου.</p>
      <p>Α π ο φ α σ ί ζ ε ι</p>
      <p>Την αποδοχή του ανωτέρω αιτήματος, διότι συντρέχουν οι προϋποθέσεις εφαρμογής του άρθρου 1 του Ν. 3900/2010.</p>
      <p>Δ ι α τ ά σ σ ε ι</p>
      <p>1. Να εισαχθεί ενώπιον του Συμβουλίου της Επικρατείας, ειδικότερα δε ενώπιον της Ολομέλειας του Δικαστηρίου, η εκκρεμής ενώπιον του Διοικητικού Πρωτοδικείου Αθηνών αγωγή με αριθμ. κατάθ. ΑΓ13133/16.9.2019.</p>
      <p>Η παρούσα πράξη συνεπάγεται την αναστολή εκδίκασης των εκκρεμών υποθέσεων, στις οποίες τίθενται τα ίδια ζητήματα».</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>