<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/slovenija/predor-karavanke-nagajanje-turkom-se-se-tekmecem-ni-izplacalo-742514"/>
    <meta property="og:site_name" content="Revija Reporter"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Druga cev predora Karavanke: nagajanje Turkom se se tekmecem ni izplačalo"/>
    <meta property="og:description" content="Državna revizijska komisija je kot neutemeljena zavrnila zahtevka za revizijo Kolektorja CPG in Gorenjske gradbene družbe glede izbire izvajalca za gradnjo dr"/>
  </head>
  <body>
    <article>
      <h1>Druga cev predora Karavanke: nagajanje Turkom se se tekmecem ni izplačalo</h1>
      <h2>
        <b>Državna revizijska komisija je kot neutemeljena zavrnila zahtevka za revizijo Kolektorja CPG in Gorenjske gradbene družbe glede izbire izvajalca za gradnjo druge cevi predora Karavanke. Dars je z odločitvijo zadovoljen, saj lahko začnejo pogajanja s ponudniki. To se bo zgodilo v dveh tednih, izbranega pa bodo v delo uvedli najpozneje marca.</b>
      </h2>
      <address><time datetime="2019-11-22T00:00:00+00:00">22 Nov 2019</time> by <a rel="author">STA</a></address>
      <p>Kolektor CPG in Gorenjska gradbena družba sta zahtevek za revizijo vložila zoper Darsovo odločitev o tem, katere ponudbe so nedopustne in posledično katere ponudnike bo Dars povabil na pogajanja. Gorenjska gradbena družba (GGD) je izpodbijala odločitev Darsa o nedopustnosti njihove ponudbe. Dars jo je namreč za nedopustno ocenil, ker GGD ni priglasila vseh podizvajalcev. Državna revizijska komisija kršitev pri Darsovi presoji ni ugotovila.<br/><br/>Kolektor CPG, katerega ponudbo je sicer Dars ocenil za dopustno, pa je v zahtevku za revizijo izpodbijal Darsovo presojo ponudb ostalih ponudnikov, ki bodo povabljeni k pogajanjem. V gradbincu so zatrjevali, da je ponudba Cengiza med drugim nedopustna zaradi neizpolnjevanja kadrovskih zahtev, ponudba Implenie pa je nedopustna zaradi manjkajočega dokazila o nekaznovanosti. Tudi v tem primeru državna revizijska komisija ni ugotovila kršitev Darsa.<br/><br/>Prav tako je komisija glede Kolektorjeve pritožbe ugotovila, da Dars ni kršil pravice do vpogleda, saj podatki, namenjeni predstavitvi strukture ponudbene cene, ne predstavljajo javnih podatkov.<br/><br/>Na Darsu so zadovoljni, da državna revizijska komisija ni ugodila zahtevkoma za revizijo. Kot so za STA pojasnili v upravljavcu avtocest v Sloveniji, so k pripravi protokola za pogajanja že pristopili, tri ponudnike bodo nanje povabili v prihodnjih dveh tednih. Pogajanja nameravajo izvesti v istem dnevu, nato bo Dars izdal sklep o izbiri izvajalca.</p>
      <p>Tudi na ta sklep je sicer še možna zadnja pritožba, a na Darsu upajo, da do nje ne bo prišlo. Če pritožbe ne bo, bi lahko Dars okoli novega leta z izbranim izvajalcem podpisal pogodbo, nato bi ga, odvisno od vremena, v delo uvedli februarja ali marca prihodnje leto. Tudi v primeru pritožbe računajo, da bi do uvedbe v delo prišlo najpozneje marca.<br/><br/>Dars bo na pogajanja povabil turškega gradbinca Cengiz, ki je oddal najnižjo ponudbo v vrednosti 99,6 milijona evrov, prav tako se bo pogajal s konzorcijem podjetij Kolektor CGP, Riko in turški Yapi Merkezi (121 milijonov evrov) ter konzorcijem podjetij Implenia Avstrija, z Implenia Švica in CGP Novo mesto (121,5 milijona evrov).<br/><br/>Po podpisu pogodbe z izvajalcem se namerava Dars sestati tudi z avstrijskimi kolegi in pregledati časovnico projekta.<br/><br/>Dars je izvajalca gradnje druge cevi karavanškega predora sicer začel iskati že decembra 2017, a so pritožbe oddajo naročila močno zavlekle. S tem se je zamaknila tudi gradnja, katere začetek je bil predviden sredi lanskega leta. Medtem je gradnja avstrijske strani predora stekla že septembra lani. Sama gradnja naj bi sicer trajala pet let.</p>
      <p>loading...</p>
    </article>
  </body>
</html>