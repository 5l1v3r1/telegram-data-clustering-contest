<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yeniasya.com.tr/kazim-gulecyuz/baris-pinari-nda-son-durum_507274"/>
    <meta property="og:site_name" content="YENİ ASYA"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Barış Pınarı’nda son durum"/>
    <meta property="og:description" content="Merhum Demirel’in millet tarafından verildiğini söylediği muhalefet görevini yaptığı dönemlerde yeri geldikçe tekrarladığı sözlerden biri: “İktidar, tehdidini ika yeridir.”"/>
  </head>
  <body>
    <article>
      <h1>Barış Pınarı’nda son durum</h1>
      <h2>Merhum Demirel’in millet tarafından verildiğini söylediği muhalefet görevini yaptığı dönemlerde yeri geldikçe tekrarladığı sözlerden biri: “İktidar, tehdidini ika yeridir.”</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">Kâzım GÜLEÇYÜZ</a></address>
      <p>Yani iktidar lâf değil, icraat yeridir. Birşey dediyse, onun gereğini yapma makamıdır.</p>
      <p>Bilhassa çekişmeli konularda çok daha büyük önem kazanan bir yönetim prensibi bu.</p>
      <p>Güncel örneği Kuzey Suriye harekâtları.</p>
      <p>Özellikle de Barış Pınarı operasyonu.</p>
      <p>Çok iddialı söylemlerle başlatılan ve “ara verilinceye kadar” da öyle götürülen bu harekât için Cumhurbaşkanı Beyaz Saray buluşması öncesinde “Eğer bölge teröristlerden temizlenmezse kesinlikle devam edecek” demişti.</p>
      <p>Ama artık bu söylemleri tekrarlamıyor.</p>
      <p>ABD’nin de, Rusya’nın da mutabakat konusu bölgeleri teröristlerden arındıramadıklarını söylemeye devam etmesine rağmen.</p>
      <p>Ve anlaşıldığı kadarıyla, bu konu dahil, Beyaz Saray’a götürdükleri listedeki bütün maddeleri Trump’ın tekrar seçim kazanması ümidine bağlamış ve bu yüzden bunların tamamını adeta rölantiye almış durumda.</p>
      <p>ABD ve Rusya ile varılan mutabakatlar için “Netice alamazsak gereğini yaparız” söylemi şu aşamada Dışişleri Bakanına devredilmiş.</p>
      <p>Ama onun mesajına cevap Rusya Savunma Bakanlığı’ndan geliyor: “Askerî eylemlere başlanması yönünde çağrı içeren açıklamalar yalnızca durumu daha da gerginleştirir...”</p>
      <p>Ruslarla ortak devriyelerin devam ettiğini söyleyen bizim Savunma Bakanı “Bunun dışında zorluklarımız var, ama aşacağız” derken muhtemelen bu cevabı da kast ediyor.</p>
      <p>Zorlukların nasıl aşıldığını ise Rusya Dışişleri Bakanı açıkladı: “Türkiye yeni bir harekât yapmayacağına dair bize güvence verdi...”</p>
      <p>Bu arada ABD’nin “petrolü güvenceye almak” için kaldığı bölge dışındaki üslerin çoğunda artık Rus askerleri var ve bölgedeki Rus ağırlığı iyice arttı. Şam ordusunun da.</p>
      <p>YPG için ise Trump üstelik Erdoğan’ın yanında “Kürtler durumdan memnun” diyor.</p>
      <p>Tablo şu: YPG bir miktar çekilmiş gibi görünse de duruyor. ABD petrol bölgesine çöreklenmiş. Diğer bölgelerin çoğu Rus ve rejim hâkimiyetinde. Türkiye’nin elinde tuttuğu bölgeler ise her an terör tehdidi altında.</p>
      <p>Son örneği El Bab’da18 can alan saldırı.</p>
      <p>Durum bu. Bakalım, işin sonu ne olacak?</p>
    </article>
  </body>
</html>