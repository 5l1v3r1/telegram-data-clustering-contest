<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/tragedia-de-la-timisoara-politistii-ajunsi-la-spital-dupa-ce-au-intervenit-in-blocurile-deratizate-au-fost-trimisi-la-control-de-sefi-18605229"/>
    <meta property="og:site_name" content="BusinessMagazin"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Tragedia de la Timişoara | Poliţiştii ajunşi la spital după ce au intervenit în blocurile deratizate au fost trimişi la control de şefi"/>
    <meta property="og:description" content="Poliţiştii care au ajuns la spital după ce au intervenit în blocurile deratizate din Timişoara au fost trimişi de şefi la spital, susţine IPJ Timiş."/>
  </head>
  <body>
    <article>
      <h1>Tragedia de la Timişoara | Poliţiştii ajunşi la spital după ce au intervenit în blocurile deratizate au fost trimişi la control de şefi</h1>
      <address><time datetime="2019-11-22T00:00:00+00:00">22 Nov 2019</time> by <a rel="author" href="https://www.businessmagazin.ro/autor/departamentul-corespondenti" target="_blank">Departamentul Corespondenţi</a></address>
      <h3>Tragedia de la Timişoara | Poliţiştii ajunşi la spital după ce au intervenit în blocurile deratizate au fost trimişi la control de şefi</h3>
      <p>Poliţiştii care au ajuns la spital după ce au intervenit în blocurile deratizate din Timişoara au fost trimişi de şefi la spital, susţine IPJ Timiş.</p>
      <p>„Vă readucem la cunoştinţă faptul că poliţiştii care au fost implicaţi în activităţile de investigare a evenimentului petrecut pe strada Mioriţa s-au prezentat la spital pentru a-şi efectua un control preventiv din dispoziţia conducerii Inspectoratului de Poliţie Judeţean Timiş”, susţin reprezentanţii Biroului de Presă al IPJ Timiş.</p>
      <p>Potrivit acestora, poliţiştii lucrează acum şi nu au probleme.</p>
      <p>După ce au apărut informaţii că mai mulţi poliţişti s-au simţit rău după ce au intervenit în blocurile deratizate din Timişoara, Poliţia Judeţeană Timiş a anunţat că poliţiştii respectivi au mers la spital pentru control preventiv.</p>
      <p>Directorul Spitalului Judeţean Timişoara, Marius Craina, declara, pentru MEDIAFAX, că mai mulţi poliţişti au mers la spital pentru o verificare de rutină.</p>
      <p>„S-a făcut un control amănunţit şi o serie de analize de laborator care au fost în regulă. Deci a fost un control, având în vedere că au participat la acea acţiune în cursul zilei de luni, deci nu pentru că au avut probleme, ci pentru că am vrut să fim siguri că în urma controlului şi a intrării în acest imobil nu au avut niciun fel de consecinţe din punct de vedere medical. Nu au fost internaţi şi nu ştiu să fi primit tratament”, spunea Marius Craina.</p>
      <p>Reacţiile au venit după ce în presă au apărut informaţii potrivit cărora 9 poliţişti au avut dureri de cap şi stări generale de rău după ce au participat la intervenţiile din blocurile deratizate.</p>
    </article>
  </body>
</html>