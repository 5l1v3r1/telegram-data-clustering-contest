<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/sbu-zirvala-verbuvannya-ukrayinskoyi-chinovnici-mgb-lnr-330486_.html"/>
    <meta property="og:site_name" content="DT.ua"/>
    <meta property="article:published_time" content="2019-11-22T00:02:00+00:00"/>
    <meta property="og:title" content="СБУ зірвала вербування української чиновниці &quot;МГБ ЛНР&quot;"/>
    <meta property="og:description" content="Жінку незаконно затримали бойовики на КПВВ у Станиці Луганській, коли вона прямувала до окупованого обласного центру."/>
  </head>
  <body>
    <article>
      <h1>СБУ зірвала вербування української чиновниці "МГБ ЛНР"</h1>
      <h2>Жінку незаконно затримали бойовики на КПВВ у Станиці Луганській, коли вона прямувала до окупованого обласного центру.</h2>
      <address>
        <time datetime="2019-11-22T00:02:00+00:00">22 Nov 2019, 00:02</time>
      </address>
      <p>Українська контррозвідка запобігла <b><a href="https://dt.ua/UKRAINE/specsluzhbi-rf-verbuvali-druzhin-ukrayinskih-viyskovih-sbu-292575_.html">спробу російських спецслужб завербувати чиновницю</a></b> з Луганської області. Окупанти незаконно затримали керівницю структурного підрозділу однієї з обласних державних установ при проходженні КПВВ "Станиця Луганська" та намаггалися схилити її до роботи на так зване "МГБ ЛНР", повідомляє прес-центр Служби безпеки України.</p>
      <p>Бойовиків зацікавив доступ чиновниці до актуальної інформації про економічну та соціально-політичну ситуацію в Луганській області. Під час вербування, терористи чинили на жінку психологічний тиск, погрожуючи позбавити її можливості бачитися з родичами в окупованому Луганську. Жінка погодилася на співпрацю, і подальші інструкції мала отримати від куратора по телефону.</p>
      <p>Після повернення з окупованої території жінка потрапила в поле зору української контррозвідки. Перевірка СБУ показала, що вона не збиралася коїти злочинів проти державної безпеки України.</p>
      <p>"У черговий раз звертаємо увагу громадян на небезпеку поїздок на тимчасово окуповані території України. Адже незаконні затримання, залякування і тортури є звичними методами переконання для бойовиків. Будьте відповідальними та обережними, щоб не привертати зайвої уваги ворожих спецслужб. Нагадуємо, що державна зрада загрожує позбавленням волі строком до п'ятнадцяти років. У той же час, добровільне повідомлення про зв'язок з іноземною стороною та про отримане завдання звільняє від кримінальної відповідальності", - нагадали в СБУ.</p>
      <p>У вересні <b><a href="https://dt.ua/UKRAINE/rosiyskogo-shpiguna-zasudili-do-dev-yati-rokiv-pozbavlennya-voli-322291_.html">колишнього співробітника "Укроборонпрому" засудили до дев'яти років позбавлення волі за держзраду</a></b> і шпигунство на користь Росії. Обвинувачений визнав, що працював на Головне управління Міноборони Росії (колишнє Головне розвідувальне управління). За даними слідства, мешканець Запоріжжя був завербований російськими спецслужбами у 2014 році під час відвідування анексованого Криму. Контррозвідка СБУ задокументувала, що засуджений за грошову винагороду збирав інформацію про український військово-промисловий комплекс і суспільно-політичну обстановку в Запоріжжі. Інформацію він передавав через електронні канали зв'язку, а також безпосередньо кураторам під час візитів до Росії, Білорусі й анексованого Криму. </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>