<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/kolombiyada-genel-grev-protestolarinda-3-olu-122-yarali-/1653167"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Kolombiya'da genel grev protestolarında 3 ölü, 122 yaralı"/>
    <meta property="og:description" content="Kolombiya'da çeşitli sektörlerin genel grev kararı almasının ardından binlerce kişinin katıldığı hükümet karşıtı protestolarda, 3 kişi öldü, 122 kişi yaralandı."/>
  </head>
  <body>
    <article>
      <h1>Kolombiya'da genel grev protestolarında 3 ölü, 122 yaralı</h1>
      <h2>Kolombiya'da çeşitli sektörlerin genel grev kararı almasının ardından binlerce kişinin katıldığı hükümet karşıtı protestolarda, 3 kişi öldü, 122 kişi yaralandı.</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">Sinan Doğan  </a></address>
      <h4>Ankara</h4>
      <p>Ülke basınında çıkan haberlere göre, <b>işçi sendikaları</b>, öğrenci grupları, çeşitli yerli topluluklar ve yüzlerce STK'nin çağrısıyla alınan genel <b>grev</b> kararının ardından başkent Bogota başta olmak üzere birçok şehirde <b>hükümet karşıtı</b> protestolar düzenlendi.</p>
      <p>Dün başlayan gösterilere katılanlar, Devlet Başkanı Ivan Duque hükümetini protesto etti. Eylemlerde, 3 kişi öldü, 122 kişi yaralandı.</p>
      <p>Bugünkü eylemlere sendikalar, işçiler ve öğrenciler ile farklı grupların katılmasıyla protestolar büyüdü. Ulusal Grevin, Kolombiya'da 1977'deki grevden bu yana en geniş çaplı gösteriler olduğu belirtiliyor.</p>
      <p><b>Kolombiya</b> Dışişleri Bakanı Carlos Holmes Trujillo, düzenlediği basın toplantısında, gösterilerde iki kişinin Buenaventura kentinde, diğerinin de Candelaria'daki yağma olaylarının ortasında kalması sonucu öldüğünü belirterek, 122 kişinin de yaralandığını kaydetti.</p>
      <p>Trujillo, iki gündür devam eden protestolarda 98 kişinin gözaltına alındığını, 207 kişinin de polis merkezine götürülerek ifadelerinin alındığını söyledi.</p>
      <p>Kitlesel gösteriler sırasında polisin aşırı güç kullanımınına yönelik 11 ayrı soruşturma başlatılacağının altını çizen Trujillo, görevi kötüye kullananlar hakkında gerekenlerin yapılacağını belirtti.</p>
      <p>Trujillo, ülke çapında toplu taşıma araçları ve kamu malına zarar verenlere karşı yetkililerle iş birliği içinde hareket edeceklerini vurgulayarak, önlemlerin alınacağını kaydetti.</p>
      <p>Yetkililer, gösterilerde 37 polisin yaralandığını, güvenlik güçlerinin kamusal düzeni sağlamak için operasyonlar düzenlediğini açıkladı.</p>
      <p>Hükümet, genel grev nedeniyle dün tüm kara ve deniz sınırlarını geçici süreliğine kapatmıştı.</p>
      <p>Ülkede geçen yıl birkaç ay süren ve zaman zaman şiddete dönüşen gösterilerde 8 kişi yaralanmış, 65 kişi gözaltına alınmıştı.</p>
      <related>
        <a href="https://www.aa.com.tr/tr/dunya/kolombiyada-genel-grev-protestolarinda-3-olu-122-yarali-/1653167"/>
        <a href="https://www.aa.com.tr/tr/dunya/israil-gucleri-bati-seriadaki-gosterilere-mudahale-etti/1653137"/>
        <a href="https://www.aa.com.tr/tr/dunya/hong-kongda-siddet-yerini-bariscil-protestolara-birakti/1652242"/>
        <a href="https://www.aa.com.tr/tr/dunya/kolombiya-genel-grev-nedeniyle-sinirlarini-gecici-kapatti-/1652231"/>
        <a href="https://www.aa.com.tr/tr/dunya/israilin-kudusteki-filistin-kurumlarina-yonelik-uygulamalari-protesto-edildi/1651940"/>
        <a href="https://www.aa.com.tr/tr/dunya/abd-senatosundan-hong-konga-destek-tasarisi/1651390"/>
      </related>
    </article>
  </body>
</html>