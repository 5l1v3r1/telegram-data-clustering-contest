<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200388"/>
    <meta property="og:site_name" content="মানবজমিন"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="সারা দেশে সড়ক দুর্ঘটনায় নিহত ৭"/>
    <meta property="og:description" content="দেশের বিভিন্ন জেলায় গতকাল পৃথক সড়ক দুর্ঘটনায় ৭ জন নিহত হয়েছেন। এরমধ্যে বাহুবলে ১, পাকুন্দিয়ায় ২, গোপালগঞ্জে ২, রাজধানীর বনশ্রীতে ১ ও মোহনগঞ্জে ১ জন নিহত হন। এ ঘটনায় আহত হয়েছেন আরো বেশ কয়েকজন। বিস্তারিত আমাদের প্রতিনিধিদের পাঠানো রিপোর্টে-বাহুবল (হবিগঞ্জ) প্রতিনিধি জানান, বাহুবলে পিকআপ ভ্যানের চাপায় সিতারা বেগম (২৬) নামে এক  গৃহবধূ নিহত হয়েছেন। বৃহস্পতিবার দুপুর ১টার দিকে মিরপুর-শ্রীমঙ্গল আঞ্চলিক মহাসড়কের উপজেলার বড়গাঁও নামক স্থানে এ দুর্ঘটনা ঘটে। নিহত সিতারা বেগম উপজেলার বড়গাঁও গ্রামের আলী হায়দারের স্ত্রী। জানা যায়, বৃহস্পতিবার দুপুর সাড়ে ১২ টার দিকে সিতারা বেগম সন্তান ও ঝা (ভাসুরের বউ) কে সাথে নিয়ে বাড়ি থেকে বের হয়ে মিরপুর-শ্রীমঙ্গল আঞ্চলিক মহাসড়কের উপজেলার বড়গাঁও নামক স্থান থেকে মিরপুরের উদ্দেশ্যে যাওয়ার পথে সিএনজি অটোরিকশায় ডান দিক দিয়ে ওঠার সময় বিপরীত দিক থেকে আসা মাল বোঝাই একটি পিকআপ ভ্যান তাকে চাপা দিয়ে চলে যায়। তাৎক্ষণিক স্থানীয় লোকজন তাকে গুরুতর আহত অবস্থায় উদ্ধার করে হবিগঞ্জ সদর আধুনিক হাসপাতালে ভর্তি করেন। বিকাল ৩ টার দিকে চিকিসাধীন অবস্থায় তিনি মৃত্যুর কোলে ঢলে পড়েন। পাকুন্দিয়া (কিশোরগঞ্জ) প্রতিনিধি…"/>
  </head>
  <body>
    <article>
      <h1>সারা দেশে সড়ক দুর্ঘটনায় নিহত ৭</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">বাংলারজমিন ডেস্ক</a></address>
      <p>দেশের বিভিন্ন জেলায় গতকাল পৃথক সড়ক দুর্ঘটনায় ৭ জন নিহত হয়েছেন। এরমধ্যে বাহুবলে ১, পাকুন্দিয়ায় ২, গোপালগঞ্জে ২, রাজধানীর বনশ্রীতে ১ ও মোহনগঞ্জে ১ জন নিহত হন। এ ঘটনায় আহত হয়েছেন আরো বেশ কয়েকজন। বিস্তারিত আমাদের প্রতিনিধিদের পাঠানো রিপোর্টে-</p>
      <p>বাহুবল (হবিগঞ্জ) প্রতিনিধি জানান, বাহুবলে পিকআপ ভ্যানের চাপায় সিতারা বেগম (২৬) নামে এক  গৃহবধূ নিহত হয়েছেন। বৃহস্পতিবার দুপুর ১টার দিকে মিরপুর-শ্রীমঙ্গল আঞ্চলিক মহাসড়কের উপজেলার বড়গাঁও নামক স্থানে এ দুর্ঘটনা ঘটে। নিহত সিতারা বেগম উপজেলার বড়গাঁও গ্রামের আলী হায়দারের স্ত্রী। জানা যায়, বৃহস্পতিবার দুপুর সাড়ে ১২ টার দিকে সিতারা বেগম সন্তান ও ঝা (ভাসুরের বউ) কে সাথে নিয়ে বাড়ি থেকে বের হয়ে মিরপুর-শ্রীমঙ্গল আঞ্চলিক মহাসড়কের উপজেলার বড়গাঁও নামক স্থান থেকে মিরপুরের উদ্দেশ্যে যাওয়ার পথে সিএনজি অটোরিকশায় ডান দিক দিয়ে ওঠার সময় বিপরীত দিক থেকে আসা মাল বোঝাই একটি পিকআপ ভ্যান তাকে চাপা দিয়ে চলে যায়।</p>
      <p>তাৎক্ষণিক স্থানীয় লোকজন তাকে গুরুতর আহত অবস্থায় উদ্ধার করে হবিগঞ্জ সদর আধুনিক হাসপাতালে ভর্তি করেন।</p>
      <p>বিকাল ৩ টার দিকে চিকিসাধীন অবস্থায় তিনি মৃত্যুর কোলে ঢলে পড়েন।</p>
      <p>পাকুন্দিয়া (কিশোরগঞ্জ) প্রতিনিধি জানান, কিশোরগঞ্জের পাকুন্দিয়ায় সিএনজি চালিত অটোরিকশা ও মাইক্রোবাসের মুখোমুখি সংঘর্ষে সিএনজি চালিত অটোরিকশার দুইজন যাত্রী নিহত হয়েছে। এ সময় সিএনজির আরো কয়েক যাত্রী আহত হয়। বুধবার সন্ধ্যার দিকে উপজেলার কিশোরগঞ্জ-ভৈরব সড়কের পুলেরঘাট এলাকায় এ দুর্ঘটনা ঘটে। নিহতরা হলেন, পাকুন্দিয়া উপজেলার মাইজহাটি গ্রামের মোহাম্মদ আল-আমিন (৩৫) ও কটিয়াদী উপজেলার ধুলদিয়া গ্রামের বিগন রবিদাস (২৭)।</p>
      <p>গোপালগঞ্জ প্রতিনিধি জানান, ঢাকা-খুলনা মহাসড়কের গোপালগঞ্জের ডুমদিয়ায় ইঞ্জিনচালিত ভ্যান গাড়ীর সঙ্গে একটি কাভার্ড ভ্যানের মুখোমুখি সংঘর্ষে ইঞ্জিনচালিত ভ্যানের চালকসহ ২ জন নিহত হয়েছে। এ ঘটনায় একজন আহত হয়েছেন। নিহতরা হলেন- সদর উপজেলার তেবাড়িয়া গ্রামের মোতালেব সরদারের ছেলে মুঞ্জুর সরদার (৫০) ও নড়াইলের লোহাগড়া উপজেলার শংকর পাশা গ্রামের আয়েনউদ্দিন সিকদারের ছেলে মান্নান সিকদার (৪৫)। তিনি পেশায় একজন ভ্যান চালক ছিলেন।</p>
      <p>মোহনগঞ্জ (নেত্রকোনা) প্রতিনিধি জানান, মোহনগঞ্জে অটোরিকশার নিচে চাপা পড়ে আফসাদুল হক (৭) নামে এক শিক্ষার্থীর মৃত্যু হয়েছে। গতকাল দুপুর ১টার দিকে বিদ্যালয় থেকে বাড়ি ফেরার পথে এ দুর্ঘটনাটি ঘটে। পুকুরিয়া সরকারি প্রাথমিক বিদ্যালয়ের প্রধান শিক্ষক আব্দুর রশিদ এ ঘটনার সত্যতা নিশ্চিত করেছেন।</p>
      <p>এই বিভাগের সর্বাধিক পঠিত</p>
    </article>
  </body>
</html>