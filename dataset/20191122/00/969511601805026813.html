<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/in-spatele-usilor-inchise-varianta-spaniola-18588144"/>
    <meta property="og:site_name" content="BusinessMagazin"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="În spatele uşilor închise, varianta spaniolă"/>
    <meta property="og:description" content="În acest thriller politic spaniol, Manuel López-Vidal este un politician influent în regiunea sa care, în timp ce trebuie să intre în conducerea naţională a partidului său, se trezeşte implicat într-un caz..."/>
  </head>
  <body>
    <article>
      <h1>În spatele uşilor închise, varianta spaniolă</h1>
      <address><time datetime="2019-11-22T00:00:00+00:00">22 Nov 2019</time> by <a rel="author" href="https://www.businessmagazin.ro/autor/bogdan-angheluta" target="_blank">Bogdan Angheluţă</a></address>
      <h3>În spatele uşilor închise, varianta spaniolă</h3>
      <p>În acest thriller politic spaniol, Manuel López-Vidal este un politician influent în regiunea sa care, în timp ce trebuie să intre în conducerea naţională a partidului său, se trezeşte implicat într-un caz de corupţie care ameninţă unul dintre cei mai apropiaţi prieteni.</p>
      <p>Liderul regional (un fel de baron local din politica românească) Manuel López Vidal a conceput un sistem ticălos pentru a-şi umple rapid buzunarele, dar este demascat atunci când prietenul său apropiat, Paco (Nacho Fresneda), este acuzat de corupţie. Dintr-o dată, după ce o discuţie înregistrată apare în mass-media, viaţa lui Manuel este dată peste cap de o investigaţie amănunţită care îl poate trimite la închisoare.<br/>Antonio de la Torre (Marshland, Cannibal) iese aici în evidenţă, interpretarea sa mergând perfect cu magnetismul personajului pe care îl interpretează. În ceea ce priveşte tensiunea, regizorul Rodrigo Sorogoyen şi scenarista Isabel Peña – colaborând aici pentru a treia oară – pornesc cu motoarele deja ambalate, aruncându-l pe spectator în mijlocul acţiunii, şi reuşesc să menţină această stare până la final. Nu e puţin lucru, având în vedere că filmul durează mai bine de 2 ore.<br/>Şi nu doar interpretarea este excelentă, ci şi mişcarea camerei, care impresionează încă de la primele cadre. Sunt imagini fluide, fără schimbări bruşte, care ajută spectatorul să preia cât mai mult din emoţia celor de pe ecran.<br/>El reino este produs de oamenii care au stat în spatele filmului El secreto de sus ojos, un excelent thriller argentinian care a oferit o privire asemănătoare asupra lumii de azi. Nu există prea multă violenţă, dar nici prea multă melodramă sau nemulţumire; povestea este realistă şi bine legată.<br/>El reino este un film care ridică ştacheta din multe puncte de vedere, fiind un exemplu excelent al calităţii cinematografiei spaniole.<br/>Industria spaniolă de film a produs, în mai multe rânduri, adevărate capodopere recunoscute la nivel global. Deşi m-am temut de influenţa tot mai evidentă a serviciilor de streaming, care pun de multe ori cantitatea înaintea calităţii, mă bucur să observ că grijile mele nu au avut obiect.<br/>Nota: 8/10</p>
      <hr/>
      <p>El reino<br/>Regia: Rodrigo Sorogoyen<br/>Distribuţie: Antonio de la Torre, Mónica López, Josep Maria Pou<br/>Durată: 2 ore 12 minute<br/>Buget: 4 milioane euro<br/>Data lansării: 8 noiembrie</p>
    </article>
  </body>
</html>