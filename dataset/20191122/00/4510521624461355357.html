<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/international/asia/china-ameninta-riposta-congresul-american-adoptat-legea-privind-drepturile-omului-democratia-hong-kong-1_5dd726d15163ec4271458c48/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-22T00:34:55+00:00"/>
    <meta property="og:title" content="China ameninţă că va riposta după ce Congresul a adoptat Legea privind Drepturile Omului şi Democraţia în Hong Kong: SUA vor distrugerea oraşului"/>
    <meta property="og:description" content="China a acuzat joi Statele Unite că vrea să „distrugă” provincia semiautonomă Hong Kong şi a ameninţat că va riposta, după ce congresul american a adoptat o lege în favoarea mişcării prodemocraţie care a aruncat oraşul în haos în ultimele şase luni. Legea este un nou motiv de impas în ceea ce priveşte războiul comercial dintre cele două ţări, relatează AFP."/>
  </head>
  <body>
    <article>
      <h1>China ameninţă că va riposta după ce Congresul a adoptat Legea privind Drepturile Omului şi Democraţia în Hong Kong: SUA vor distrugerea oraşului</h1>
      <address><time datetime="2019-11-22T00:34:55+00:00">22 Nov 2019, 00:34</time> by <a rel="author">Cristina Ene</a></address>
      <h4>China a acuzat joi Statele Unite că vrea să „distrugă” provincia semiautonomă Hong Kong şi a ameninţat că va riposta, după ce congresul american a adoptat o lege în favoarea mişcării prodemocraţie care a aruncat oraşul în haos în ultimele şase luni. Legea este un nou motiv de impas în ceea ce priveşte războiul comercial dintre cele două ţări, relatează AFP.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/international/asia/xijinping-reactioneaza-legatura-manifestatiiledin-hong-kong-amenintaprincipiul-o-tara-doua-sisteme-1_5dcd91485163ec42710581f0/index.html"/>
      </related>
      <p>Ministrul de externe chinez, Wang Yi, a spus că adoptarea Legii privind Drepturile Omului şi Democraţia în Hong Kong de către Congresul american „îi încurajează pe infractorii violenţi”, care amplifică tensiunile între protestatari şi forţele de ordine, dovedind astfel că scopul lor este „adâncirea starii de dezordine sau chiar distrugerea oraşului Hong Kong”.</p>
      <p>Noul proiect de lege – care aşteaptă semnătura lui Donald Trump pentru a deveni lege - prevede votul universal, dreptul de a nu fi arestat în mod arbitrar şi sancţiuni pentru încălcarea acestor principii.</p>
      <p>Proiectul a fost votat miercuri de Camera Reprezentanţilor în ciuda avertizării Chinei care a respins aceste critici ale modului în care a gestionat protestele izbucnite în Kong Hong din cauza unei legi privind extrădarea suspecţilor în China.</p>
      <p>Protestatarii, care au ieşit în număr mare pe străzi în ultimele şase luni, au cerut o libertate mai mare faţă de China şi anchetarea brutalităţii forţelor de ordine în cursul protestelor.</p>
      <p>În ultimele zile, sute de tineri s-au baricadat în campusul Universităţii Politehnice din Hong Kong,  având locîncleştări în care ambele părţi au ripostat cu arsenalul propriu, poliţiştii cu gaze lacrimogene şi gloanţe de cauciuc, iar protestatarii cu săgeţi şi cocteiluri Molotov.</p>
      <p>Între timp sute de tineri au părăsit campusul, mulţi dintre ei fiind arestaţi sub acuzaţia de instigare la revoltă. Tineri epuizaţi au fost scoşi pe tărgi joi. Însă alţii rămân pe baricade refuzând să se predea. Un protestatar mascat în vârstă de 30 de ani, care-şi spune „Mike”, se declară convins că presiunile locale şi internaţionale vor împinge autorităţile la o „retragere” umilitoare.</p>
      <p>„Chiar vă rog: încercaţi! Sunteţi bineveniţi (să luaţi cu asalt campusul)”, a declarat el pentru AFP, profitând de ocazie să transmită un mesaj poliţiei. „Va fi un joc de-a v-aţi ascunselea cât se poate de distractiv”.</p>
      <p>„Poliţia nu-şi face calculele bine dacă îşi închipuie că ne vom preda. Dispunem de resurse, chiar în abundenţă: avem apă şi mâncare. Rezistăm şi o lună”, a completat acesta. Campusul e împânzit de materiale pentru confecţionarea de proiectile incendiare, iar pe ziduri se poate citi: „Poţi ucide un om, dar nu o idee”.</p>
      <p>După ce economia a intrat în recesiune, provincia semiautonomă se confruntă acum şi cu ameninţarea unei schimbări a statutului oraşului în calitate de centru financiar care se bucură de anumite avantaje comerciale prin independenţa sa faţă de China.</p>
      <p>După ce proiectul de lege a fost adoptat de Congresul  american, indicatorii bursieri au scăzut  în Hong Kong, dar şi pe alte pieţe asiatice pe fondul îngrijorării că legislaţia privind drepturile omului ar putea fi un obstacol în calea negocierilor de a stabili un compromis în războiul comercial al celor două mari economii ale lumii.</p>
      <p>Un diplomat de top al Beijingului, Wang a condamnat proiectul de lege ca „interferenţă fără perdea în afacerile interne ale Chinei”, acesta precizând că a făcut aceste comentarii în timpul unei întâlniri la Beijing cu fostul secretar american al apărării William Cohen.</p>
      <p>Purtătorul de cuvânt al Ministerului de Externe chinez  a repetat că China „va lua măsuri concrete pentru o ripostă fermă”  fără a a spune însă în ce vor consta acestea.</p>
      <p>„Este o încălcare gravă a legii internaţionale şi a normelor fundamentale care le guvernează. China condamnă şi se opune ferm” acestei legi, a transmis purtătorul de cuvânt Geng Shuang care precizează că proiectul „ignoră faptele şi adevărul, aplică standarde duble şi intervine grosolan în afacerile interne ale Hong Kong-ului, dar şi ale Chinei”.</p>
      <p>El a adăugat că SUA trebuie să se oprească imediat din a face asta, altfel „efectele adverse se vor întoarce asupra sa”.</p>
      <p>Statutul de regiune semiautonomă a făcut ca Hong Kongul să se bucure de relaţii comerciale separate cu Statele Unite - fiind scutit de tarifele enorme impuse Chinei -  transformându-l într-un centru financiar internaţional.</p>
      <p>Noua legislaţie presupune o revizuire anuală a acestui statut, care ar putea fi pierdut în condiţiile în care oraşul îşi va pierde autonomia.</p>
      <p>Beijingul a spus în repetate rânduri că ar putea interveni dacă situaţia va scăpa de sub control în Hong Kong. De asemenea, media controlată de stat din China a relatat că legislaţia adoptată de SUA nu schimbă nimic în această privinţă.</p>
      <p>„Unii ar putea crede că acest fapt ar putea să descurajeze Beijingul. Asta este o naivitate”, scrie Global Times, publicaţie portavoce a guvernului de la Beijing. </p>
      <hr/>
    </article>
  </body>
</html>