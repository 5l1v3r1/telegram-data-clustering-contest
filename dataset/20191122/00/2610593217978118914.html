<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zvonline.sk/drevo-slama-a-hlina-v-trvalo-udrzatelnej-vystavbe/"/>
    <meta property="og:site_name" content="ZVONLINE.sk"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Drevo, slama a hlina v trvalo udržateľnej výstavbe"/>
    <meta property="og:description" content="V pondelok 25. novembra sa v priestoroch Technickej univerzity vo Zvolene uskutoční verejnosti prístupná konferencia o trvalo udržateľnom staviteľstve s voľným vstupom. „V prírodných stavbách sa necháva vyniknúť prirodzená krása materiálov ako je drevo, hlina a slama. Tieto materiály využívame na stavbu našich obydlí už tisíce rokov, a preto je pre nás príjemné byť s nimi v kontakte. Podľa OSN je ekologická a klimatická kríza najväčšou hrozbou, akej v súčasnosti čelíme, prispieva k nej aj spôsob akým staviame naše domy a ako v nich hospodárime s energiami. Preto je veľmi dôležité začať sa zamýšľať nad tým, ako stavať domy s pozitívnym dopadom na životné prostredie. Práca s prírodnými a lokálnymi materiálmi nepomáha len životnému prostrediu, ale taktiež môže mať sociálno-psychologický význam,“ hovorí organizátor konferencie Trvalo udržateľné stavebníctvo Michal Vlčko. Hlavným poslaním a cieľom konferencie je priniesť aktuálne informácie a skúsenosti z oblasti trvalo udržateľného a prírodného staviteľstva. Na konferencii…"/>
  </head>
  <body>
    <article>
      <h1>Drevo, slama a hlina v trvalo udržateľnej výstavbe</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">TS – TUZVO (Michal Vlčko), ZVonline.sk</a></address>
      <p>
        <b>V pondelok 25. novembra sa v priestoroch Technickej univerzity vo Zvolene uskutoční verejnosti prístupná konferencia o trvalo udržateľnom staviteľstve s voľným vstupom.</b>
      </p>
      <p>„V prírodných stavbách sa necháva vyniknúť prirodzená krása materiálov ako je drevo, hlina a slama. Tieto materiály využívame na stavbu našich obydlí už tisíce rokov, a preto je pre nás príjemné byť s nimi v kontakte. Podľa OSN je ekologická a klimatická kríza najväčšou hrozbou, akej v súčasnosti čelíme, prispieva k nej aj spôsob akým staviame naše domy a ako v nich hospodárime s energiami. Preto je veľmi dôležité začať sa zamýšľať nad tým, ako stavať domy s pozitívnym dopadom na životné prostredie. Práca s prírodnými a lokálnymi materiálmi nepomáha len životnému prostrediu, ale taktiež môže mať sociálno-psychologický význam,“ hovorí organizátor konferencie Trvalo udržateľné stavebníctvo <b>Michal Vlčko</b>.</p>
      <figure>
        <img src="https://bbonline.sk/wp-content/uploads/2019/11/Konferencia-640x360.jpg"/>
      </figure>
      <p>Hlavným poslaním a cieľom konferencie je priniesť aktuálne informácie a skúsenosti z oblasti trvalo udržateľného a prírodného staviteľstva. Na konferencii vystúpia traja prednášajúci:</p>
      <p>Riaditeľ architektonického štúdia Createrra <b>Bjørn Kierulf</b> sa vo svojej prednáške bude venovať najmä prefabrikovaným slameným panelom ecococon, energetickej náročnosti stavieb, ale aj tomu, že výstavba domov môže byť uhlíkovo záporná <i>(15:00 h</i>). Spoluzakladateľ združenia remeselníkov Organica <b>Michal Zibrin</b> priblíži metódy výstavby takzvaných „samonosných a kombinovaných slamených domov“. Taktiež bude hovoriť o tom, ako stavať trvalo udržateľne a dostupne, prečo je dôležité využívať lokálne zdroje surovín, ale aj ľudské zdroje, a ako je prepojené stavebníctvo s klimatickou zmenou a ekonomickým systémom <i>(16:00 h).</i> Z prednášky lektorky <b>Ľubice Gulášovej sa účastníci </b>konferencie dozvedia, že hlinené omietky nie sú len súčasťou našej minulosti, ale že majú miesto aj v modernom stavebníctve. Pomocou hlinených omietok dokážeme vytvoriť dekoratívne povrchy, ktoré pozitívne vplývajú na mikroklímu interiéru a taktiež na naše zdravie. Reč bude aj o iných prírodných povrchoch ako je vápenný marocký štuk, tadelakt (<i>17:00 h</i>). O prírodných izolačných systémoch bude hovoriť <b>Jakub Čajko </b>(<i>17:45 h</i>) a na tému Drevostavby – energia – udržateľnosť sa zameria Jozef Štefko (<i>18:30 h</i>).</p>
      <p>
        <b>Konferencia Drevo, slama a hlina v trvalo udržateľnej výstavbe sa uskutoční v pondelok 25. novembra od 14:30 h v poslucháreň B3 Technickej univerzity vo Zvolene.</b>
      </p>
      <p>Podujatie organizuje študent Technickej univerzity vo Zvolene Michal Vlčko, spolu s Katedrou drevených stavieb a študentskou organizáciou Woodenworld, ako súčasť projektu Green team.</p>
      <p><b>Viac informácií nájdete v oficiálnom </b><a href="https://www.facebook.com/events/2395292410682783/">Facebook evente</a>.</p>
      <figure>
        <a href="https://turbo.web2media.sk/adnoclick.php?pid=509&amp;ord=[timestamp]">
          <img src="https://turbo.web2media.sk/adnoscript.php?pid=509&amp;ord=[timestamp]"/>
        </a>
      </figure>
    </article>
  </body>
</html>