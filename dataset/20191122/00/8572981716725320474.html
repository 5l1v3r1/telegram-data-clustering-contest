<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pcrevue.sk/a/Zasadny-prielom-vo-vyuzivani-solarnej-energie"/>
    <meta property="og:site_name" content="PC REVUE"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Startup podporovaný Billom Gatesom dosiahol zásadný prielom vo využívaní solárnej energie"/>
    <meta property="og:description" content="Heliogen, spoločnosť zaoberajúca sa čistou energiou, ktorú podporuje aj Bill Gates, uviedol, že objavil spôsob, ako využiť umelú inteligenciu a pole zrkadiel na odrážanie toľko slnečného svetla, aby s ..."/>
  </head>
  <body>
    <article>
      <h1>Startup podporovaný Billom Gatesom dosiahol zásadný prielom vo využívaní solárnej energie</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Redakcia</a></address>
      <p>Heliogen, spoločnosť zaoberajúca sa čistou energiou, ktorú podporuje aj Bill Gates, uviedol, že objavil spôsob, ako využiť umelú inteligenciu a pole zrkadiel na odrážanie toľko slnečného svetla, aby sa vytvorilo extrémne teplo nad 1000 stupňov Celzia. V podstate tak vytvoril solárnu pec, ktorá je schopná dosiahnuť teplotu na štvrtinovej úrovni v porovnaní s teplotou na povrchu Slnka.</p>
      <p>Znamená to, že po prvýkrát môže byť koncentrovaná solárna energia použitá na vytvorenie extrémneho tepla potrebného na výrobu cementu, ocele, skla a ďalšie priemyselné procesy. Inými slovami, slnečné svetlo by mohlo nahradiť fosílne palivá emitujúce uhlík v tomto odvetví hospodárstva. Heliogen je presvedčený, že jeho patentovaná technológia dokáže dramaticky znížiť emisie skleníkových plynov z priemyslu.</p>
      <figure>
        <img src="https://www.pcrevue.sk/files/photo/2019-11/67609/c9734a/Heliogen-Lancaster-Facility-4-0.jpg"/>
      </figure>
      <p>Napríklad výrobe cementu možno podľa Medzinárodnej agentúry pre energiu pripísať na vrub 7 % svetových emisií CO2. Na rozdiel od tradičnej solárnej energie, ktorá využíva na zachytenie slnečného svetla strešné panely, Heliogen zlepšuje technológiu tzv. koncentrovanej slnečnej energie, ktorá používa zrkadlá na odrážanie slnečných lúčov do jedného bodu. Táto technológia nie je nová, no v minulosti dosahovaná teplota nestačila na výrobu cementu a ocele.</p>
      <p>Kým iné spoločnosti sa snažili riešiť problémy tejto technológie pridaním ocele na zvýšenie tuhosti a odolnosti, Heliogen a jeho tím vedcov a technikov sa obrátili na umelú inteligenciu. Ich riešenie používa softvér na počítačové videnie a ďalšiu sofistikovanú technológiu na ovládanie sústavy zrkadiel na odrážanie slnečných lúčov do jedného miesta.</p>
      <figure>
        <img src="https://www.pcrevue.sk/files/photo/2019-11/67608/abe256/Heliogen-Lancaster-Commercial-Facility-Tower-Zoom.jpg"/>
      </figure>
      <p>Spoločnosť tvrdí, že dokáže vyrobiť toľko tepla, že jej technológia by sa mohla neskôr použiť na výrobu čistého vodíka vo veľkom rozsahu. Takýto bezuhlíkový vodík by sa potom mohol zmeniť na palivo pre nákladné autá a lietadlá. Jedna z ťažkostí súvisiacich so solárnou energiou je v tom, že slnko nesvieti vždy. Heliogen chce preto vybudovať akumulačné systémy, ktoré dokážu udržať slnečnú energiu aj počas daždivých dní.</p>
      <p>Zdroj: <b><a href="https://edition.cnn.com/2019/11/19/business/heliogen-solar-energy-bill-gates/">edition.cnn.com.</a></b></p>
    </article>
  </body>
</html>