<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zib.com.ua/ua/140068-vs_poyasniv_koli_sporudi_silgosppriznachennya_ne_opodatkovuy.html"/>
    <meta property="og:site_name" content="Закон и Бизнес"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Мета виправдовує пільгу"/>
    <meta property="og:description" content="Застосування пільги щодо оподаткування нерухомості не зумовлене фактичним використанням об’єкта в сільськогосподарській діяльності. Достатньо того, що він може використовуватися за таким призначенням."/>
  </head>
  <body>
    <article>
      <h1>Мета виправдовує пільгу</h1>
      <h2>Оподаткування споруд сільгосппризначення не залежить від їх фактичного використання з такою метою</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">ЛЕВ СЕМИШОЦЬКИЙ</a></address>
      <p>
        <i>
          <b>Застосування пільги щодо оподаткування нерухомості не зумовлене фактичним використанням об’єкта в сільськогосподарській діяльності. Достатньо того, що він може використовуватися за таким призначенням.</b>
        </i>
      </p>
      <p>Такого висновку дійшла колегія суддів Касаційного адміністративного суду, переглянувши адміністративну справу за позовом фізичної особи — сільськогосподарського виробника проти Державної фіскальної служби.</p>
      <p>Митарі визначили позивачці зобов’язання щодо податку на нерухоме майно з посиланням на пп.266.7.1 п.266.7 ст.266 Податкового кодексу. Проте виник спір щодо застосування пп.«ж» пп.266.2.2 п.266.2 ст.266 ПК, а саме: встановлює ця норма обов’язок безпосередньо використовувати такі будівлі/споруди в сільгоспдіяльності чи достатньо того, що вони відповідають критерію здатності такого об’єкта слугувати цілям товарного виробництва?</p>
      <p>Апеляційна інстанція вирішила справу на користь позивача. З такою позицією погодився й КАС. У <a href="http://www.reestr.court.gov.ua/Review/84954798">постанові</a> від 1.10.2019 (справа №0340/1905/18) зауважено, що в пп.«ж» пп.266.2.2 п.266.2 ст.266 ПК (у редакції закону від 28.12.2014 №71-VIII, що був чинним на час виникнення спірних правовідносин) визначено: не є об’єктом оподаткування будівлі/споруди сільськогосподарських товаровиробників, призначені для використання безпосередньо в сільськогосподарській діяльності.</p>
      <p>Отже, для застосування такої пільги необхідна наявність двох умов:</p>
      <p>• власник об’єкта нерухомості (будівлі, споруди) є сільгоспвиробником;</p>
      <p>• об’єкт нерухомості призначений для використання безпосередньо в такій діяльності.</p>
      <p>Пільга, установлена зазначеною нормою, спрямована на створення сприятливих умов для провадження сільськогосподарської діяльності, її стимулювання та досягнення збалансованого податкового навантаження.</p>
      <p>Виходячи з буквального тлумачення цієї норми, з урахуванням значення слова «призначення» як «мета використання чого-небуть», «відповідати меті», КАС дійшов висновку, що будівлі/споруди, про які йдеться в цій нормі, повинні відповідати меті, способу та критеріям використання в сільгоспдіяльності. Вимоги, що вони повинні експлуатуватися, норма не містить.</p>
      <p>Суд наголосив, що законодавець не встановив обов’язку с/г товаровиробника безпосередньо використовувати таку нерухомість у своїй діяльності, а умовою звільнення об’єктів від оподаткування визначив цільове призначення їх використання. Також установлено вичерпний перелік підстав, коли податкова пільга не надається: у випадках, коли нерухомість здається в оренду, лізинг, позичку.</p>
      <p>Суди встановили, що позивачка є с/г товаровиробником. Об’єкти нерухомості, які належать їй на праві приватної власності та щодо яких контролюючим органом донараховані податкові зобов’язання, є будівлями/спорудами, призначеними для використання безпосередньо в такого роду діяльності. Водночас відсутні докази, що об’єкти використовували в будь-якій іншій, відмінній від сільськогосподарської, діяльності.  </p>
      <related>
        <h4>Матеріали за темою</h4>
        <a href="https://zib.com.ua/ua/140024-nacionalnist_osobi_v_sudovomu_poryadku_vstanoviti_nemozhlivo.html"/>
        <a href="https://zib.com.ua/ua/issue/684/"/>
        <a href="https://zib.com.ua/ua/139946-vp_vs_poradila_zemlekoristuvacham_ne_vikonuvati_dobrovilno_r.html"/>
        <a href="https://zib.com.ua/ua/issue/683/"/>
        <a href="https://zib.com.ua/ua/139932-sud_rozglyane_pitannya_schodo_skasuvannya_mizhnarodnogo_ispi.html"/>
        <a href="https://zib.com.ua/ua/139927-sudoviy_zbir_za_apelyaciyu_rozrahovuetsya_vid_minimalnoi_zar.html"/>
        <a href="https://zib.com.ua/ua/139905-oask_vzyavsya_za_oskarzhennya_novoi_redakcii_pravopisu.html"/>
        <a href="https://zib.com.ua/ua/139856-pozovi_schodo_styagnennya_zaborgovanosti_pered_derzhavoyu_ro.html"/>
        <a href="https://zib.com.ua/ua/issue/682/"/>
        <a href="https://zib.com.ua/ua/139778-osoba_styaguvacha_u_vikonavchomu_listi_mozhe_buti_zaminena_s.html"/>
        <a href="https://zib.com.ua/ua/issue/681/"/>
        <a href="https://zib.com.ua/ua/139689-kvartiranti_mozhut_otrimati_subsidiyu_na_pidstavi_dogovoru_o.html"/>
        <a href="https://zib.com.ua/ua/issue/680/"/>
        <a href="https://zib.com.ua/ua/139751-noviy_vidsotok_dlya_priznachennya_pensiy_pri_pererahunku_ne_.html"/>
        <a href="https://zib.com.ua/ua/139682-chi_mozhe_rda_rozporyadzhatisya_zemlyami_za_mezhami_naseleni.html"/>
        <a href="https://zib.com.ua/ua/139739-vs_poyasniv_yak_diyati_yakscho_derzhgeokadastr_ne_dav_dozvol.html"/>
        <a href="https://zib.com.ua/ua/139708-kas_zobovyazav_priymati_elektronni_dokumenti_popri_vidsutnis.html"/>
        <a href="https://zib.com.ua/ua/139705-poryadok_prohodzhennya_prokurorami_atestacii_oskarzhuyut_u_s.html"/>
        <a href="https://zib.com.ua/ua/139702-sud_perevirit_zakonnist_rishennya_pro_zvilnennya_golovi_kmda.html"/>
        <a href="https://zib.com.ua/ua/139690-organi_soczahistu_ne_mozhut_vidmoviti_v_subsidii_cherez_bezo.html"/>
        <a href="https://zib.com.ua/ua/139348-adminsudi_zobovyazhut_reaguvati_na_porushennya_zakonu_chinov.html"/>
        <a href="https://zib.com.ua/ua/issue/677/"/>
        <a href="https://zib.com.ua/ua/139154-chi_mozhna_oskarzhiti_dii_fiskaliv_schodo_provedennya_zustri.html"/>
        <a href="https://zib.com.ua/ua/issue/674/"/>
        <a href="https://zib.com.ua/ua/139128-newsone_oskarzhue_v_sudi_rishennya_pro_provedennya_perevirki.html"/>
        <a href="https://zib.com.ua/ua/139095-yakscho_patrulniy_zaplativ_za_kovbasu_yaku_yomu_dav_porushni.html"/>
        <a href="https://zib.com.ua/ua/139093-vs_robotodavec_ne_mozhe_zvilniti_vikrivacha__chi_urizati_yom.html"/>
        <a href="https://zib.com.ua/ua/javascript:void(0);"/>
      </related>
    </article>
  </body>
</html>