<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/soluzioni/pokemon-spada-e-scudo-guida-raid-dynamax-gigamax.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Pokémon Spada e Scudo: guida ai raid e ai Pokémon Dynamax e Gigamax"/>
    <meta property="og:description" content="Ecco tutto quello che c'è da sapere sui raid di Pokémon Spada e Scudo e sulle trasformazioni Dynamax e Gigamax.. Tra le novità più importanti introdotte in Pokémon Spada e Scudo senza dubbio spicc..."/>
  </head>
  <body>
    <article>
      <h1>Pokémon Spada e Scudo: guida ai raid e ai Pokémon Dynamax e Gigamax</h1>
      <h2>Ecco tutto quello che c'è da sapere sui raid di Pokémon Spada e Scudo e sulle trasformazioni Dynamax e Gigamax.</h2>
      <address><time datetime="2019-11-22T00:00:00+00:00">22 Nov 2019</time> by <a rel="author" href="https://multiplayer.it/account/utente/1769928/benji-boi/articoli/" target="_blank">Stefano Paglia</a></address>
      <h3>Indice</h3>
      <ul>
        <li>
          <a href="https://multiplayer.it/soluzioni/pokemon-spada-e-scudo-guida-raid-dynamax-gigamax.html#differenze-tra-dynamax-e-gigamax">Differenze tra Dynamax e Gigamax</a>
        </li>
        <li>
          <a href="https://multiplayer.it/soluzioni/pokemon-spada-e-scudo-guida-raid-dynamax-gigamax.html#i-raid">I Raid</a>
        </li>
        <li>
          <a href="https://multiplayer.it/soluzioni/pokemon-spada-e-scudo-guida-raid-dynamax-gigamax.html#e-i-pokemon-gigamax">E i Pokémon Gigamax?</a>
        </li>
      </ul>
      <p>Tra le novità più importanti introdotte in <b>Pokémon Spada e Scudo</b> senza dubbio spiccano i raid e le trasformazioni <b>Dynamax</b> e <b>Gigamax</b>. Grazie ad esse i vostri lottatori diventeranno molto più grandi, resistenti e forti. Delle vere e proprie macchine da guerra.<br/><br/>Ma come funzionano di preciso i raid Dynamax? E come si ottengono i Pokémon Gigamax? In questa guida vi spiegheremo tutto quello che c'è da sapere al riguardo.</p>
      <figure>
        <img src="https://multiplayer.net-cdn.it/thumbs/images/2019/11/21/raid_jpg_1400x0_q85.jpg"/>
      </figure>
      <anchor name="differenze-tra-dynamax-e-gigamax">
        <h3>Differenze tra Dynamax e Gigamax</h3>
        <p>Qualsiasi Pokémon può dynamaxizzarsi, ottenendo così <b>statistiche incrementate</b>. Inoltre tutte le sue mosse diventeranno <b>"mosse Dynamax"</b>, attacchi potentissimi e dotati di effetti aggiuntivi. Tuttavia potrete attivare il Dynamax solo in alcune tipologie di scontri, come i raid e le sfide ai capipalestra, e dura solo tre turni, al termine dei quali il Pokémon tornerà alla sua forma standard.<br/><br/>Come il Dynamax, la trasformazione <b>Gigamax</b> farà diventare i vostri Pokémon giganteschi e aumenterà le loro statistiche. In questo caso però anche il loro aspetto cambierà e potranno utilizzare un attacco speciale, la <b>"mossa Gigamax"</b>, differente per ogni creatura.<br/><br/>Ad esempio, il Drednaw Gigamax dell'immagine qui sotto, non solo ha una forma molto diversa da quello di un Drednaw normale, ma può utilizzare anche il potentissimo attacco "Gigarocciagetto", che oltre a infliggere danni ingenti, circonda l'avversario con rocce aguzze, danneggiando i Pokémon che scendono in campo in seguito.<br/><br/>Solo rari esemplari di Pokémon possono attivare la trasformazione Gigamax. Questo significa che se catturerete un Drednaw selvatico questo potrà dynamaxizzarsi, ma non gigamaxizzarsi. Il metodo principale per ottenere un Pokémon Gigamax è quello di catturarne uno in un raid.<br/><br/>Ecco l'elenco di tutti i Pokémon che possono attivare la trasformazione Gigamax:</p>
        <ul>
          <li>Charizard</li>
          <li>Pikachu</li>
          <li>Eevee</li>
          <li>Butterfree</li>
          <li>Meowth</li>
          <li>Corviknight</li>
          <li>Alcremie</li>
          <li>Drednaw</li>
          <li>Gengar</li>
          <li>Sandaconda</li>
          <li>Centiskorch</li>
          <li>Machamp</li>
          <li>Coalossal</li>
          <li>Grimmsnarl</li>
          <li>Duraludon</li>
          <li>Hatterene</li>
          <li>Copperajah</li>
          <li>Appletun</li>
          <li>Flapple</li>
          <li>Orbeetle</li>
          <li>Kingler</li>
          <li>Lapras</li>
          <li>Garbodor</li>
        </ul>
        <figure>
          <img src="https://multiplayer.net-cdn.it/thumbs/images/2019/07/08/pokemon-spada-scudo_1_jpg_1400x0_q85.jpg"/>
        </figure>
        <anchor name="i-raid">
          <h3>I Raid</h3>
          <p>I <b>raid Dynamax</b> di Pokémon Spada e Scudo possono essere affrontati solo nelle Terre Selvagge. Esplorando quest'area di tanto in tanto potreste notare un fascio di luce rosa. Seguendolo raggiungerete la tana di un Pokémon dove potrete affrontare un raid. <br/><br/>Se nei paraggi non vedete nessun fascio di luce, significa che in quel momento non ce n'è neppure uno disponibile. In compenso potrete forzare l'attivazione di un raid interagendo con una tana vuota e utilizzando un <b>Desioblocco</b>, acquistabile dai negozianti delle Terre Selvagge per 3.000 Watt l'uno. Troverete uno di questi mercanti davanti all'entrata di Steamington e a quella di Knuckleburgh.<br/><br/>Interagendo con una tana otterrete 300 Watt e si aprirà una schermata di attesa con varie opzioni per prepararvi al meglio prima dell'inizio del combattimento. <br/><br/>I raid Dynamax prevedono la partecipazione di <b>quattro allenatori</b>. Se state giocando online (attivando l'apposita opzione con il tasto + dalla schermata Y-comm) potrete invitare altri giocatori selezionando l'opzione "sfida in compagnia". Se volete giocare con i vostri amici, vi consigliamo di attivare il matchmaking via password, premendo il pulsante + nella schermata di attesa del raid. In alternativa potrete fare affidamento su degli NPC, scegliendo l'opzione "sfida in solitaria". Per i combattimenti più difficili tuttavia vi consigliamo di fare gruppo con altri giocatori e amici, visto che avranno probabilmente Pokémon più forti degli allenatori casuali guidati dall'IA.<br/><br/>Il gioco non specifica quale Pokémon state per affrontare, ma ne mostrerà una silhouette nera e il tipo/i a cui appartiene. Sopra di essa vedrete una o più stelle: queste indicano il grado di difficoltà del raid, più ce ne sono più sarà ardua la sfida. Basandovi su queste informazioni scegliete il Pokémon con cui volete affrontare il raid con l'opzione "cambia Pokémon". Non potrete effettuare cambi durante il corso della battaglia, quindi scegliete attentamente. Quando siete pronti selezionate "Tutto pronto". Ora inizia la parte divertente!<br/><br/>I combattimenti nei raid Dynamax <b>sono molto differenti</b> da quelli normali. Il vostro avversario sarà un Pokémon gigante decisamente più coriaceo della sua controparte standard, ma per fortuna potrete contare sull'aiuto di altri tre allenatori. Avete solo 10 turni per portare a 0 i PS dell'avversario e allo stesso tempo dovrete evitare che i Pokémon della vostra squadra vadano K.O. per più di tre volte. In compenso durante lo scontro il vostro Pokémon potrà attivare la trasformazione Dynamax. <br/><br/>Ad ogni turno voi e i vostri alleati potrete eseguire una sola mossa per Pokémon. Il vostro avversario, invece, a seconda del livello di difficoltà del raid, potrà eseguire più azioni nello stesso turno, nonché attivare una fastidiosa barriera che bloccherà gli attacchi in arrivo una volta che avrete dimezzato la sua salute.<br/><br/>Portando a 0 i suoi PS vi aggiudicherete la vittoria. A questo punto vi verrà chiesto se volete <b>catturare il Pokémon</b>. Fate attenzione: avrete un solo tentativo. A prescindere che ci riusciate o meno, il raid infatti si concluderà subito dopo. Inoltre tenete a mente che i Pokémon dei raid di alto livello hanno tassi di cattura inferiori del normale, quindi vi consigliamo di utilizzare le vostre Poké Ball migliori. <br/><br/>Oltre alla possibilità di catturare il Pokémon, trionfare nei raid vi garantirà delle <b>ricompense estremamente utili</b>, come caramelle per aumentare l'esperienza, oggetti di valore, bacche e persino delle DT con cui insegnare nuove mosse potentissime alla vostra squadra. Inoltre otterrete anche le caramelle Dynamax: utilizzandole sui vostri Pokémon aumenterete il loro livello Dynamax, incrementando così il bonus PS ottenuto con la trasformazione.</p>
          <figure>
            <img src="https://multiplayer.net-cdn.it/thumbs/images/2019/11/21/raid_cattura_jpg_1400x0_q85.jpg"/>
          </figure>
          <anchor name="e-i-pokemon-gigamax">
            <h3>E i Pokémon Gigamax?</h3>
            <p>Mentre i Pokémon Dynamax appariranno spesso e in quantità nei raid Terre Selvagge, quelli Gigamax sono molto rari.<br/><br/>In compenso Game Freak di tanto in tanto aumenterà la probabilità che un determinato Pokémon Gigamax appaia nei raid di Pokémon Spada e Scudo. Ad esempio, fino a gennaio 2020 <b>Butterfree Gigamax</b> apparirà più spesso. Inoltre, sempre nello periodo di tempo, i giocatori di Spada avranno maggiori probabilità di incontrare un <b>Drednaw Gigamax</b>, mentre quelli di Scudo un <b>Corviknight Gigamax</b>.<br/><br/>Detto questo ci sono alcuni Pokémon Gigamax che potrete ottenere senza dover far ricorso ai raid.<br/><br/>Fino a gennaio 2020 otterrete in regalo un <b>Meowth Gigamax</b> tramite l'opzione "Dono Segreto" del menu (avrete bisogno di una connessione a internet). Inoltre se avete giocato a Pokémon Let's GO Pikachu ed Eevee, potrete ottenere in Spada e Scudo un <b>Pikachu</b> e/o un <b>Eevee</b> Gigamax (a seconda di quale versione avete giocato) parlando con i due ragazzi davanti ai binari del treno della Stazione delle Terre Selvagge. Infine, dopo aver battuto la Lega vi verrà regalato un <b>Charmander</b> in grado di usare il Gigamax una volta che si sarà evoluto in Charizard.</p>
          </anchor>
        </anchor>
      </anchor>
    </article>
  </body>
</html>