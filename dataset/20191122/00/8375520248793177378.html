<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/u-zelenskogo-obgovorili-problemi-poshuku-zniklih-bezvisti-na-donbasi-641578.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T00:56:14+00:00"/>
    <meta property="og:title" content="У Зеленського обговорили проблеми пошуку зниклих безвісти на Донбасі"/>
    <meta property="og:description" content="У Донецькій і Луганській областях тривають роботи з пошуку зниклих безвісти"/>
  </head>
  <body>
    <article>
      <h1>У Зеленського обговорили проблеми пошуку зниклих безвісти на Донбасі</h1>
      <address>
        <time datetime="2019-11-22T00:56:14+00:00">22 Nov 2019, 00:56</time>
      </address>
      <h4>У Донецькій і Луганській областях тривають роботи з пошуку зниклих безвісти</h4>
      <p>В Офісі Президента відбулося засідання робочої групи з питань зниклих безвісти на Донбасі та військових і цивільних заручників (полонених).</p>
      <p>Представник управління цивільно-військового співробітництва ЗСУ Михайло Котелевський зазначив, що протягом 2019 року у взаємодії зі слідчими структурами Національної поліції та СБУ проведено 13 ексгумацій тіл. Ідентифіковано особи шести громадян. Родичі загиблих були допущені до проведення необхідних експертиз.</p>
      <p>Водночас голова громадської організації «Об’єднання рідних зниклих безвісти «Надія» Ядвіга Лозинська розповіла про порушення процедури ексгумації тіла її сина, яка проводилася у Запоріжжі. За словами Ядвіги Лозинської, вона не була завчасно проінформована про проведення ексгумації. Крім того, їй не надали психологічну допомогу.</p>
      <p>«Було порушено процедуру ексгумації. Не було ні лікаря, ні психолога на кладовищі. Я хочу, щоб більше ніхто з батьків не відчував таких мук. Має бути протокол проведення, з яким повинні ознайомити батьків», – сказала Ядвіга Лозинська.</p>
      <p>Представниця ГО «Надія» Вікторія Солодухіна наголосила, що під час ексгумації було проявлено «кричущу неповагу до тіла покійного».</p>
      <p>Координатор робочої групи Микола Колесник зазначив, що члени групи звернуться до відповідних органів із закликом упорядкувати процедуру ексгумації тіл.</p>
      <p>«З адвокатами та юристами стежитимемо за цим процесом, щоб такі випадки не повторювалися, щоб ця процедура проводилася по-людськи», – зазначив Микола Колесник.</p>
      <p>Представник відділу зі звільнення полонених Міністерства оборони Володимир Максимченко повідомив, що у Донецькій і Луганській областях тривають роботи з пошуку зниклих безвісти.</p>
      <p>Також учасники засідання розглянули питання повноцінного відновлення роботи Центру звільнення полонених і пошуку зниклих безвісти при СБУ.</p>
      <p>Заступник міністра у справах ветеранів, тимчасово окупованих територій та внутрішньо переміщених осіб Олексій Ілляшенко поінформував членів робочої групи про пропозиції до проекту закону «Про соціальний і правовий захист осіб, позбавлених свободи внаслідок збройної агресії проти України». За його словами, пропонується врегулювати правовий статус осіб, які зникли за особливих обставин.</p>
      <p>«Особливими обставинами вважаються збройний конфлікт, воєнні дії, тимчасова окупація частини території держави, заворушення всередині країни, надзвичайні ситуації природного або техногенного характеру», – пояснив заступник міністра.</p>
      <p>Олексій Ілляшенко зазначив, що, згідно із запропонованими змінами, міністр у справах ветеранів, тимчасово окупованих територій та внутрішньо переміщених осіб буде головою постійної комісії з пошуку зниклих безвісти.</p>
      <p>«Діяльність комісії буде розділена на роботу кримінально-процесуального, кримінального та організаційного характеру», – сказав він.</p>
      <p>Учасники засідання домовилися на наступній зустрічі заслухати інформацію про роботу Міжнародного комітету Червоного Хреста в Україні щодо пошуку зниклих безвісти на Донбасі.</p>
      <related>
        <a href="https://glavcom.ua/news/kontrrozvidka-sbu-poperedila-spivpracyu-derzhsluzhbovcya-z-teroristichnoyu-organizacijeyu-mgb-lnr-641539.html"/>
        <a href="https://glavcom.ua/news/sbu-vikrila-kerivnictvo-fiskalnoji-sluzhbi-zhitomirshchini-na-milyonnih-zlovzhivannyah-foto-641534.html"/>
        <a href="https://glavcom.ua/columns/ilucenko/maydan-zasudzhuyut-ti-hto-cinuje-misku-balandi-yak-garantovanu-osnovu-isnuvannya-641462.html"/>
      </related>
    </article>
  </body>
</html>