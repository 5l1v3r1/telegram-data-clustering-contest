<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/svet/v-zda-zacasno-ustavili-usmrtitve-bostonski-napadalec-carnajev-se-ne-bo-usmrcen-742581"/>
    <meta property="og:site_name" content="Revija Reporter"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="V ZDA začasno ustavili usmrtitve; bostonski napadalec Carnajev še ne bo usmrčen"/>
    <meta property="og:description" content="Ameriška zvezna sodnica v Washingtonu Tanya Chutkan je začasno blokirala izvrševanje smrtnih kazni za obsojence na zvezni ravni. Na vrsti so bili štirje obs"/>
  </head>
  <body>
    <article>
      <h1>V ZDA začasno ustavili usmrtitve; bostonski napadalec Carnajev še ne bo usmrčen</h1>
      <h2>
        <b>Ameriška zvezna sodnica v Washingtonu Tanya Chutkan je začasno blokirala izvrševanje smrtnih kazni za obsojence na zvezni ravni. Na vrsti so bili štirje obsojenci, ki bi jih morali usmrtiti decembra in januarja. To bi bile prve usmrtitve po 16-letnem premoru.</b>
      </h2>
      <address><time datetime="2019-11-22T00:00:00+00:00">22 Nov 2019</time> by <a rel="author">STA</a></address>
      <p>Chutkanova je v sredo zvečer usmrtitve ustavila, ker je prepričana, da bi obsojenci uspeli vsaj v enem argumentu svojih pritožb. Ameriški zvezni zakon o izvrševanju smrtnih kazni namreč pravi, da mora zvezni urad za zapore slediti postopkom, ki veljajo v zveznih državah, kjer je bil zločinec obsojen na smrt in ne smejo po svoje določati postopkov.<br/><br/>Ameriški pravosodni minister William Barr je julija napovedal, da bodo izvajali usmrtitve po novem protokolu, kar pomeni smrtonosna injekcijo z le enim sredstvom, namesto doslej uveljavljenih treh. V ZDA obsojenca najprej uspavajo, potem omrtvičijo in nazadnje še usmrtijo.</p>
      <p>Ker so s temi sredstvi težave, Trumpova vlada pa želi obnoviti usmrtitve, je Barr odločil, da bodo obsojence poslej usmrtili neposredno z injekcijo sredstva pentobarbital. Obsojenci so se pritožili, saj naj bi to sredstvo kot korozivna kemikalija povzročalo bolečine in druge zdravstvene težave, ko bodo še pri zavesti.<br/><br/>Barr je za december in januar razpisal pet usmrtitev. Eden od na smrt obsojenih Lezmond Mitchell je oktobra že dobil sodni odlog. Odločitev sodnice Chutkanove zadeva štiri obsojence, med katerimi je tudi bostonski napadalec iz leta 2013 Džohar Carnajev, ki je nastavil bombo na maratonu. Takrat so umrli trije ljudje, 260 ljudi je bilo poškodovanih.<br/><br/>Barr je napovedal pritožbo na prizivno sodišče v Washingtonu, ker je prepričan, da je njegova odločitev povsem zakonita, poleg tega pa naj bi imele žrtve obsojenih morilcev interes, da se usmrtitve izvedejo pravočasno. Po zvezni zakonodaji v ZDA na izvršitev smrtne kazni čaka skupaj 60 ljudi.</p>
      <p>loading...</p>
    </article>
  </body>
</html>