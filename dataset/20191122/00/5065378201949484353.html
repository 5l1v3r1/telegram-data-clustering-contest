<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/politikh/story/1031419/koymoytsakos-h-toyrkia-ofeilei-na-stamatisei-na-ekviazei-ean-thelei-perissoteri-eyropaiki-voitheia"/>
    <meta property="og:site_name" content="Newsbomb"/>
    <meta property="article:published_time" content="2019-11-22T00:20:47+00:00"/>
    <meta property="og:title" content="Κουμουτσάκος: Η Τουρκία οφείλει να σταματήσει να εκβιάζει εάν θέλει περισσότερη ευρωπαϊκή βοήθεια"/>
    <meta property="og:description" content="Ανησυχία για τις απειλές του προέδρου της Τουρκίας Ρετζέπ Ταγίπ Ερντογάν και άλλων Τούρκων αξιωματούχων περί «ανοίγματος των θυρών» στην Ευρώπη εξέφρασε o Γιώργος Κουμουτσάκος, αναπληρωτής υπουργός Προστασίας του Πολίτη αρμόδιος για τη Μεταναστευτική Πολιτική, σε συνέντευξή του στο Γαλλικό Πρακτορείο Ειδήσεων (AFP) κατά τη διάρκεια της επίσκεψής του στην Ουάσιγκτον."/>
  </head>
  <body>
    <article>
      <h1>Κουμουτσάκος: Η Τουρκία οφείλει να σταματήσει να εκβιάζει εάν θέλει περισσότερη ευρωπαϊκή βοήθεια</h1>
      <h2>Ανησυχία για τις απειλές του προέδρου της Τουρκίας Ρετζέπ Ταγίπ Ερντογάν και άλλων Τούρκων αξιωματούχων περί «ανοίγματος των θυρών» στην Ευρώπη εξέφρασε o Γιώργος Κουμουτσάκος, αναπληρωτής υπουργός Προστασίας του Πολίτη αρμόδιος για τη Μεταναστευτική Πολιτική, σε συνέντευξή του στο Γαλλικό Πρακτορείο Ειδήσεων (AFP) κατά τη διάρκεια της επίσκεψής του στην Ουάσιγκτον.</h2>
      <address><time datetime="2019-11-22T00:20:47+00:00">22 Nov 2019, 00:20</time> by <a rel="author">Γιάννης Φιλιππάκος</a></address>
      <p>Όταν η Τουρκία «<i><b>συνεχίζει να επαναλαμβάνει ότι θα ανοίξει τις "πόρτες", αυτό που κάνουν οι μετανάστες είναι να μετακινούνται πιο κοντά σε αυτές, περιμένοντας να ανοίξουν</b></i>», είπε ο κ. Κουμουτσάκος, σημειώνοντας ότι από τον Μάιο οι αφίξεις των μεταναστών στις ελληνικές ακτές έχουν αυξηθεί κατά 240%.</p>
      <p>Δήλωσε επίσης ότι η Τουρκία οφείλει να σταματήσει να «εκβιάζει», εάν θέλει περισσότερη ευρωπαϊκή βοήθεια. Εντούτοις, η Ελλάδα θα επιθυμούσε η Ευρωπαϊκή Ένωση να δει θετικά το αίτημα της Τουρκίας για βοήθεια πέραν τον 6 δισ. ευρώ που συμφωνήθηκε να δοθεί το 2016 για την ανάσχεση των μεταναστευτικών ροών.</p>
      <p>«<i><b>Το γεγονός όμως ότι η Τουρκία ζήτησε αυτά τα κονδύλια με εκβιασμούς ή απειλές, δεν δημιουργεί το κατάλληλο πολιτικό κλίμα για τους Ευρωπαίους ώστε να αποφασίσουν να τα δώσουν</b></i>», είπε ο Κουμουτσάκος.</p>
      <p>«<i><b>Η Ευρώπη δεν μπορεί να ενεργήσει υπό εκβιασμούς και απειλές. Όπως οι Ευρωπαίοι θα πρέπει να κατανοήσουν την κατάσταση με την οποία είναι αντιμέτωπη η Τουρκία, έτσι και η Άγκυρα θα πρέπει από την πλευρά της να συνειδητοποιήσει ότι δεν είναι αυτός ο τρόπος να διαπραγματεύεσαι με την Ευρώπη</b></i>».</p>
      <p>Ο κ. Κουμουτσάκος ανέφερε, επίσης, ότι συζήτησε τη στάση της Ελλάδας με Αμερικανούς αξιωματούχους και τον υπηρεσιακό υπουργό Εσωτερικής Ασφάλειας των ΗΠΑ Τσαντ Γουλφ και εξήγησε, ότι η Ελλάδα θέλει ενισχυμένη συνεργασία με τις ΗΠΑ, συμπεριλαμβανομένων των συνοριακών ελέγχων, αλλά ότι οι συνθήκες στις δύο χώρες δεν είναι παρεμφερείς.</p>
      <p>
        <i><b>Δείτε όλες τις τελευταίες</b> <b><a href="https://www.newsbomb.gr/oles-oi-eidhseis">Ειδήσεις</a></b> <b>από την Ελλάδα και τον Κόσμο, τη στιγμή που συμβαίνουν, στο </b><b>Newsbomb</b><b>.</b><b>gr</b></i>
      </p>
    </article>
  </body>
</html>