<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/den-einai-troll-aygenakhs-kai-mpeos-omilhtes-se-synedrio-gia-thn-katapolemhsh-twn-xeiragwghmenwn-agwnwn"/>
    <meta property="og:site_name" content="Documento"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Δεν είναι troll: Αυγενάκης και Μπέος ομιλητές σε συνέδριο για την «καταπολέμηση των Χειραγωγημένων Αγώνων»"/>
    <meta property="og:description" content="Στην Θεσσαλονίκη, η Ένωση Σηματούχων Εταιρειών και το Ελληνικό Παρατηρητήριο για την Συνθήκη Μακολέν, διοργανώνουν το 1ο διεθνές συνέδριο με θέμα την καταπολέμηση των Χειραγωγημένων Αγώνων (7 Δεκεμβρίου στο Ξενοδοχείο THE MET HOTEL). Το συνέδριο τελεί υπό την αιγίδα της Περιφέρειας Κεντρικής Μακεδονίας, της Διεθνούς Ένωσης Αθλητικού Δικαίου και του Ευρωπαϊκού Ινστιτούτου Βιομηχανικής και Πνευματικής Ιδιοκτησίας (EUINIP)."/>
  </head>
  <body>
    <article>
      <h1>Δεν είναι troll: Αυγενάκης και Μπέος ομιλητές σε συνέδριο για την «καταπολέμηση των Χειραγωγημένων Αγώνων»</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Αντώνης Φουντής</a></address>
      <h4>Στην Θεσσαλονίκη, η Ένωση Σηματούχων Εταιρειών και το Ελληνικό Παρατηρητήριο για την Συνθήκη Μακολέν, διοργανώνουν το 1ο διεθνές συνέδριο με θέμα την καταπολέμηση των Χειραγωγημένων Αγώνων (7 Δεκεμβρίου στο Ξενοδοχείο THE MET HOTEL). Το συνέδριο τελεί υπό την αιγίδα της Περιφέρειας Κεντρικής Μακεδονίας, της Διεθνούς Ένωσης Αθλητικού Δικαίου και του Ευρωπαϊκού Ινστιτούτου Βιομηχανικής και Πνευματικής Ιδιοκτησίας (EUINIP).</h4>
      <p>Όμως, η πραγματική είδηση του συνεδρίου είναι άλλη. Και φυσικά στη χώρα που, ότι δηλώσεις είσαι, στην ποδοσφαιρική Ελλάδα που <b>ανθεί το «στήσιμο» ποδοσφαιρικών αγώνων </b>και οργιάζει το<b> παράνομο στοίχημα</b>, η συγκεκριμένη είδηση που ακολουθεί δεν είναι troll και δεν πρόκειται για fake news. Το πλέον σημαντικό του συνεδρίου είναι ότι <b>μεταξύ των ομιλητών ξεχωρίζουν (κρατηθείτε…) ο υφυπουργός Αθλητισμού, Λευτέρης Αυγενάκης και ο δήμαρχος Βόλου, Αχιλλέας Μπέος!</b></p>
      <p>Ο υφυπουργός Αθλητισμού, είναι εκείνος που <b>έτρεχε να σώσει τον ΟΦΗ τον περασμένο Μάρτιο</b> όταν ανακοινώθηκε η πρωτόδικη ποινή υποβιβασμού του για ένα «στημένο» ματς με τον Αιγινιακό (στις 12 Νοεμβρίου 2017) και η ομάδα της εκλογικής του περιφέρειας είχε νικήσει 6-0 σε αγώνα πρωταθλήματος της Football League. Τελικά η ποινή κατέπεσε, ο ΟΦΗ σώθηκε και ο Αυγενάκης έγινε υφυπουργός Αθλητισμού με προτεραιότητα του την καταπολέμηση της διαφθοράς…</p>
      <p>Ο Λ. Αυγενάκης είναι εκείνος, που ενώ άκουσε τον πρόεδρο της Ενωσης Super League2 – Football League, Λεωνίδα Λεουτσάκο στη Βουλή, κατά την διάρκεια της συζήτησης για την κατάθεση του νέου αθλητικού νομοσχεδίου σε μια αποστροφή του λόγου του, σχετικά με την κύρωση της συμφωνίας «Μacolin» για την αντιμετώπιση των χειραγωγημένων αγώνων, είπε ότι «οι ομάδες μέσα από αυτό το κομμάτι προσπαθούν να βρουν βιωσιμότητα και αυτό καταστρέφει το ποδόσφαιρο», δεν άρθρωσε λέξη. Ο Λεουτσάκος παραδέχθηκε ότι στήνονται παιχνίδια και αντί ο υφυπουργός να ζητήσει εξηγήσεις και να διακόψει «εδώ και τώρα» τα πρωταθλήματα, ούτε φωνή ούτε ακρόαση…</p>
      <p>Όμως ο Λ. Αυγενάκης δεν είναι μόνος. Μαζί του στη μάχη κατά της διαφθοράς ο ποδόσφαιρο και επίσης ομιλητή στο συνέδριο για τα «στημένα», θα έχει και τον γνωστό… φίλαθλο <b>Αχιλλέα Μπέο, έναν εκ των βασικών κατηγορούμενων στο σκάνδαλο «Κοριόπολις», </b>που αθωώθηκε σε δεύτερο βαθμό, όπως και όλοι οι πρωτόδικα καταδικασθέντες. Και αθωώθηκαν όλοι, αφού σκάνδαλο σύμφωνα με την ελληνική δικαιοσύνη –που ως γνωστόν είναι τυφλή- δεν υπήρξε και όλα ήταν στη φαντασία ορισμένων κακών ανθρώπων που ήθελαν να βλάψουν τους κατηγορούμενους. ‘Η όπως είχε δηλώσει ο φίλαθλος Μπέος, η δίωξη του, ήταν πολιτική!</p>
      <p><b>Σε μια δίκη-παρωδία</b> που κράτησε σχεδόν επτά χρόνια και που βασικοί μάρτυρες κατηγορίας ξαφνικά έγιναν μάρτυρες υπεράσπισης, αφού είχαν «ξεχάσει» γιατί κλήθηκαν στη δίκη και μίλησαν για καλούς οικογενειάρχες, για το ότι δεν είδαν και δεν άκουσαν, σε μια εξαιρετική φαρσοκωμωδία. Ήταν άλλωστε χαρακτηριστική τότε η... έκρηξη κατά των μαρτύρων της εισαγγελέως έδρας που είπε επί λέξει: «Σας ακούω να λέτε όλοι ότι ο χώρος του ποδοσφαίρου δεν είναι αγγελικά πλασμένος και ότι οι πρόεδροι, οι ποδοσφαιριστές και οι διαιτητές δεν είναι αμόλυντοι. Αλλά συγκεκριμένα περιστατικά κανείς σας δεν λέει».</p>
      <p>Από την άλλη πλευρά όμως, αν δεν μιλήσει ο Αχιλλέας Μπέος για τα «στημένα» στο ποδόσφαιρο, ποιος θα μιλήσει; Τόσα χρόνια στον χώρο είναι, όλο και κάτι θα έχει ακούσει…</p>
      <p>Εκτός από τους δύο «γκεστ», συντονιστής στο συνέδριο θα είναι ο δημοσιογράφος Κυριάκος Θωμαϊδης (στην εκπομπή του «Δίκη της Δευτέρας» έχει εμφανιστεί είτε ως καλεσμένος, είτε με την μορφή παρέμβασης, ουκ ολίγες φορές ο φίλαθλος Αχιλλέας Μπέος). </p>
      <p>Για την ιστορία,<b> ομιλητές στο συνέδριο θα είναι ακόμη:</b></p>
      <p>ANGELO RIGOPOULOS – Managing Director of Integrity &amp; Regulatory της UEFA με θέμα: Χειραγώγηση Αγώνων – Το νομικό πλαίσιο της UEFA</p>
      <p>ΛΕΩΝΙΔΑΣ ΦΑΡΜΑΚΗΣ – Επικεφαλής Μονάδας Ασφαλείας και Εταιρικών Κινδύνων του ΟΠΑΠ</p>
      <p>ΒΙΡΓΙΝΙΑ ΣΑΚΕΛΛΑΡΟΠΟΥΛΟΥ- Εισαγγελέας Εφετών – Αθήνα, Διδάκτορας Ποινικού Δικαίου, Νομικής Σχολής Πανεπιστημίου Αθηνών – Αποδεικτικές δυσχέρειες σε υποθέσεις χειραγωγημένων αγώνων για στοιχηματικούς λόγους</p>
      <p>SALAZAR MENDIAZ PABLO – EUROPOL – Η καταπολέμηση των χειραγωγημένων αγώνων από την EUROPOL. Τακτικές και διαδικασίες.</p>
      <p>ΔΗΜΗΤΡΙΟΣ Π. ΠΑΝΑΓΙΩΤΟΠΟΥΛΟΣ – Καθηγητής Νομικής Σχολής Πανεπιστημίου Αθηνών, Δικηγόρος παρ’ Αρείω Πάγω και ΣτΕ , Πρόεδρος της Διεθνούς Ενώσεως Αθλητικού Δικαίου (IASL), Πρόεδρος του Ελληνικού Κέντρου Έρευνας Αθλητικού Δικαίου (ΕΚΕΑΔ) πρ. Αντιπρόεδρος και πρόεδρος της Επιτροπής Ερευνών του Πανεπιστημίου Στερεάς Ελλάδας.</p>
      <p>ΚΑΤΕΡΙΝΑ ΓΚΟΝΤΑ – Δικηγόρος και Marketing Coordinator της Κυπριακής Ομοσπονδίας Ποδοσφαίρου</p>
      <p>ΒΑΓΓΕΛΗΣ ΠΑΤΣΙΑΝΤΟΣ – Νομικός Σύμβουλος NOVA: Πως τα στημένα παιχνίδια επηρεάζουν τα τηλεοπτικά δικαιώματα</p>
      <p>RANY SADER – Δικηγόρος, ο οποίος εκπροσωπεί την 5η γενιά του παλαιότερου και πιο διακεκριμένου οικογενειακού εκδοτικού οίκου Arab Legal (SADER Legal Publishing) που ιδρύθηκε το 1863 και αποτελεί τις πρώτες Δικηγορικές Εταιρείες του Λιβάνου</p>
      <p>EMIN ÖZKURT – Δικηγόρος – Cas Arbitrator ΤΟΥΡΚΙΑ και Qatar Sports Arbitration Tribunal (Qsat). – Τουρκική Ομοσπονδία Ποδοσφαίρου</p>
      <p>Στο διαμορφωμένο επιστημονικό πρόγραμμα του Διεθνούς Συνεδρίου και δη στο δεύτερο πάνελ, περιλαμβάνονται θέματα όπως Διαφθορά, παράνομο Στοίχημα και Χειραγώγηση Αγώνων, ένα παγκόσμιο φαινόμενο. Ομιλητές θα έιναι:</p>
      <p>ΠΕΝΝΥ ΚΟΝΙΤΣΙΩΤΗ, Δικηγόρος MSc – Επικεφαλής των Διεθνών Υποθέσεων του Ελληνικού Παρατηρητηρίου για τη Συνθήκη του Μακολέν (Macolin)</p>
      <p>ΆΛΚΗΣ ΠΑΠΑΝΤΩΝΙΟΥ – Δικηγόρος, Διδάκτορας Νομικής Αθλητισμού, Ερευνητής στο Ελληνικό Κέντρο Έρευνας Αθλητικού Δικαίου, – Νομικός Σύμβουλος ΠΑΕ Παναθηναϊκός.</p>
      <p>ΈΛΕΝΑ ΤΖΟΥΛΙΑ. Δικηγόρος Ph.D Εμπορικό δίκαιο, Πανεπιστήμιο Ruprecht-Karls, Νομική Σχολή, Χαϊδελβέργη Γερμανία</p>
      <p>ΚΩΝΣΤΑΝΤΙΝΟΣ ΚΩΝΣΤΑΝΤΙΝΙΔΗΣ – Sports Management Expert – Επικεφαλής της Διεύθυνσης Ελληνικών Ομάδων και Στοιχηματικών Εταιρειών του Ελληνικού Παρατηρητηρίου για τη Συνθήκη του Μακολέν (Macolin)</p>
      <p>ΜΑΚΡΥΔΑΚΗ ΜΑΡΙΑ, IPR, Υπεύθυνη του Ελληνικού Παρατηρητηρίου για τη Συνθήκη του Μακολέν (Macolin)</p>
      <p>ΣΟΦΙΑ ΣΠΑΝΙΔΟΥ – Δικηγόρος, LLM στο δημόσιο διεθνές δίκαιο, LLM στο διεθνές δίκαιο του αθλητισμού – Επικεφαλής Τμήματος Ανάπτυξης Θέματος του Ελληνικού Παρατηρητηρίου για τη Συνθήκη του Μακολέν (Macolin)</p>
      <p>RANY SADER ο οποίος εκπροσωπεί την 5η γενιά του παλαιότερου και πιο διακεκριμένου οικογενειακού εκδοτικού οίκου Arab Legal (SADER Legal Publishing) που ιδρύθηκε το 1863 και από τις πρώτες Δικηγορικές Εταιρείες του Λιβάνου</p>
      <p>ΑΔΑΜΑΝΤΙΟΣ ΜΠΑΣΑΡΑΣ – Δικηγόρος Μ.Δ.Ε Ποινικών Επιστημών Νομικής Σχολής Αθηνών, Μ.Δ.Ε Εφαρμοσμένων Οικονομικών και Φορολογικού Δικαίου Α.Σ.Ο.Ε</p>
      <p>ΕΙΡΗΝΗ ΚΑΛΛΙΓΕΡΟΥ Δικηγόρος LLM. </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>