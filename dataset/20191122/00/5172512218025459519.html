<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.automarket.ro/stiri/lotus-a-inceput-productia-de-pre-serie-pentru-hypercar-ul-electric-evija-94897.html"/>
    <meta property="og:site_name" content="Automarket"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Lotus a început producția de pre-serie pentru hypercar-ul electric Evija: doar 130 de exemplare vor fi produse începând din 2020"/>
    <meta property="og:description" content="Lotus a anunțat începerea producției de pre-serie pentru hypercar-ul său electric. Evija are patru motoare electrice care oferă 2.000 CP și 1.700 Nm, prețul de pornire fiind de 1.8 milioane de euro. Producția de serie va începe în 2020 și va număra un total de doar 130 de exemplare."/>
  </head>
  <body>
    <article>
      <h1>Lotus a început producția de pre-serie pentru hypercar-ul electric Evija: doar 130 de exemplare vor fi produse începând din 2020</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Paul Cosma</a></address>
      <slideshow>
        <figure>
          <img src="https://static.automarket.ro/img/auto_resized/db/article/094/897/525819l-610x390-b-216bec4f.jpg"/>
        </figure>
        <figure>
          <img src="https://static.automarket.ro/img/auto_resized/db/article/094/897/621852l-610x390-b-35a2065c.jpg"/>
        </figure>
      </slideshow>
      <p>Lotus a anunțat începerea producției de pre-serie pentru hypercar-ul său electric. Evija are patru motoare electrice care oferă 2.000 CP și 1.700 Nm, prețul de pornire fiind de 1.8 milioane de euro. Producția de serie va începe în 2020 și va număra un total de doar 130 de exemplare.</p>
      <p>Geely, brandul care deține 51% din acțiunile <a href="https://www.automarket.ro/masini-noi/lotus/">Lotus</a>, a promis în momentul achiziției, că brand-ul britanic va primi susținere financiară pentru dezvoltarea unor noi modele. În iulie 2019, a fost făcut primul pas în această direcție: prezentarea hypercar-ului electric Evija.</p>
      <p>Conform oficialilor <a href="https://www.automarket.ro/masini-noi/lotus/">Lotus</a>, noul model va fi produs în doar 130 de unități, urmând ca producția să înceapă în 2020. Constructorul britanic a deschis atunci și listele de rezervări, iar clienții au de achitat un avans de 250.000 de lire, echivalentul a 276.700 de euro. Prețul de pornire stabilit de Lotus este de 1.7 milioane de lire (1.88 milioane de euro).</p>
      <p>
        <b>Lotus a anunțat finalizarea etapei de testare la mare viteză a prototipurilor Evija și, totodată, că producția de pre-serie a început la uzina din Marea Britanie.</b>
      </p>
      <p>Evija beneficiază de patru motoare <a href="https://www.automarket.ro/stiri/masina-electrica-85611.html">electrice</a> care oferă 2.000 <a href="https://www.automarket.ro/stiri/cal-putere-cp-86347.html">CP</a> și 1.700 Nm. În aceste condiții, accelerația de la 0 la 100 km/h va avea loc în mai puțin de 3 secunde, în timp ce repriza 0-300 km/h ar urma să se desfășoare în mai puțin de 9 secunde. Viteza maximă anunțată de producător va fi de 321 km/h. </p>
      <p><b>Pachetul de baterii cu o capacitate de 70 kWh va putea fi încărcat și la viitoarele prize de 800 kW.</b> Până atunci, la o priză de 350 kW, Evija va avea nevoie de 12 minute pentru ca bateria să ajungă de la 0 la 80% și de 18 minute pentru un "plin" complet. Autonomia calculată conform standarului <a href="https://www.automarket.ro/stiri/test-wltp-85605.html">WLTP</a> este de 400 de kilometri.</p>
      <p>Via Lotus</p>
    </article>
  </body>
</html>