<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/22/novyna/polityka/sprava-ukrkosmosu-sud-zatverdyv-uhodu-sap-obvynuvachenym"/>
    <meta property="og:site_name" content="Слово і Діло"/>
    <meta property="article:published_time" content="2019-11-22T15:05:51+00:00"/>
    <meta property="og:title" content="Справа «Укркосмосу»: суд затвердив угоду САП з обвинуваченим"/>
    <meta property="og:description" content="Антикорупційний суд затвердив угоду між САП і обвинуваченим у справі зриву запуску українського супутника."/>
  </head>
  <body>
    <article>
      <h1>Справа «Укркосмосу»: суд затвердив угоду САП з обвинуваченим</h1>
      <address>
        <time datetime="2019-11-22T15:05:51+00:00">22 Nov 2019, 15:05</time>
      </address>
      <p>
        <b>Суд затвердив угоду про визнання винуватості між Спеціалізованою антикорупційною прокуратурою та обвинуваченим в легалізації коштів у справі про збитки державного підприємства «Укркосмос».</b>
      </p>
      <p>Про це повідомляє пресслужба САП.</p>
      <p>«В антикорупційному суді за участі прокурорів САП оголошено обвинувальний вирок 46-річному киянину, обвинуваченого у легалізації понад 6 млн доларів, одержаними третіми особами у злочинний спосіб. Слідством встановлено, що вказана особа протягом 2011 – 2013 років уклала низку правочинів із компанією-нерезидентом Briklin Limited», – йдеться у повідомленні.</p>
      <p>За даними «Слово і Діло», йдеться про Анатолія Панченка.</p>
      <p>Як вказують у прокуратурі, Панченко цими правочинами переховував з банківських рахунків компанії на рахунки інших фізичних та юридичних осіб гроші, які були одержанні нібито злочинним шляхом. Після чого він знімав готівку з цих рахунків в одному зі столичних банків.</p>
      <p>«<i>У такий спосіб зловмисникам вдалося легалізувати понад 6 млн доларів, що в еквіваленті до національної валюти України згідно офіційного курсу Національного банку України на дату вчинення злочину становить понад 48 млн гривень. Обвинувачення у справі, зваживши на щире каяття чоловіка та його активне сприяння розкриттю злочину, уклало з ним угоду про визнання винуватості, яку суд затвердив</i>», – додали у САП.</p>
      <p>Так, суд визнав Панченка винним у легалізації коштів та засудив його до 4 років позбавлення волі з іспитовим строком 2 роки.</p>
      <p>Нагадаємо, <a href="https://www.slovoidilo.ua/2019/02/01/novyna/polityka/suputnyk-lybid-sud-obrav-zapobizhnyj-zaxid-eks-dyrektoru-ukrkosmosu">колишньому директору «Укркосмосу» Сергію Капштику</a> детективи НАБУ та прокурори САП інкримінують зловживання службовим становищем на користь офшорної компанії Briklin Limited, власником якої був його <a href="https://www.slovoidilo.ua/2018/12/06/novyna/polityka/suputnyk-lybid-sud-obrav-zapobizhnyj-zaxid-pershomu-pidozryuvanomu">позаштатний радник Михайло Гріншпон</a>. Гріншпону, крім організації цього злочину, також інкриміновано розтрату забезпечених урядовою гарантією коштів. Дії обвинувачених призвели до зриву виконання програми із запуску Національної системи супутникового зв'язку, ключовим елементом якого мав би стати перший український геостаціонарний супутник «Либідь». «Укркосмосу» було завдано понад 8,2 млн дол. збитків. Справу відносно них розглядає ВАКС.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/09/26/novyna/polityka/sap-skeruvala-vaks-spravu-ukrkosmosu"/>
        <a href="https://www.slovoidilo.ua/2019/02/27/novyna/polityka/sud-areshtuvav-pivkvartyry-eks-dyrektora-ukrkosmosu"/>
        <a href="https://www.slovoidilo.ua/2019/02/13/novyna/suspilstvo/nabu-zavershylo-rozsliduvaty-spravu-ukrkosmosu"/>
      </related>
    </article>
  </body>
</html>