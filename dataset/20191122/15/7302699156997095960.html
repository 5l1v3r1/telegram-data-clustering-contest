<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000112346"/>
    <meta property="og:site_name" content="MGR Online"/>
    <meta property="article:published_time" content="2019-11-22T15:31:00+00:00"/>
    <meta property="og:title" content="&quot;พชร&quot; หวดไร้โบกีรอบ 2 ซาบาห์ฯ &quot;โปรเกาหลี&quot; ยึดผู้นำคลับเฮาส์"/>
    <meta property="og:description" content="พชร คงวัดใหม่ ก้านเหล็กชาวไทย หวดเพิ่ม 5 อันเดอร์พาร์ รักษาผู้นำศึก เอเชียน ทัวร์ รายการ ซาบาห์ มาสเตอร์ส 2019 ที่ประเทศมาเลเซีย ก่อนยุติการแข่งขัน เนื่องจากสภาพอากาศ เสี่ยงต่อการเกิดฟ้าแลบ และฝนตกหนักศึกกอล์ฟ เอเชียน ทัวร์ รายก"/>
  </head>
  <body>
    <article>
      <h1>"พชร" หวดไร้โบกีรอบ 2 ซาบาห์ฯ "โปรเกาหลี" ยึดผู้นำคลับเฮาส์</h1>
      <address><time datetime="2019-11-22T15:31:00+00:00">22 Nov 2019, 15:31</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011622501.JPEG"/>
        <figcaption>พชร คงวัดใหม่</figcaption>
      </figure>
      <p>พชร คงวัดใหม่ ก้านเหล็กชาวไทย หวดเพิ่ม 5 อันเดอร์พาร์ รักษาผู้นำศึก เอเชียน ทัวร์ รายการ "ซาบาห์ มาสเตอร์ส 2019" ที่ประเทศมาเลเซีย ก่อนยุติการแข่งขัน เนื่องจากสภาพอากาศ เสี่ยงต่อการเกิดฟ้าแลบ และฝนตกหนัก<br/><br/>ศึกกอล์ฟ เอเชียน ทัวร์ รายการ "ซาบาห์ มาสเตอร์ส 2019" ณ สนาม ซูเตรา ฮาร์เบอร์ กอล์ฟ แอนด์ คันทรี คลับ พาร์ 71 รัฐซาบาห์ ชิงเงินรางวัลรวม 3 แสนเหรียญสหรัฐ (ประมาณ 9 ล้านบาท) วันศุกร์ที่ 22 พฤศจิกายน เป็นการประชันวงสวิง รอบ 2<br/><br/>ปรากฏว่า พชร คงวัดใหม่ โปรหนุ่มวัย 20 ปี ออกรอบแค่ 14 หลุม เก็บ 5 เบอร์ดี ยังไม่เสียโบกี สกอร์รวม 10 อันเดอร์พาร์ ทิ้งห่างอันดับ 2 หวัง เหว่ย หลุน จาก ไต้หวัน ที่เล่นไปแค่ 11 หลุม แค่สโตรกเดียว<br/><br/>ขณะที่ ลี ดง ฮา โปรเกาหลีใต้ วัย 36 ปี ยึดผู้นำของคลับเฮาส์ (ออกรอบครบ 18 หลุม) สะสมอีก 4 อันเดอร์พาร์ 67 จาก 5 เบอร์ดี เสีย 1 โบกี รวม 2 วัน 7 อันเดอร์พาร์ 135 รั้งอันดับ 3 ร่วม ตามลีดเดอร์บอร์ด<br/><br/>ส่วนผลงานนักกอล์ฟชาวไทยคนอื่นๆ เฉพาะเล่นครบ 18 หลุม ชัพชัย นิราช หวด 3 อันเดอร์พาร์ 68 จาก 5 เบอร์ดี เสีย 2 โบกี รวม 4 อันเดอร์พาร์ 138 อยู่ที่ 14 ร่วม แดนไท บุญมา , ภาณุพล พิทยารัฐ และ ปวิธ ตั้งกมลประเสริฐ คนละ 3 อันเดอร์พาร์ 139 อยู่ที่ 21 ร่วม</p>
    </article>
  </body>
</html>