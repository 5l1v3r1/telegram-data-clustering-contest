<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/egyperces/euromilliokert-cserelhet-gazdat-egy-gutenberg-biblia-2138133/"/>
    <meta property="og:site_name" content="BAMA"/>
    <meta property="article:published_time" content="2019-11-22T15:02:00+00:00"/>
    <meta property="og:title" content="Eurómilliókért cserélhet gazdát egy Gutenberg Biblia"/>
    <meta property="og:description" content="A 481 lapból álló könyvet teljes egészben pergamenre nyomtatták."/>
  </head>
  <body>
    <article>
      <h6 class="kicker">AUKCIÓ</h6>
      <h1>Eurómilliókért cserélhet gazdát egy Gutenberg Biblia</h1>
      <address>
        <time datetime="2019-11-22T15:02:00+00:00">22 Nov 2019, 15:02</time>
      </address>
      <h4>A 481 lapból álló könyvet teljes egészben pergamenre nyomtatták.</h4>
      <blockquote>A könyvnyomtatást feltaláló Johannes Gutenberg nyomdájából kikerült bibliát árvereznek el hétfőn Hamburgban, a kétkötetes Biblia latináért egy- vagy akár kétmillió eurót is megadhatnak.</blockquote>
      <p>Az árverésre kerülő bibliát Gutenberg utódai, Johannes Fust és Peter Schöffer készítették 1462-ben, még a feltaláló életében. A 481 lapból álló könyvet teljes egészben pergamenre nyomtatták, és Itáliában kapott színes és arany iniciálékat.</p>
      <blockquote>Utolsó oldalára pirossal írták rá a készítők nevét és az előállítás dátumát, ami az első impresszum egy nyomtatott könyvben.</blockquote>
      <p>A Fust-Schöffer-féle bibliából kétszáz-kétszázötven készülhetett, mintegy kilencven maradt fenn, de legnagyobb részt töredékekben. Teljes egészében körülbelül húsz könyv van meg, és ezekből csak három található magántulajdonban, a többit könyvtárakban, levéltárakban őrzik. A most kalapács alá kerülő Biblia latina egy névtelenséget kérő családé.</p>
      <p>Az árverést szervező Ketterer Kunst aukciósház egymillió eurós leütési árral számol.</p>
      <blockquote>Ez egy egészen különleges biblia, amelyet különösen értékessé tesz, hogy pergamenre nyomtatták, betűi pedig a középkori kézírást utánozzák</blockquote>
      <p>– mondta a KNA katolikus hírügynökségnek Jan Graefe, a Münsteri Egyetem bibliamúzeumának szakértője.</p>
      <p>Graefe szerint legalább kétmillió eurót fognak adni érte, amit egyetlen múzeum sem engedhet meg magának. Szép lenne azért, ha az új tulajdonos nyilvánosan is bemutatná – tette hozzá.</p>
      <p>
        <i>Borítókép: illusztráció</i>
      </p>
    </article>
  </body>
</html>