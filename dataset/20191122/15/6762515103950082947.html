<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/sporty-zimowe/skoki-narciarskie/skoki-narciarskie-polska-kadra-faworytem-pucharu-swiata/z9mh1w7"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T15:01:21+00:00"/>
    <meta property="og:title" content="Polska kadra, która ma wszystko"/>
    <meta property="og:description" content="Na sukcesy biegaczy i skoczkiń trzeba poczekać, ale już nasi skoczkowie powinni odgrywać czołowe role w trakcie sezonu. Nie ma mistrzostw świata w narciarstwie klasycznym ani igrzysk olimpijskich, ale jest gdzie wygrywać i zdobywać medale!"/>
  </head>
  <body>
    <article>
      <h1>Polska kadra, która ma wszystko</h1>
      <address><time datetime="2019-11-22T15:01:21+00:00">22 Nov 2019, 15:01</time> by <a rel="author">Bartłomiej Wnuk, Kamil Wolnicki</a></address>
      <p>
        <b>
          <b>Na sukcesy biegaczy i skoczkiń trzeba poczekać, ale już nasi skoczkowie powinni odgrywać czołowe role w trakcie sezonu. Nie ma mistrzostw świata w narciarstwie klasycznym ani igrzysk olimpijskich, ale jest gdzie wygrywać i zdobywać medale!</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na sportowca roku i walcz o główną nagrodę, nowe BMW serii 3 &gt;&gt;</a>
      </p>
      <p>Bez igrzysk olimpijskich, bez mistrzostw świata w narciarstwie klasycznym, za to z nowymi trenerami w skokach i męskich biegach oraz drugi rok z „zestawem” eksportowym, czyli Aleksandrem Wierietielnym i Justyną Kowalczyk w kadrze kobiet – oto obraz polskiego narciarstwa u progu sezonu 2019/20.</p>
      <p>Oczywiście oczy zdecydowanej większości kibiców będą zwrócone na skoczków. Po tym, jak biegać skończyła Kowalczyk, biegi wróciły tam, gdzie były przed erą fenomenalnej zawodniczki z Kasiny Wielkiej, czyli na margines. Na zmiany trzeba poczekać. Przed Kowalczyk i Wierietielnym drugi sezon z młodymi zawodniczkami. Przed laty Justyna opowiadała, że bardzo dobrym rozwiązaniem okazało się wykorzystanie wiedzy trenera łyżwiarstwa szybkiego Wiesława Kmiecika. Były szkoleniowiec kadry już w przeszłości współpracował z nastoletnią wówczas Justyną. Teraz znów pojawił się na kilku zgrupowaniach. – W MŚ juniorów, które są dla nas najważniejszą imprezą tej zimy, sprinty będą właśnie łyżwą. To szczególnie przyda się Monice Skinder (była druga w ostatniej edycji tej imprezy – przyp. red.). Dobrze w bieganiu techniką dowolną spisywała się Izabela Marcisz, ale też miała pewne niedociągnięcia i chcieliśmy to u niej poprawić – mówiła Justyna. Panowie rozpoczęli pracę ze zdobywcą Pucharu Świata i zwycięzcą Tour de Ski Czechem Lukašem Bauerem, który ma za zadanie przygotować kadrę na igrzyska w Pekinie w 2022 roku. Jest oczywiście Maciej Staręga, którego stać na punktowanie, ale nie ma co nastawiać się na wielkie seniorskie sukcesy już tej zimy. Choć oczywiście niespodzianki byłyby mile widziane.</p>
      <related>
        <a href="http://onet.tv/s/przegladsportowy/dzieci-malysza-amatorzy-buduja-skocznie-i-lataja-w-przestworzach/9ck0h8"/>
      </related>
      <p>
        <b>Z Kruczkiem po sukcesy</b>
      </p>
      <p>Podobnie wygląda sytuacja w skokach kobiet. Do Polski wrócił Łukasz Kruczek i to on odpowiada za postępy naszych pań. Możliwości są, więc wypada czekać na efekty. – Z kadrą panów byłem na szczycie, osiągaliśmy wspólnie wielkie sukcesy. Zatrudnienie w żeńskiej grupie to kolejny etap w rozwoju warsztatu. Nigdy dotąd nie miałem do czynienia z paniami, a już w ogóle takimi przed wiekiem seniorki. Poniekąd więc wracam do podstaw mojej przygody w roli szkoleniowca – mówił przed sezonem ostrożnie Kruczek, który kilka lat temu doprowadził Kamila Stocha do Kryształowej Kuli i dwóch złotych medali olimpijskich, a z drużyną dwa razy sięgał po brązy mistrzostw świata. Tu na takie wyniki nie ma co liczyć. – Niektóre dziewczyny są jeszcze bardzo młode, mają swoje problemy, troski i zmartwienia. Wszystko dzieje się u nich szybko, bywają roztrzepane, ale to wszystko ma swój urok. Myślę, że praca z nimi jest jak najbardziej do ogarnięcia. Ale fakt, nudy nie ma. Każdy dzień to nowe doświadczenia – tłumaczył trener Kruczek. – My w Polsce wciąż umiejscawiamy skoki kobiet na mniejszych skoczniach i boimy się wyprowadzić je na większe obiekty. Tymczasem świat idzie do przodu, zawody elity coraz częściej będą rozgrywane na K120, a przecież więcej mówi się też o lotach. Nie sposób tego nadgonić w rok, ale musimy przyspieszyć rozwój. I przy tym zmienić mentalność w szkoleniu, budować w trenerach i zawodniczkach większą odwagę – dodał pytany o przyszłość.</p>
      <h3>Zobacz także</h3>
      <figure>
        <img src="https://ocdn.eu/pulscms-transforms/1/HHxk9kpTURBXy83ZTBlYWExYmYzMGE1NGEyYzY0YTRiZGMzZDc5ODhmMi5qcGeSlQLNAXAAwsOVAgDNAvjCw4GhMAE"/>
      </figure>
      <p>
        <a href="https://www.przegladsportowy.pl/sporty-zimowe/skoki-narciarskie/skarb-kibica-narciarstwo-klasyczne-w-piatek-z-przegladem-sportowym/9zdepth">
          <b>Nie przegap! Gratka dla kibiców skoków i biegów narciarskich. W piątek 22 listopada z „PS”</b>
        </a>
      </p>
      <p>
        <b>Osły dają radę</b>
      </p>
      <p>Creme de la creme kolejnej zimy dla polskich kibiców to oczywiście męskie skoki. Kadra przeszła małą rewolucję, bo na wieży trenerskiej nie będzie już Stefana Horngachera, a zastąpi go dotychczasowy asystent Michal Doležal. Czech stoi przed bardzo trudnym zadaniem. Objął najlepszą kadrę w historii polskich skoków. Zespół, który osiągnął sukcesy niewyobrażalne dla poprzednich pokoleń. Tyle tylko, że dzisiaj to najstarszy zespół w czołówce. Na szczęście wielu jest wciąż nienasyconych sukcesami, właściwie podkreślają to wszyscy po kolei. Doležal też mówi o tym, że nie widzi w tym problemu, ale warto pamiętać, że Stoch, Piotr Żyła i Stefan Hula są po trzydziestce, a Dawid Kubacki i Maciej Kot blisko tej granicy. Z młodych wyróżnia się Jakub Wolny, a w przypadku reszty pozostaje czekać na eksplozję talentu. Zadań jest mnóstwo. Doležal otworzył kadrę, która w ostatnich latach, za czasów Horngachera, była hermetyczną grupą. Najważniejsze jednak będą wyniki. Czech ma dać zespołowi nowy impuls, utrzymać weteranów na najwyższym poziomie tak, aby byli w stanie walczyć o medale podczas igrzysk w Pekinie i jednocześnie wprowadzać młodych, którzy będą przejmować pierwszoplanowe role. Oczywiście Doležal generalnie idzie drogą, jakiej nauczył się przy Horngacherze. Reprezentacja dalej współpracuje z doktorem Haraldem Pernitschem, który regularnie mierzy moc naszych skoczków, a kiedy trzeba, zaprasza do siebie na seanse z osłami, które mają pomóc Polakom w zdobywaniu równowagi wewnętrznej. To oczywiście żadna nowość, bo działo się już za czasów poprzedniego trenera. Swoją drogą, informację o tym mieliśmy poznać podczas poprzedniego Turnieju Czterech Skoczni, bo wydawało się, że Biało-Czerwoni będą tam szturmować pozycję lidera, ale tak się nie stało i „ośle historie” światło dzienne ujrzały nieco później.</p>
      <p>
        <b>Weszli w nowe buty</b>
      </p>
      <p>Czech jednak szuka też własnych rozwiązań. Celuje przede wszystkim w poprawienie prędkości najazdowych, podobno z dobrym skutkiem. U boku ma też dyrektora Polskiego Związku Narciarskiego Adama Małysza, który stoi za nowinką w postaci butów produkowanych w Polsce. Sprzęt jest personalizowany, a nie jak dotąd pochodzący z jednej taśmy produkcyjnej. Czas na testy jest doskonały, bo zaczyna się sezon bez igrzysk czy mistrzostw świata. Jest czempionat w lotach i walka w Pucharze Świata, co oznacza potrzebę skupienia przez cały czas.</p>
      <p>Inna sprawa, że historia wcale nie jest po stronie skoczków z Polski. Ostatnie dwadzieścia pięć lat pokazuje, że sezony, w których imprezą główną są mistrzostwa świata w lotach, nie są szczęśliwe dla Biało-Czerwonych. Widać to zarówno po występach indywidualnych naszych liderów, jak również po wynikach drużyny. W ostatnich pięciu takich sezonach Polacy wygrali w sumie dwa konkursy PŚ. Dla porównania w pięciu ostatnich sezonach olimpijskich, które również odbywają się co cztery lata, tych zwycięstw odnieśliśmy aż 25. O ile w pierwszy przypadku oba triumfy stały się udziałem Stocha, o tyle w drugim wygrywali jeszcze Małysz, Krzysztof Biegun i Jan Ziobro.</p>
      <p>
        <b>Czas zmienić historię</b>
      </p>
      <p>Małysz pierwszy raz na najwyższym stopniu podium w Pucharze Świata stał w Oslo w 1996 roku, na koniec sezonu, którego punktem głównym były MŚ w lotach w Bad Mitterndorf. Było to zarazem jego jedyne zwycięstwo w sezonie bez igrzysk olimpijskich i MŚ w narciarstwie klasycznym. To ciekawa statystyka, zwłaszcza biorąc pod uwagę, że obecny dyrektor - koordynator naszej kadry w swojej karierze wygrał aż 39 konkursów PŚ. W 2000 roku pracował już z Apoloniuszem Tajnerem, ale jeszcze nie zdołał odrodzić się po wcześniejszym kryzysie na tyle, aby wedrzeć się do czołówki. Kolejne trzy sezony były jednak okresem jego absolutnej dominacji. Dołek przypadł na sezon 2003/04, gdy najważniejsze zawody odbywały się na skoczni do lotów w Planicy. Po raz pierwszy od czterech lat Małysz kończył sezon bez wygranej. Cztery lata później znów popadł w kryzys po zdobyciu kolejnej Kryształowej Kuli. W sezonie 2007/08 nie stanął już nawet na podium. W trzech następnych latach zrobił jednak to, do czego przyzwyczaił, czyli pokonał problemy i sięgał po kolejne medale.</p>
      <p>W przypadku Stocha można liczyć, że zawodnikiem ścisłej światowej czołówki stał się w sezonie 2010/11. Rok później wygrał dwa konkursy Pucharu Świata, wskoczył do najlepszej piątki klasyfikacji generalnej, jednak z imprezy sezonu, czyli MŚ w lotach w Vikersund, wracał rozczarowany, gdyż zajął dziesiąte miejsce. Cztery lata później było niestety znacznie gorzej. W sezonie 2015/16 już jako dwukrotny mistrz olimpijski, mistrz świata i zwycięzca PŚ sprzed dwóch lat ani razu nie stanął na podium. Cały sezon zakończył na 22. pozycji. Podczas MŚ w lotach w Bad Mitterndorf poniósł natomiast jedną z najbardziej dotkliwych porażek w swojej karierze, odpadając w kwalifikacjach. Niektórzy uważali wówczas, że czas sukcesów Stocha już się skończył. Na szczęście bardzo się w tych osądach mylili.</p>
      <p>W historii MŚ w lotach Polacy zdobyli trzy medale, dwa indywidualnie i jeden drużynowo. Piotr Fijas zajął trzecie miejsce w Planicy w 1979 roku, kiedy jeszcze nie rozgrywano Pucharu Świata. Dwa kolejne medale, srebro Stocha i brąz drużyny (na zdjęciu z prawej) to nasz dorobek z Oberstdorfu sprzed dwóch lat, czyli z sezonu olimpijskiego. Stąd wniosek, że nigdy nie przywoziliśmy medali z MŚ w lotach, gdy obok Pucharu Świata stanowiły one główną imprezę sezonu. Ostatnie lata to jednak ciągłe przekraczanie barier. Może więc tym razem Stoch, Kubacki i spółka z Doležalem na wieży znowu będą czarowali? Mają wszystko ku temu, by tak się stało.</p>
    </article>
  </body>
</html>