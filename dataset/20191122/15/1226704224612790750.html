<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/regiony/vianocne-trhy-v-kosiciach-sa-zacnu/431742-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-22T15:35:00+00:00"/>
    <meta property="og:title" content="Vianočné trhy v Košiciach sa začnú skôr, budú mať ekologický rozmer"/>
    <meta property="og:description" content="Podmienkou pre trhovníkov je podávanie jedál a nápojov výlučne v jednorazových nenávratných obaloch vyrobených z biodegradovateľných plastov, v ekologických materiáloch alebo papierových obaloch."/>
  </head>
  <body>
    <article>
      <h1>Vianočné trhy v Košiciach sa začnú skôr, budú mať ekologický rozmer</h1>
      <h2>Podmienkou pre trhovníkov je podávanie jedál a nápojov výlučne v jednorazových nenávratných obaloch vyrobených z biodegradovateľných plastov, v ekologických materiáloch alebo papierových obaloch.</h2>
      <address><time datetime="2019-11-22T15:35:00+00:00">22 Nov 2019, 15:35</time> by <a rel="author">TASR</a></address>
      <p>Košice 22. novembra (TASR) – Viaceré novinky budú sprevádzať tohtoročné Košické rozprávkové Vianoce, ktoré budú mať svoj 25. ročník. Vianočné trhy sa začnú na Hlavnej ulici prvýkrát už 1. decembra. Slávnostné otvorenie kultúrnych podujatí s rozsvietením vianočnej výzdoby a stromčeka bude tradične 5. decembra o 17.00 h.</p>
      <p>V rámci trhov bude návštevníkom ponúkať rôzne občerstvenie a suveníry 47 stánkov, a to od 9.00 do 22.00 h. Tohtoročnou podmienkou pre trhovníkov je podávanie jedál a nápojov výlučne v jednorazových nenávratných obaloch vyrobených z biodegradovateľných plastov, v ekologických materiáloch alebo papierových obaloch.</p>
      <p><i>"Pri príprave vianočných trhov sme kládli dôraz na to, aby boli ekologické, aby sme posilnili kvalitu a hygienu. Na druhej strane nám trhovníci prisľúbili, že ceny, tak ako ich poznáme z minulých období, sa nebudú zvyšovať. Chceme, aby kultúrny program bol obohatením a prilákal návštevníkov všetkých generácií. Pri vianočnej výzdobe sa okrem Hlavnej ulice snažíme postupne pridávať aj bočné uličky,"</i> priblížil primátor mesta Jaroslav Polaček.</p>
      <p>Stánky budú otvorené do 23. decembra, možnosť predaja v nich však bude až do 6. januára. Súčasťou trhov aj tento rok bude anjelská kapustnica či predaj primátorského punču, ktorého celý výťažok pôjde na charitatívne účely.</p>
      <p>Dominantou centra Košíc bude vianočný stromček – 22 metrov vysoký smrek obyčajný, na ktorom bude žiariť 2000 metrov animovanej svetelnej reťaze s takmer 14.000 LED svetielkami. K sviatočne vyzdobenej Hlavnej a Bielej pribudne tento rok aj Uršulínska ulica. Súčasťou výzdoby bude opäť niekoľko nových 2D a 3D svetelných prvkov.</p>
      <p>Mozaika Vianoc bude pozostávať z takmer 60 hlavných i sprievodných podujatí, na ktorých sa zúčastní viac ako 1000 účinkujúcich. Na deti bude čakať vynovená tvorivá dielňa Perníkovo v parku za hlavným pódiom. Súčasťou ponuky budú opäť Ľadové sochy alebo <i>"Historické Vianoce"</i> so stredovekou rekonštrukciou oslavy zimných sviatkov.</p>
      <p>Oslavy príchodu nového roku odštartuje 31. decembra Detský Silvester o 10.00 h. V programe veľkého Silvestra od 20.00 h s polnočným ohňostrojom vystúpia napríklad Nicole McCloud, Michaella či ľudová hudba Stropkoviani. <i>"Celý silvestrovský program aj s ohňostrojom nás stál 12.000 eur,"</i> informoval vedúci referátu kultúry a marketingu magistrátu Richard Herrgott.</p>
      <p>Obyvatelia mesta dostanú do poštových schránok bulletin s programom Košických rozprávkových Vianoc, ktorý vyšiel v náklade 55.000 kusov.</p>
    </article>
  </body>
</html>