<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549187.html/%D8%B1%D9%88%D8%AD%DB%8C%D9%87-%D8%A8%D8%B3%DB%8C%D8%AC%DB%8C-%D9%87%D9%85%D9%88%D8%A7%D8%B1%D9%87-%D8%AA%D9%88%D8%B7%D8%A6%D9%87-%D8%AF%D8%B4%D9%85%D9%86%D8%A7%D9%86-%D8%B1%D8%A7-%D8%AE%D9%86%D8%AB%DB%8C-%DA%A9%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T15:40:00+00:00"/>
    <meta property="og:title" content="روحیه بسیجی همواره توطئه دشمنان را خنثی کرده است"/>
    <meta property="og:description" content="مسئول ادراه امنیت ستاد کل نیروهای مسلح اظهار داشت: بسیج یعنی نیروی مردمی اعم از زن و مرد و این روحیه بسیجی است که توانسته انقلاب را حفظ کند و اگر این روحیه را حفظ شود؛ می توان انقلاب را نیز حفظ کرد و به دست صاحب اصلی ان خواهد رسید."/>
  </head>
  <body>
    <article>
      <h1>روحیه بسیجی همواره توطئه دشمنان را خنثی کرده است</h1>
      <h2>مسئول ادراه امنیت ستاد کل نیروهای مسلح:</h2>
      <address>
        <time datetime="2019-11-22T15:40:00+00:00">22 Nov 2019, 15:40</time>
      </address>
      <p>مسئول ادراه امنیت ستاد کل نیروهای مسلح اظهار داشت: بسیج یعنی نیروی مردمی اعم از زن و مرد و این روحیه بسیجی است که توانسته انقلاب را حفظ کند و اگر این روحیه را حفظ شود؛ می توان انقلاب را نیز حفظ کرد و به دست صاحب اصلی ان خواهد رسید.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://yazdrasa.ir/">یزدرسا</a>، سردار سرتیپ پاسدار مهدی عراقی ظهر امروز در تجمع اقتدار بسیجیان استان یزد با اشاره به توطئه های دشمن در 40 سال گذشته علیه انقلاب اسلامی اظهار داشت: توطئه استکبار جهانی بعد از انقلاب کشور را درگیر کرده است به طوری که در همان روزهای نخست انقلاب توطئه تجزیه طلبی را به راه انداختند؛ توطئه ای که به تنهایی می توانست یک کشور ار از پای درآورد اما به برکت خون شهدا و با روحیه بسیجی که در بین مردم وجود داشت این توطئه ها خنثی شد.</p>
      <p>وی تصریح کرد: حدود 12 سال پیش زمانی که می خواستند استان سیستان و بلوچستان را به سپاه تحویل بدهند برخی از آقایان گفتند که دور شهر زاهدان را دیوار بتنی بکشید تا ضد انقلاب و تکفیری ها نتوانند وارد شوند اما امروز به برکت خون مرزبانان، بسیجیان و پاسداران دشمن قبل از این که بخواهد وارد خاک کشور شود منهدم می شود.</p>
      <p>مسئول ادراه امنیت ستاد کل نیروهای مسلح با اشاره به به قدرت بازدارندگی بسیج نیروها در مقابله با دشمن گفت: درهشت سال جنگ تحمیلی نیزبا این روحیه بسیجی توانستییم پیروز شویم و اگر بسیجیان نبودند  هیچ کسی نمی توانست جنگ را اداره کند؛ این نیروهای داوطلب بسیجی بودند که توانستند جنگ را ساماندهی و ادراه کنند؛ بدون این که موظفی و یا چشم داشتی باشند عاشقانه می جنگیدند و پاسداران را نیز به دنبال خود می کشیدند.</p>
      <p>عراقی افزود: روحیه بسیجی یک روحیه اعتقادی ایمانی است که به منزله یک کاسه کوچک می ماند که ظرف بزرگی را آماده می کند و این روحیه بود که توانست سوریه، عراق، یمن، لبنان و غزه را نجات بدهد و این روحیه بسیجی است که انشاالله دنیا را از ظلم و ستم نجات خواهد داد و بستر لازم را برای صاحب اصلی انقلاب اسلامی فراهم خواهد کرد.</p>
      <p>وی با تاکید بر این که اگر روحیه بسیجی نبود در فتنه های سال های مختلف کشور دچار مشکلات عمده می شد اذعان داشت: دشمن سال ها است که درحال برنامه ریزی، آموزش، سازماندهی است و منافقین و سلطنت طلبان نیز پشت آن ها هستند و اگر بسیج در این سال ها حضور نداشت مجموعه های نظامی و مسئولین امنیتی مطمئنا در تامین امنیت و کار خود موفق نبودند.</p>
      <p>عراقی با بیان این که بسیجیان وقتی به صورت انبوه و داوطلبانه حضور پیدا می کنند می توانند توطئه ها را خنثی کنند اظهار داشت: دشمنان در اتفاقات و اغتشاشات چند روز گذشته، بیش از 28 استان را درگیر کرده بودند و توطئه این گونه طراحی شده بود که فراگیر و به صورت نقطه ای باشد، همچنین با استعداد کم اما تعداد نقطه های زیاد باشد؛ اما همان گونه که شاهد بودیم وقتی بسیج بر اساس وظایف ذاتی خود احساس تکلیف و مسئولیت کرد به کمک نیروهای انتظامی و سپاه آمد و همه چیز را جمع کردند.</p>
      <p>وی با اشاره به توان و قدرت موشکی ایران گفت: زمانی در جبهه برای یک موشک ار پی جی مشکل داشتیم ولی امروز توان موشکی نظام مقدس جمهوری اسلامی قادر است از کشور عراق عبور کند و در دل خاک سوریه مقر داعش و انصره را با دقت مورد اصابت قرار بدهد؛ اگر کسی امروز جرات حمله به ایران را ندارد به دلیل خوب شدن رابطه با ایران نیست بلکه دشمنی آن ها روز به روز بیشتر شده است ولی قدرت و توانمندی بازدارندگی ایران بالا رفته است که کسی جرات حمله به ایران را ندارد.</p>
      <p>این رزمنده دفاع مقدس با تاکید بر این که امروز قدرت جمهوری اسلامی به برکت بسیجیان توانسته به جایی برسد که کسی جرات ندارد علیه آن اقدامی انجام دهد اذعان داشت: بسیج یعنی نیروی مردمی اعم از زن و مرد و این روحیه بسیجی است که توانسته انقلاب را حفظ کند  و اگر این روحیه را حفظ شود؛ می توان انقلاب را نیز حفظ کرد و به دست صاحب اصلی ان خواهد رسید.</p>
      <p>عراقی با اشاره به رشادت های بسیجیان در هشت سال دفاع مقدس تاکید کرد: تا زمانی که این روحیه شهادت طلبی در رکاب ولایت و رهبری است دشمنان بدانند که هر توطئه ای بکنند؛خودشان را گرفتار می کنند؛ چرا که صاحب این مملکت امام زمان است و مردم ایران دیندار و در رکاب ولایت حاضر هستند جان ، مال و زندگی خود را بدهند.</p>
      <p>انتهای پیام/</p>
    </article>
  </body>
</html>