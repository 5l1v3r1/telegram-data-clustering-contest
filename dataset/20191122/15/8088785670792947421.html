<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/saglik-personeli/yipranma-payinin-hayata-gecmesini-istiyoruz-h543909.html"/>
    <meta property="og:site_name" content="KamuAjans"/>
    <meta property="article:published_time" content="2019-11-22T15:39:35+00:00"/>
    <meta property="og:title" content="Yıpranma Payının Hayata Geçmesini İstiyoruz"/>
    <meta property="og:description" content="Türkiye Kamu-Sen ve Türk Sağlık-Sen Genel Başkanı Önder Kahveci, ''Çalıştıkça kazanılacak denilen sistemde bugün ağır iş yüküne rağmen çalışanlar 5, 6 TL gibi trajik komik performans ödemeleri almaktadırlar. Döner sermaye 10 yıl önce önemli bir ekonomik gelirimizdi bugün ise gülünç bir hale geldi.'' dedi."/>
  </head>
  <body>
    <article>
      <h1>Yıpranma Payının Hayata Geçmesini İstiyoruz</h1>
      <address><time datetime="2019-11-22T15:39:35+00:00">22 Nov 2019, 15:39</time> by <a rel="author">KamuAjans</a></address>
      <p>
        <b>Türkiye Kamu-Sen ve Türk Sağlık-Sen Genel Başkanı Önder Kahveci, ''Çalıştıkça kazanılacak denilen sistemde bugün ağır iş yüküne rağmen çalışanlar 5, 6 TL gibi trajik komik performans ödemeleri almaktadırlar. Döner sermaye 10 yıl önce önemli bir ekonomik gelirimizdi bugün ise gülünç bir hale geldi.'' dedi.</b>
      </p>
      <p>Türkiye Kamu-Sen ve Türk Sağlık-Sen Genel Başkanı Önder Kahveci, ''Memlekette son 10 yılda döner sermaye kadar eriyen hiçbir parasal değer yoktur. Dibi görmüş, tabana vurmuş, sıfırlanmıştır. Türk Sağlık-Sen olarak döner sermayeler için eylem yaptık, yüzbinlerce dilekçe toplayıp Bakanlığa teslim ettik. Mücadeleden bir dakika bile geri durmadık.</p>
      <p>Sorunun büyüklüğü ve sistemin karmaşıklığı göz önünde alındığında sisteminin yenilenmesi zaruridir. Yapılacak olan düzenleme sosyal tarafları ile birlikte çalışılarak sonuçlandırılmalı ve mutlaka sağlık çalışanların talepleri bu düzenlemenin ana ekseninde olmalıdır.</p>
      <p>5 yıla 1 yıl olarak söz verilen ama çalışılmayan günler hesaplandığında 9 yıla bir yıl olarak hayata geçen bir <a href="http://www.kamuajans.com/haberleri/y%C4%B1pranma+pay%C4%B1">yıpranma payı</a>nın sahibi olduk. İdari ve teknik hizmetlerle bazı sağlık meslek mensupları kapsam dışında bırakıldı.</p>
      <p>Çalışılan süreler yok sayılarak hiç yıpranmadık kabul edildi. İşin açıkçası bu haliyle de hiç kimseyi bir faydası olmadı. TBMM’de bu meselenin yeniden gündeme alınması ve beklentileri karşılayacak verilen sözlerin tutulduğu bir yıpranma payının hayata geçmesini istiyoruz.</p>
      <p>Aile hekimliklerinde sorunların çözülmesi görev ve sorumlulukların yeniden değerlendirilmesi gereklidir. 2014'den sonra mezun olanlara lisans tamamlama hakkı getirilmesi, üniv. hastanelerinde çalışanlara mazeret tayini ve becayiş hakkının verilmesi gibi hususların takipçisiyiz.</p>
      <p>Bugün üniversite hastanelerimizde ekonomik kriz yaşanıyor. Bunun faturası ne yazık ki çalışana çıkarılıyor. Çalışanın alın terine göz dikiliyor. Yararlandığı bazı hizmetler sona erdiriliyor. Buna bir son verilmelidir. Üniversite hastaneleri ekonomik açıdan düzlüğe çıkarılmalıdır.</p>
      <p>Kamuda yıllarca üvey evlat muamelesi gören sosyal hizmet çalışanlarımız var. Sorunlarının çözümü için hiçbir adım atılmıyor, talepleri karşılanmıyor. Artık devletin şefkat eli olan sosyal hizmet çalışanları da hak ettikleri değeri görmelidirler.</p>
      <p>Yaptıkları iş çok kritik olmasına rağmen çalışan hakları görmezden gelinen Adli Tıp çalışanları içinde adım atılmalıdır. Mali ve sosyal talepleri karşılanmalıdır.</p>
      <p>Sağlıkta şiddete çözüm için ise mutlaka sıfır toleranslı alan önerimiz hayata geçirilmelidir. Bu önerimizi Cumhurbaşkanlığı Sağlık Politikaları Kurulu üyelerine de anlattım olumlu karşıladılar. Umarız ki hayata geçer.'' dedi.</p>
    </article>
  </body>
</html>