<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191122-kalomista-gabor-nyilatkozata-gothar-peter-szexualis-zaklatasi-ugyerol.html"/>
    <meta property="og:site_name" content="Origo"/>
    <meta property="article:published_time" content="2019-11-22T15:38:00+00:00"/>
    <meta property="og:title" content="Teljesen belterjessé vált a Színház-és Filmművészeti Egyetem, megpróbálják eltussolni Gothár Péter súlyos szexuális zaklatási botrányát"/>
    <meta property="og:description" content="Kálomista Gábor: A színművészeti mindent elkövet, hogy ne legyen átlátható és számonkérhető, ami náluk történik"/>
  </head>
  <body>
    <article>
      <h1>Teljesen belterjessé vált a Színház-és Filmművészeti Egyetem, megpróbálják eltussolni Gothár Péter súlyos szexuális zaklatási botrányát</h1>
      <address><time datetime="2019-11-22T15:38:00+00:00">22 Nov 2019, 15:38</time> by <a rel="author">Kovács András</a></address>
      <p><b>Mendemondák alapján hosszú évek óta nagyon sokan tudhattak Gothár Péter szexuális zaklatási botrányáról, és most pontosan ezek az emberek vizsgálják majd ki, hogy pontosan mi történhetett - minderről Kálomista Gábor producer, a Thália Színház igazgatója beszélt az Origónak. Úgy látja, minden bizonnyal egy "ejnye-bejnyével" megpróbálják majd ezt a súlyos bűncselekményt eltussolni valahogyan. Kálomista szerint nem etikai bizottságokat kell felállítani, hanem egy hatósági vizsgálatot kell lefolytatni, hogy teljes körű képünk legyen az ügyről. A producer úgy véli, teljesen belterjessé vált a Színház-és Filmművészeti Egyetem az elmúlt évtizedekben, és a szakmai képzés helyett inkább az identitásnevelés áll a középpontban.<br/></b>A Színház-és Filmművészeti Egyetemről (SZFE) az utóbbi években egyértelműen bebizonyosodott, hogy teljesen más világban él, önálló szabályai vannak, amibe a külvilágnak nem igazán van rálátása, beleszólása – mondta Kálomista Gábor az Origónak. A Thália Színház igazgatója szerint az egész egyetem helyzetét jól mutatja az, ahogyan Gothár Péter szexuális ügyét kezelik.</p>
      <blockquote>Mendemondák alapján hosszú évek óta nagyon sokan tudhattak az esetről, és most pontosan ezek az emberek vizsgálják majd ki, hogy pontosan mi történhetett. Minden bizonnyal egy ejnye-bejnyével megpróbálják majd ezt a súlyos bűncselekményt eltussolni valahogyan.</blockquote>
      <p>Kálomista szerint nem etikai bizottságokat kell felállítani, hanem egy hatósági vizsgálatot kell lefolytatni, hogy teljes körű képünk legyen az ügyről.</p>
      <h3>Kálomista: Ez teljesen érthetetlen</h3>
      <p>A filmproducer arról is beszélt, hogy teljesen érthetetlen, hogy az SZFE fenntartója nem lép az ügyben, és hagyja, hogy maga az intézmény vizsgáljon.</p>
      <blockquote>Annak fényében is teljesen érthetetlen a belső vizsgálat, hogy az elmúlt években már több ilyen ügy látott napvilágot. Itt lenne az ideje, hogy a színművészeti egyetem lassan levegye a glóriát a fejéről, és a többi felsőoktatási intézményhez hasonlóan egy átlátható és ellenőrizhető képzést folytasson –</blockquote>
      <p>mondta Kálomista Gábor. A producer szerint csak egy pillanatra érdemes belegondolni abba, hogy Gothár milyen cselekményeket folytathatott az egyetemen, ha egy érett színésznővel szemben mert szexuálisan fellépni?</p>
      <figure>
        <img src="https://cdn.nwmgroups.hu/s/img/i/1911/20191120gothar-peter5.jpg?w=644&amp;h=428"/>
        <figcaption>Gothár Péter szexuális bűncselekményét azok vizsgálják, akik együtt dolgoztak vele<cite>Fotó: MTI</cite></figcaption>
      </figure>
      <p>Kálomista Gábor arra is felhívta a figyelmet, hogy az SZFE-n a szakmai képzést egyre inkább a háttérbe szorítja az ideológiai nevelés és identitásképzés.</p>
      <blockquote>Nem vagyok benne biztos, hogy például egyébként az egyetem minden tanulója kiállt volna csak úgy a migránsok mellett, vagy egyéb politikai kérdésekben megnyilvánultak volna.</blockquote>
      <p>Jól látszik az is, hogy az egyetemen az oktatók olyan hallgatókat választanak ki, akik ideológiailag hozzájuk hasonlítanak, így pedig a belterjesség fenntartása folyamatos – tette hozzá. Az ügy kezelése is világosan mutatja, hogy semmilyen rendszerváltás nem történt a szakmában.</p>
      <h3>A színházi szakma nem tudja kezelni a problémát</h3>
      <blockquote>A Gothár-ügy kapcsán világossá vált, hogy a színházi szakma nem tudja kezelni ezt a problémát, ezért segítségre van szükségük –</blockquote>
      <p>mondta a producer. Mindez pedig azért szükséges, mert ezek az esetek a teljes színházi szakmát rombolják. Az emberek idővel nem a Katona József Színházzal kötik majd össze ezeket a súlyos eseteket, hanem a teljes szakmára kivetítik. Mindezt pedig meg kell akadályozni – tette hozzá. Kálomista Gábor úgy véli, a Gothár-ügy csak a jéghegy csúcsa.</p>
      <related>
        <h4>KAPCSOLÓDÓ CIKKEK</h4>
        <a href="https://www.origo.hu/itthon/20191122-mate-gabor-a-katona-igazgatoja-intellektualis-kielegulesnek-nevezte-a-zaklatast.html"/>
        <a href="https://www.origo.hu/itthon/20191122-kalomisa-felhaborito-es-undorito-ami-a-szinhazi-szakmaban-zajlik.html"/>
        <a href="https://www.origo.hu/itthon/20191121-szexualis-zaklatas-mate-gabor.html"/>
        <a href="https://www.origo.hu/kultura/20191120-a-szexualis-zaklato-gothar-peter-tanitvanya-szexualis-zaklatasrol-keszitett-filme.html"/>
        <a href="https://www.origo.hu/itthon/20191120-katona-jozsef-szinhaz-szexualis-zaklatas-gothar-magyar-szynhazi-tarsasag.html"/>
      </related>
    </article>
  </body>
</html>