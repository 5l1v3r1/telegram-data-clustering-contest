<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/recenzia-lenovo-thinkbook-13s-super-stroj-na-cestovanie/265120"/>
    <meta property="og:site_name" content="touchIT"/>
    <meta property="article:published_time" content="2019-11-22T15:58:31+00:00"/>
    <meta property="og:title" content="Recenzia Lenovo ThinkBook 13s: Super stroj na cestovanie"/>
    <meta property="og:description" content="Notebook, ktorý prináša svieži pohľad na to, ako by mal vyzerať súčasný pracovný notebook s multimediálnym dizajnom. Ideálny pre každého, kto nechce sériu ThinkPad, napríklad kvôli vyššej cene."/>
  </head>
  <body>
    <article>
      <h1>Recenzia Lenovo ThinkBook 13s: Super stroj na cestovanie</h1>
      <address><time datetime="2019-11-22T15:58:31+00:00">22 Nov 2019, 15:58</time> by <a rel="author">Michal Reiter</a></address>
      <p>
        <b>Notebook, ktorý prináša svieži pohľad na to, ako by mal vyzerať súčasný pracovný notebook s multimediálnym dizajnom. Ideálny pre každého, kto nechce sériu ThinkPad, napríklad kvôli vyššej cene. Zároveň ale ideálny pre toho, komu séria IdeaPad nestačí. V každom prípade, toto je super notebook na prácu, ktorý ešte aj dobre vyzerá.</b>
      </p>
      <figure>
        <iframe src="https://www.youtube.com/embed/c2NjRZKG_To" width="702" height="395" data-service="Youtube" scrolling="no"/>
      </figure>
      <h3>Vyhotovenie a používanie</h3>
      <p>Telo je z hliníka a výrobca si dal záležať na tom, aby niečo vydržalo. Veko displeja je dostatočne chránené, rovnako tak aj základňová časť zo strany klávesnice. Spodok je plastový, čo býva bežná prax. Tento faktor nám až tak neprekážal. Notebook je stále dostatočne pevný, kov vás nebude chladiť pri držaní na stehnách a získate k dobru aj pár gramov.</p>
      <p>Klávesnica je v štýle notebookov IdeaPad, rovnako aj touchpad. Klávesy sú podsvietené a tiché. S týmto notebookom môžete pracovať kdekoľvek a nebudete rušiť ostatných. V prípade nehody odolá poliatiu 60 ml tekutiny. Niečo, čo určite nebudete skúšať, ale fŕkance vody alebo náhodné poliatie presne kopíruje scenár možných rizík nielen v lietadle a kaviarňach, ale aj v bežnej kancelárii. Na klávesnici nájdete aj tlačidlá na začatie a ukončenie hovoru a využijete ich pri aplikácii Skype for Business.</p>
      <p>Špecifickým prvkom je kruhové tlačidlo s podsvieteným lemovaním. Štandardné biele sa zmení na zelené, keď je pripravené ako čítačka odtlačkov. Funguje presne a rýchlo a tento spôsob odomykania počítača sa nám páčil. Webová kamera má kryt ThinkShutter, takže je chránená proti neželanému sledovaniu. Kameru už nemusíte prelepovať. To všetko zároveň s tým, že máte tenké rámiky okolo displeja. Vo verzii 13,3 palca sa notebook dobre prenáša a veko sa dá vyklopiť až na úroveň 180°. Displej síce nie je dotykový, avšak táto funkcionalita je prínosom na prácu postojačky alebo posediačky. Oceníte aj antireflexnú úpravu displeja proti odleskom z okolitého osvetlenia.</p>
      <figure>
        <img src="https://touchit.sk/wp-content/uploads/2019/11/TB_otvoreny_vyd7_8_2019_nowat-1024x577.jpg"/>
      </figure>
      <h3>Výkon a hardvérová výbava</h3>
      <p>Procesor Intel Core i5-8265U 1,6 ÷ 3,9 GHz považujeme za dosť silný, aby ste na ňom zvládli náročnú kancelársku činnosť a multimediálne záležitosti ako úpravu veľkých obrázkov. Kapacita RAM je 8 GB, no dá sa zväčšiť až na 16 GB. Pevný disk SSD je od Western Digital a v našom prípade s dnes už štandardnou kapacitou 256 GB. Výrobca nešpekuloval a ponechal integrovanú grafickú kartu procesora. Vďaka tomu sme sa dostali cez šesť hodín reálnej výdrže. Celkovo je notebook veľmi dobre optimalizovaný so systémom Windows, vrátane najnovšej májovej aktualizácie Windows 10 1903. Je tichý, chladenie počuť len pri náročnejších úlohách. Po praktickej stránke sme ocenili superrýchly štart systému. Len 7 sekúnd trvá, kým sa zobrazí pracovná plocha.</p>
      <p>Má dva porty USB 3.1, jeden USB-C avšak bez možnosti nabíjania notebooku, HMDI a kombinovaný audioport. Na nabíjanie sa používa štandardný adaptér so žltým obdĺžnikovým koncom. Jas displeja má 313 cd/m<sup>2</sup>, čo je štandardná hodnota. Priemerná rýchlosť čítania z disku je 638 MB/s.</p>
      <p>Rýchle nabíjanie je ďalšia funkcia, na ktorú si rýchlo privyknete. Nabiť notebook za hodinu na 80 % je vítaná funkcia. Najmä keď zohľadníte, že toto je notebook na časté prenášania a prácu kdekoľvek práve potrebujete.</p>
      <p>Tým, že ide o multimediálne ladený kúsok, nechýbajú reproduktory Harman s podporou Dolby Audio. Znejú veľmi dobre a patria k nadštandardu v tejto oblasti. Pri bežnej hlasitosti sa hodia aj na hudbu. Zvukové rozšírenie znie najlepšie pri filmoch. Na výber je ale niekoľko profilov zvuku, dokonca aj na hry. Toto platí aj pre mikrofón. Na videokonferencie využijete nastavenie smerovania zvuku. Ak je vás viac, vyberiete iné smerovanie, ako keď potrebujete telefonovať len vy.</p>
      <h4>Výhody</h4>
      <ul>
        <li>Odolné telo</li>
        <li>Tichá prevádzka</li>
        <li>Vodoodolná klávesnica</li>
        <li>Rýchle nabíjanie batérie</li>
        <li>Antireflexná úprava displeja</li>
      </ul>
      <h4>Nevýhody</h4>
      <ul>
        <li>USB-C bez podpory Power Delivery</li>
        <li>Niekomu môže chýbať čítačka SD kariet</li>
      </ul>
      <h3>Verdikt</h3>
      <p><b>Lenovo ThinkBook 13s</b> je prepracovaný notebook na biznis. Lenovo v ňom zúročilo svoje vedomosti zo série ThinkPad a IdeaPad a prinieslo perfektne vyladený stroj. Takto si predstavujeme premiérový model z novej série.</p>
      <p>Cena: 949 €</p>
      <p>Zapožičal: Datacomp</p>
      <related>
        <h4>Súvisiace články</h4>
        <a href="https://touchit.sk/sap-ukazal-ako-treba-zmenit-podniky-aby-zarabali-viac-video-touchit/265167"/>
        <a href="https://touchit.sk/panasonic-lumix-s1r-lumix-s-24-105-mm-tazky-kaliber-s-vybornou-ucinnostou/264481"/>
        <a href="https://touchit.sk/ezdravie-ako-vitaz-ceny-itapa-2019-video-touchit/265051"/>
      </related>
    </article>
  </body>
</html>