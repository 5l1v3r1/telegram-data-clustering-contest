<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/sport/fudbal/3362571/moraju-maksimalno-kovac-na-brdu-jos-teze-protiv-rada-nego-na-banjici"/>
    <meta property="og:site_name" content="kurir.rs"/>
    <meta property="article:published_time" content="2019-11-22T15:12:00+00:00"/>
    <meta property="og:title" content="MORAJU MAKSIMALNO! Kovač: Na Brdu još teže protiv Rada, nego na Banjici!"/>
    <meta property="og:description" content="Fudbaler Čukaričkog Stefan Kovač rekao je danas da će njegovoj ekipi u predstojećem meču protiv Rada na Banovom brdu biti i teže nego na Banjici i dodao da će detalji odlučiti pobednika."/>
  </head>
  <body>
    <article>
      <h6 class="kicker">superliga</h6>
      <h1>MORAJU MAKSIMALNO! Kovač: Na Brdu još teže protiv Rada, nego na Banjici!</h1>
      <address>
        <time datetime="2019-11-22T15:12:00+00:00">22 Nov 2019, 15:12</time>
      </address>
      <p>
        <b>Fudbaler Čukaričkog Stefan Kovač rekao je danas da će njegovoj ekipi u predstojećem meču protiv Rada na Banovom brdu biti i teže nego na Banjici i dodao da će detalji odlučiti pobednika.</b>
      </p>
      <p>"Nije nam bilo lako na Banjici, zaista smo teško došli do pobede, iako su nas svi smatrali favoritom u tom duelu... Smatram da će nam sada biti još teže nego u prvom duelu u sezoni. Rad se u medjuvremenu stabilizovao. Igraju dosta konkretnije u napadu, fizički i trkački su se prilično podigli. Mislim da će detalji odlučiti pobednika u meču na Banovom brdu", rekao je Kovač za klupski sajt.</p>
      <p>Fudbaleri Čukaričkog su u prvom ovosezonskom duelu pobedili Rad posle preokreta sa 3:2, a sutra od 16.00 dočekuju ekipu s Banjice u 17. kolu Super lige Srbije.</p>
      <p> "Ponavljam kao papagaj, ali zaista je tako, Čukarički uvek ide na pobedu. Ali, znamo da nam protiv Rada neće biti lako. Opredeljenje trenera Veselinovića je da Čukarički igra visoki presing, na polovini rivala", rekao je Kovač.</p>
      <p>Kovač je istakao da je ekipa fizički izuzetno spremna za takve izazove.</p>
      <p>"U tom pogledu, malo ko može da nam parira. Ali, samo u slučaju da svako od saigrača ko je na terenu i ja lično pružimo maksimum. Ako samo jedan od nas posustane, onda bude problema. U Kruševcu smo odigrali možda i najlošiji meč u sezoni. Njihova pobeda jeste zaslužena, ali i mi smo se ispraznili posle Partizana... Ova ekipa može da pobedjuje, a to je činila u serijama, samo kad smo svi kao jedan", rekao je on.</p>
      <p>Do zimske pauze Čukarički će gostovati Radniku, Proleteru i Crvenoj zvezdi, a dočekaće ekipu TSC-a.</p>
      <p>"Težak raspored, ali nema nam druge nego da izdržimo u jakom ritmu do kraja, ne smemo da padamo. Kao što sam već kazao, idemo na sve pobede, a videćemo koliko ćemo moći da ostvarimo. Jeste naporno, odigrali smo već zaista veliki broj utakmica, ali smo profesionalci, a uz to stručni štab vodi računa o svim detaljima, pa i o oporavku. Ne smemo da se žalimo na bilo šta", istakao je Kovač.</p>
      <p>Beta</p>
      <related>
        <h4>NE PROPUSTITE</h4>
        <a href="https://www.kurir.rs/sport/fudbal/3362547/derbi-u-nisu-kosanovic-dobro-je-sto-nam-posle-pauze-dolazi-bas-zvezda-foto"/>
        <a href="https://www.kurir.rs/sport/fudbal/3362539/zvezda-gostuje-radnickom-milojevic-u-nisu-nikad-nije-lako-kosanovic-sjajno-radi-foto"/>
        <a href="https://www.kurir.rs/sport/fudbal/3362533/da-nas-pun-stadion-isprati-na-evropsko-prvenstvo-tumbakovic-norveska-je-prioritet-u-finalu-laksi-deo-posla"/>
        <a href="https://www.kurir.rs/sport/fudbal/3362485/sinisi-mihajlovicu-presadjena-kostana-srz-nepoznatog-donora-oglasila-je-klinika-na-kojoj-je-srpski-strucnjak-operisan"/>
      </related>
    </article>
  </body>
</html>