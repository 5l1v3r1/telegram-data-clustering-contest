<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641394/%D9%85%D8%AE%D8%A7%D9%84%D9%81%D8%AA-%D8%A7%D9%84%D8%AC%D8%B2%D8%A7%DB%8C%D8%B1%DB%8C-%D9%87%D8%A7-%D8%A8%D8%A7-%D8%A8%D8%B1%DA%AF%D8%B2%D8%A7%D8%B1%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%B1%DB%8C%D8%A7%D8%B3%D8%AA-%D8%AC%D9%85%D9%87%D9%88%D8%B1%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T15:32:00+00:00"/>
    <meta property="og:title" content="مخالفت الجزایری ها با برگزاری انتخابات ریاست جمهوری"/>
    <meta property="og:description" content="معترضان الجزایری بار دیگر با حضور در خیابان های الجزیره پایتخت این کشور مخالفت خود را با برگزاری انتخابات ریاست جمهوری در ماه آینده میلادی اعلام کردند"/>
  </head>
  <body>
    <article>
      <h1>
        <a href="https://www.bultannews.com/fa/news/641394/%D9%85%D8%AE%D8%A7%D9%84%D9%81%D8%AA-%D8%A7%D9%84%D8%AC%D8%B2%D8%A7%DB%8C%D8%B1%DB%8C-%D9%87%D8%A7-%D8%A8%D8%A7-%D8%A8%D8%B1%DA%AF%D8%B2%D8%A7%D8%B1%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%B1%DB%8C%D8%A7%D8%B3%D8%AA-%D8%AC%D9%85%D9%87%D9%88%D8%B1%DB%8C">مخالفت الجزایری ها با برگزاری انتخابات ریاست جمهوری</a>
      </h1>
      <h2>معترضان الجزایری بار دیگر با حضور در خیابان های الجزیره پایتخت این کشور مخالفت خود را با برگزاری انتخابات ریاست جمهوری در ماه آینده میلادی اعلام کردند</h2>
      <address><time datetime="2019-11-22T15:32:00+00:00">22 Nov 2019, 15:32</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، صدها تن از معترضان الجزایری شامگاه گذشته (پنج شنبه) با حضور در <b>خیابان</b> های الجزیره؛ در حالی که شعارهایی چون "عقب نشینی نمی کنیم" و "به آزادی دست خواهیم یافت" سر می دانند، مخالفت خود را با برگزاری انتخابات در ۱۲ دسامبر (۲۱ آذر ماه) اعلام کردند.</p>
      <p>برخی منابع خبری هم در این ارتباط از بازداشت حدود ۳۰ تن از تظاهرکنندگان خبر دادند.</p>
      <p>چهارشنبه گذشته نیز تظاهرکنندگان الجزایری برای اولین بار پس از آغاز تبلیغات نامزدهای <b>انتخابات</b> ریاست جمهوری به خیابان ها آمدند و مخالفت خود را با برگزاری انتخابات اعلام کردند.</p>
      <p>معترضان الجزایری بعد از معرفی پنج نامزد برای شرکت در انتخابات ریاست جمهوری از سوی دولت موقت، آنان را نماینده واقعی و یا نامزد اصلی خود در این انتخابات نمی دانند.</p>
      <p>بسیاری از الجزایری ها دولت انتقالی بعد از "عبدالعزیز بوتفلیقه" رئیس جمهوری مخلوع این کشور را یک تشکیلات فرمایشی توصیف کرده و تشکیلات نظام سیاسی فعلی کشور را نه نماینده یک دولت مدنی، بلکه آن را در کلیت یک دولت نظامی برآمده از دستگاه سیاسی ۳۰ سال گذشته ارزیابی می کنند.</p>
      <p>از سویی انتخابات ریاست جمهوری الجزایر که قرار است روز ۱۲ دسامبر (۲۱ آذر) برگزار شود پیشتر در ماه جولای (تیر- مرداد) به علت نبود نامزد لغو شده بود.</p>
      <p>برگزاری انتخابات الجزایر در حالی قرار است برگزار شود که تظاهرات مردمی در این کشور از سوم اسفند ۱۳۹۷ در اعتراض به تلاش «عبدالعزیز بوتفلیقه» رییس جمهوری مخلوع این کشور برای ماندن در قدرت و در آستانه انتخابات ریاست جمهوری در این کشور آغاز شده است.</p>
      <p>تداوم اعتراضات مردم الجزایر، سرانجام بوتفلیقه را مجبور کرد تا پس از ۲۰ سال از قدرت کناره گیری کند؛ هم اکنون مردم در تظاهرات خود خواهان برکناری تمام عناصر وابسته به بوتفلیقه در دولت هستند.</p>
      <p>«احمد قاید صالح» رییس ستاد مشترک ارتش الجزایر نیز پیشتر گفته بود که ارتش تا پایان اجرای انتخابات ریاست جمهوری اجازه نمی دهد که اخلالگران به این روند آسیب وارد کنند.</p>
    </article>
  </body>
</html>