<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058123_atirjak-az-orszaggyulesi-torvenynek-azt-a-pontjat-amelyet-orban-nem-tartott-be"/>
    <meta property="og:site_name" content="Népszava"/>
    <meta property="article:published_time" content="2019-11-22T15:54:00+00:00"/>
    <meta property="og:title" content="Átírják az országgyűlési törvénynek azt a pontját, amelyet Orbán nem tartott be"/>
    <meta property="og:description" content="A miniszterelnök nem számolt be az Európai Tanács június 20-21-i üléséről, amikor megvétózta a 2050-es uniós klímacélt."/>
  </head>
  <body>
    <article>
      <h1>Átírják az országgyűlési törvénynek azt a pontját, amelyet Orbán nem tartott be</h1>
      <address><time datetime="2019-11-22T15:54:00+00:00">22 Nov 2019, 15:54</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>A miniszterelnök nem számolt be az Európai Tanács június 20-21-i üléséről, amikor megvétózta a 2050-es uniós klímacélt.</b>
      </p>
      <p>Az országgyűlési törvény egyik pontja, mely úgy szól, hogy „a miniszterelnök az Európai Tanács ülését követően, az ülés kimeneteléről szóban tájékoztatja az Országgyűlés ülését”, hatályát veszti egy kormánypárti <a href="https://www.parlament.hu/irom41/08044/08044.pdf"><b>törvénymódosítás</b></a> miatt – <a href="https://24.hu/belfold/2019/11/22/orban-torvenysertes/"><b>vette észre a 24.hu.</b></a></p>
      <p>A portál kiemeli: azért is érdekes, hogy kikerül az ogy-törvényből ez a rész, mert Orbán Viktor nem tartotta be ezt pontot, ugyanis</p>
      <blockquote>a miniszterelnök nem számolt be az Európai Tanács június 20-21-i üléséről, amikor megvétózta a 2050-es uniós klímacélt.</blockquote>
      <p>Szél Bernadett független országgyűlési képviselő akkor levelet küldött Kövér László házelnöknek, amelyben így fogalmazott: „<i>A miniszterelnök – törvényi kötelezettsége ellenére – az Európai Tanács ülését követően sem tájékoztatta az Országgyűlést az ülés kimeneteléről és a döntés indokairól, így egy ilyen horderejű kérdésben nem valósulhatott meg a Kormány európai uniós tevékenységének ellenőrzése az Országgyűlés által.</i>”</p>
      <p>„<i>Tipikus fideszes megoldás: törvényesítették a törvénytelenséget. Miközben a kormány az emberektől elvárná, hogy tiszteljék a törvényt, ha a miniszterelnök nem tartja be a jogszabályt, akkor módosítják azt. Ez egy nagyon tisztességtelen játék az állampolgárokkal</i>” – reagált a mostani módosításra Szél Bernadett. A képviselő szerint „<i>a miniszterelnök magánügykent kezeli brüsszeli működését, nem akarja, hogy az ország lássa, mit művel az uniós fórumokon</i>”.</p>
    </article>
  </body>
</html>