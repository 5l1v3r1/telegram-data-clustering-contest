<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/region/viskovic-posle-13-meseci-bice-odblokirani-mnogi-projekti/"/>
    <meta property="og:site_name" content="Krstarica"/>
    <meta property="article:published_time" content="2019-11-22T15:35:00+00:00"/>
    <meta property="og:title" content="Višković: Posle 13 meseci biće odblokirani mnogi projekti"/>
    <meta property="og:description" content="BANJA LUKA - Predsednik Vlade Republike Srpske Radovan Višković rekao je da će formiranje vlasti na nivou BiH nakon 13 meseci čekanja odblokirati mnoge"/>
  </head>
  <body>
    <article>
      <h1>Višković: Posle 13 meseci biće odblokirani mnogi projekti</h1>
      <address><time datetime="2019-11-22T15:35:00+00:00">22 Nov 2019, 15:35</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521036-750x430.jpg"/>
        <figcaption>Foto: Tanjug</figcaption>
      </figure>
      <p>BANJA LUKA – Predsednik Vlade Republike Srpske Radovan Višković rekao je da će formiranje vlasti na nivou BiH nakon 13 meseci čekanja odblokirati mnoge projekte važne za RS.</p>
      <p>Višković je istakao da će vladajuća struktura u naredne tri godine pokazati kako treba vladati i imati koordinaciju vlasti entiteta i Saveta ministara.</p>
      <p>„Formiranjem Saveta ministara biće odblokiran projekat izgradnje faze dva na izgradnji Koridora `Pet ce`, obilaznice kod Doboja, vredan 150 miliona evra. Nadam se da će do kraja godine ili početkom iduće to ratifikovati Parlamentarna skupština BiH i da onda idemo na raspisivanje javnog poziva izbora izvođača“ rekao je Višković novinarima.</p>
      <p>On je rekao da otvaranje javnih radova, kao što je izgradnja ove obilaznice, znači i rast potrošnje, bruto domaćeg proizvoda i koeficijenta povrata PDV-a, što sve predstavlja indirektno punjenje budžeta, te omogućava i komotniju rashodovnu stranu, prenosi RTRS pozivajući se na Srnu.</p>
      <p>„Samo Gradiška čeka oko 20 miliona evra za vodovod i kanalizaciju u gradu, i to skoro grant sredstva koja su dobili, ali ne mogu aplicirati dok ne prođe procedura“, rekao je Višković.</p>
      <p>On je podsetio i na most „Bratoljub“ u Bratuncu koji je sagrađen, više od dve godine stoji kao spomenik gluposti BiH, jer je Srbija finansirala kompletan projekat, ali se čeka zbog tri miliona KM za izgradnju graničnog prelaza.</p>
      <p>Višković je rekao da se već nekoliko godina u BiH ne raspoređuju sredstva od „Dži es em licenci“ od operatera BiH u iznosu od nekoliko stotina miliona KM.</p>
      <p>Prema njegovim rečima, ne treba zanemariti ni pitanje „Elektroprenosa BiH“, gde ima blizu 200 miliona KM koje treba plasirati u investicije i skoro 150 radnika koji su po raznim osnovama napustili to preduzeće koje bi trebalo „ubaciti u sistem“.</p>
      <p>„To znači da ćemo energetski sektor i sigurnost naših građana u snabdevanju električnom energijom dići na viši nivo, te ćemo omogućiti značajnom broju privrednih subjekata da dobiju poslove i rade za to preduzeće. To znači novo zapošljavanje i investicije, novi PDV, porezi, doprinosi i to se sve indirektno vraća u budžet RS“, rekao je premijer Višković.</p>
      <p>(Tanjug)</p>
    </article>
  </body>
</html>