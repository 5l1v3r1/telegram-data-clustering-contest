<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/startuje-akcja-pomoz-dzieciom-przetrwac-zime-w-niedziele-wielka-uliczna-zbiorka-darow/"/>
    <meta property="og:site_name" content="lublin112.pl"/>
    <meta property="article:published_time" content="2019-11-22T15:48:00+00:00"/>
    <meta property="og:title" content="Startuje akcja Pomóż Dzieciom Przetrwać Zimę. W niedzielę wielka uliczna zbiórka darów"/>
    <meta property="og:description" content="W niedzielę 24 listopada odbędzie się wielka uliczna zbiórka darów w ramach Ogólnopolskiej Akcji Charytatywnej „Pomóż Dzieciom Przetrwać Zimę”. Wolontariusze będą oczekiwać w kilkudziesięciu punktach w całym mieście, a także w wielu miejscowościach regionu oraz kraju. Warto pamiętać, że podczas akcji nie są zbierane pieniądze lecz wyłącznie dary rzeczowe."/>
  </head>
  <body>
    <article>
      <h1>Startuje akcja Pomóż Dzieciom Przetrwać Zimę. W niedzielę wielka uliczna zbiórka darów</h1>
      <address>
        <time datetime="2019-11-22T15:48:00+00:00">22 Nov 2019, 15:48</time>
      </address>
      <p>
        <b>W niedzielę 24 listopada odbędzie się wielka uliczna zbiórka darów w ramach Ogólnopolskiej Akcji Charytatywnej „Pomóż Dzieciom Przetrwać Zimę”. Wolontariusze będą oczekiwać w kilkudziesięciu punktach w całym mieście, a także w wielu miejscowościach regionu oraz kraju. Warto pamiętać, że podczas akcji nie są zbierane pieniądze lecz wyłącznie dary rzeczowe.</b>
      </p>
      <p>Już po raz 27. odbędzie się wielka uliczna zbiórka darów, organizowana w ramach akcji „Pomóż Dzieciom Przetrwać Zimę”. Zapoczątkowana w 1993 roku przez Ewę Dados z Radia Lublin akcja, początkowo miała wymiar tylko lokalny, obecnie zbiórki prowadzone są w całym kraju. Zbierane są wyłącznie dary rzeczowe, m.in. odzież, zabawki, środki czystości oraz ziemiopłody i żywność o długim terminie ważności. Wszystko to trafi następnie do magazynu, gdzie przez kilka dni będzie segregowane a następnie przekazywane do rodzin znajdujących się w trudnej sytuacji materialnej, jak również do podopiecznych placówek opiekuńczo-wychowawczych czy też wychowanków domów dziecka. Łącznie będzie to kilka tysięcy osób z całego kraju.</p>
      <p>W Lublinie zbiórka rozpocznie się od uroczystej odprawy w siedzibie Radia Lublin. Następnie o godzinie 10:00 wolontariusze pojawią się w 65 punktach na ulicach miasta. Pozostaną tam do godziny 15:00. Jeden z punktów zbiórki będzie ruchomy, bowiem po raz kolejny w akcję włączyło się Miejskie Przedsiębiorstwo Komunikacyjne. Po ulicach ma jeździć autobus Gutek, znany mieszkańcom z trasy turystycznej, w którym również zbierane będą dary. O godzinie 14:00 w Amfiteatrze na Poczekajce rozpocznie się koncert dedykowany mieszkańcom Lublina – Przyjaciołom Akcji, w trakcie którego również odbywać się będzie zbiórka. Kto nie wyrobi się do godziny 15:00, będzie mógł dary zanieść do Głównego Magazynu Akcji w dawnym domu Kultury Kolejarza przy ul. Kunickiego 35, gdzie przyjmowane one będą do godziny 18:00.</p>
      <p>Zbiórki będą prowadzone również w wielu innych miastach i miejscowościach. Na dzień dzisiejszy zarejestrowanych zostało 211 sztabów akcji, kolejnych 58 oczekuje na akceptację. Wolontariuszy znaleźć będzie można w następujących lokalizacjach w naszym regionie: Biała Podlaska, Biłgoraj, Bełżec, Bełżyce, Boża Wola, Bychawa, Bystrzyca Stara, Chełm, Chmielnik, Dereźnia Solska, Fajsławice, Firlej, Garbów, Granice, Jabłoń, Jacków, Jakubowice Konińskie, Jastków, Kamień Kolonia, Kluczkowice, Kock, Krasnobród, Krasnystaw, Krasienin, Kraśnik, Krynice, Kurów, Łaziska, Łęczna, Łopiennik Górny, Majdan Sopocki Pierwszy, Malice, Małochwiej Mały, Markuszów, Michów, Narybie Dwór, Nałęczów, Nasutów, Niedrzwica Duża, Niemce, Obsza, Opole Lubelskie, Orłów Drewniany, Ożarów, Parczew, Piaseczno, Poizdów, Poniatowa, Potoczek, Potok Wielki, Przytoczno, Pszczela Wola, Puchaczów, Puławy, Rejowiec Fabryczny, Rudno, Ryki, Siedliska Drugie, Siennica Nadolna, Sosnowica, Stara Wieś Druga, Strzeszkowice Duże, Sułów, Świdnik, Świdnik Mały, Telatyn, Tereszpol-Zaorendzie, Tomaszów Lubelski, Turka, Turobin, Tyszowce, Wandalin, Werbkowice, Wola Dereźniańska, Wola Gałęzowska, Wola Skromowska, Zaburze, Zamość, Zaraszów oraz Złojec.</p>
      <p>W województwie mazowieckim lokalizacje sztabów to: Warszawa, Urle, Klembów, Cegłów, Legionowo, Tłuszcz, Ząbki i Czersk, w województwie łódzkim: Kutno, Przedbórz, Gołębiewek Nowy i Warta, w podkarpackim: Krosno, Kobylany, Rzeszów, Potok, Brzyska, Przemyśl i Łukawiec a w świętokrzyskim Adamów. Warto pamiętać, że niedzielna zbiórka to tak naprawdę dopiero początek akcji, która potrwa do 23 grudnia. Dary wciąż będą przyjmowane, jednak tylko w stacjonarnych punktach. Organizowane będą też zbiórki w małych miejscowościach. W ubiegłym roku wolontariusze zebrali 126 ton darów. Honorowy patronat nad akcją objęła Pierwsza Dama Agata Kornhauser-Duda.</p>
      <p>(fot. lublin112)</p>
    </article>
  </body>
</html>