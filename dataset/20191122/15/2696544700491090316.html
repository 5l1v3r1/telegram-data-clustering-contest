<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191122_apple_ios_14_koncepcio_video"/>
    <meta property="og:site_name" content="HVG.hu"/>
    <meta property="article:published_time" content="2019-11-22T15:03:00+00:00"/>
    <meta property="og:title" content="Ahhoz mit szólna, ha ilyen lenne az iPhone-ok új rendszere, az iOS 14?"/>
    <meta property="og:description" content="Bár az iOS 14 még a jövő zenéje – van bőven dolga az Apple-nek az iOS 13-mal is –, azért már vannak, akik elképzelték, milyen lehetne az új mobil operációs rendszer."/>
  </head>
  <body>
    <article>
      <h1>Ahhoz mit szólna, ha ilyen lenne az iPhone-ok új rendszere, az iOS 14?</h1>
      <address><time datetime="2019-11-22T15:03:00+00:00">22 Nov 2019, 15:03</time> by <a rel="author">hvg.hu</a></address>
      <p>
        <b>Bár az iOS 14 még a jövő zenéje – van bőven dolga az Apple-nek az iOS 13-mal is –, azért már vannak, akik elképzelték, milyen lehetne az új mobil operációs rendszer.</b>
      </p>
      <p>Várhatóan 2020 júniusában, jövő évi fejlesztői konferenciáján, a WWDC-n mutatja be az Apple az iOS 14-et. Addig még sok víz fog lefolyni a Dunán, azonban vannak, akiknek már elképzelésük is van arról, mit is várnának az Apple-től ez ügyben. Közéjük tartozik egy YouTuber, Hacker 34, aki egy látványos koncepcióvideót készített az elképzelt iOS 14-ről. A videóban először a megváltozott ikonok villannak fel, majd egy vadonatúj hívási ablak, amely végre kicsi volna, így nem takarná le a teljes kijelzőt.</p>
      <figure>
        <img src="https://img3.hvg.hu/image.aspx?id=dbe378c5-578a-428a-91a3-30e9d987759c&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© YouTube/Hacker 34</cite>
        </figcaption>
      </figure>
      <p>A videó készítője egy mindig bekapcsolva lévő képernyőrészt is javasol, illetve az osztott kijelző használatát, amelynek köszönhetően fájlokat lehetne átvinni egyik alkalmazásból a másikba. Mindenképpen érdekes ötlet a több felhasználói fiók támogatása, ami nem azt jelentené, hogy külön fiókkal is be lehetne jelentkezni egyes alkalmazásokba (arra ugyanis már most is van lehetőség), hanem hogy a rendszer összességében is támogatná a különböző felhasználói fiókokat különböző beállításokkal.</p>
      <p>Felvetődik még a videóban az iOS-billentyűzetről beszúrható GIF-ek lehetősége, a harmadik féltől származó alkalmazások alapértelmezettként történő beállítása bizonyos fájlok megnyitása esetén, illetve az, hogy a felhasználó oda pakolhassa az ikonokat a kijelzőn, ahova csak akarja. A koncepcióvideó valóban szép munka, talán az Apple-nél is felfigyelnek rá, és megvalósítanak belőle pár javaslatot.</p>
      <figure>
        <iframe src="https://www.youtube.com/embed/Oa19cfJKk6A" width="640" height="360" data-service="Youtube" scrolling="no"/>
      </figure>
      <p>
        <i>Ha ez érdekes volt, lájkolja <a href="https://www.facebook.com/hvg.tech">a HVG Tech rovatának Facebook-oldalát</a>.</i>
      </p>
    </article>
  </body>
</html>