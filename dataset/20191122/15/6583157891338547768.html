<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/sygnal-od-czytelnika-sciany-jednego-z-wydzialow-urzedu-miasta-lublin-prezentuja-sie-bardziej-niz-skandalicznie-zdjecia/"/>
    <meta property="og:site_name" content="lublin112.pl"/>
    <meta property="article:published_time" content="2019-11-22T15:09:00+00:00"/>
    <meta property="og:title" content="Sygnał od Czytelnika. „Ściany jednego z wydziałów Urzędu Miasta Lublin prezentują się bardziej niż skandalicznie” (zdjęcia)"/>
    <meta property="og:description" content="Jeden z naszych Czytelników zwrócił uwagę na koszmarnie wyglądający budynek w centrum Lublina, w którym znajdują się wydziały Urzędu Miasta Lublin. Fasada budynku wygląda jakby nie była odświeżana od długiego czasu."/>
  </head>
  <body>
    <article>
      <h1>Sygnał od Czytelnika. „Ściany jednego z wydziałów Urzędu Miasta Lublin prezentują się bardziej niż skandalicznie” (zdjęcia)</h1>
      <address>
        <time datetime="2019-11-22T15:09:00+00:00">22 Nov 2019, 15:09</time>
      </address>
      <p>
        <b>Jeden z naszych Czytelników zwrócił uwagę na koszmarnie wyglądający budynek w centrum Lublina, w którym znajdują się wydziały Urzędu Miasta Lublin. Fasada budynku wygląda jakby nie była odświeżana od długiego czasu.</b>
      </p>
      <p>Nasz Czytelnik zwrócił uwagę na problem „estetyki” budynku przy Placu Litewskim, w którym znajdują się wydziały Urzędu Miasta Lublin. Na fasadzie budynku oraz przy wejściu, ściany oszpecone są napisami pseudo grafficiarzy.</p>
      <blockquote>– Chciałbym zwrócić Państwa uwagę na wygląd jednego z wydziałów UM znajdującego się w reprezentacyjnym punkcie Lublina tuż przy Placu Litewskim. Już od wielu lat wejście do urzędu oraz jedna ze ścian prezentują się bardziej niż skandalicznie. Są całe w bohomazach, obdrapane i nikt nic z tym nie robi. Czy tak powinno to wyglądać? Gdzie jest jakiekolwiek poczucie ładu i estetyki urzędników, którzy tam na co dzień pracują? Czy miasta naprawdę nie stać na doprowadzenie tego miejsca do stanu jaki powinien być tam reprezentowany…? Jest to naprawdę smutne i wręcz zatrważające jak miasto dba o swoje obiekty i jaki wizerunek wystawia sobie, ale również i jego mieszkańcom przed tysiącami turystów i przyjezdnych, którzy tam codziennie przechodzą – napisał pan Tomasz.</blockquote>
      <p>Patrząc na budynek trudno nie zgodzić się z opinią Czytelnika. Ściany wyglądają, jakby od długiego już czasu nie były odświeżane, a szpecące napisy nie są dobrą wizytówką dla zarządzającego budynkiem. O sprawę zapytaliśmy UM Lublin.</p>
      <blockquote>– W tym miejscu od lat dochodzi do aktów wandalizmu polegających na niszczeniu elewacji i umieszczaniu nieestetycznych napisów. Zdewastowane ściany były przez nas już wielokrotnie odnawiane. W związku z obecną sytuacją, do maja przyszłego roku planujemy ponownie odświeżyć elewację budynku – czytamy w przesłanej do nas informacji od Monika Głazik z Urzędu Miasta Lublin.</blockquote>
      <p>Biorąc pod uwagę wypowiedź przedstawicielki miasta, która twierdzi, że ściany były wielokrotnie odnawiane stwierdzamy, że fasada budynku nie widziała nowej farby, co najmniej od 2017 roku. Dowodem jest zdjęcie w serwisie Google Map z 2017 r., na którym widać te same bohomazy. Co więcej, wandale działają pod okiem kamery, która wisi kilka metrów od wejścia do budynku.</p>
      <p>
        <b>2019</b>
      </p>
      <figure>
        <img src="https://www.lublin112.pl/wp-content/uploads/2019/11/IMG_20191119_151906_resized_20191119_032014795-1280x837.jpg"/>
      </figure>
      <p> </p>
      <p>
        <b>2017</b>
      </p>
      <figure>
        <img src="https://www.lublin112.pl/wp-content/uploads/2019/11/2019-11-22_15-01_plac-Litewski-%E2%80%93-Mapy-Google.jpg"/>
      </figure>
      <p>(fot. nadesłane Tomasz – dziękujemy!, Google Street View)</p>
    </article>
  </body>
</html>