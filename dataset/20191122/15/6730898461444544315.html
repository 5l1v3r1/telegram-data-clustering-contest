<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.benchmark.rs/vesti/amd-ov_epyc_procesor_osvaja_svet_superkompjutera-82155"/>
    <meta property="og:site_name" content="Benchmark"/>
    <meta property="article:published_time" content="2019-11-22T15:31:00+00:00"/>
    <meta property="og:title" content="AMD-ov EPYC procesor osvaja svet superkompjutera"/>
    <meta property="og:description" content="AMD dominira i u svetu superkompjutera..."/>
  </head>
  <body>
    <article>
      <h1>AMD-ov EPYC procesor osvaja svet superkompjutera</h1>
      <address>
        <time datetime="2019-11-22T15:31:00+00:00">22 Nov 2019, 15:31</time>
      </address>
      <figure>
        <img src="https://www.benchmark.rs/assets/img/news/main/df8afb4f71163d46c837422d161fb0ae.jpg"/>
      </figure>
      <p>Od kako je letos objavljena informacija da će <a href="https://www.benchmark.rs/tag/amd-92"><b>AMD</b></a>-ovi <a href="https://www.benchmark.rs/tag/amd_epyc-23329"><b>EPYC procesori</b></a> pokretati najbrži superkompjuter na planeti - <a href="https://www.datacenterdynamics.com/news/15-exaflops-frontier-supercomputer-coming-2021-cray-and-amd/">Frontier</a>, koji Cray treba da isporuči američkom ministarstvu za energetiku 2021. velike naučno istraživačke institucije širom sveta počinju da usvajaju AMD-ovo rešenje brzinom koja prevazilazi i najoptimističnija očekivanja.</p>
      <p>Britanski ekvivalent američkom „Frontieru“ je „<a href="https://www.archer.ac.uk/about-archer/news-events/archer2.php#191014">ARCHER2</a>“ – najbrži superkompjuter u Ujedinjenom Kraljevstvu. Njegove performanse će dostizati predviđenih 28 PFLOPS-a! Sastojaće se od 11.696 AMD EPYC procesora druge generacije sa ukupno 748.544 „Zen2“ jezgara koja rade na 2.2 GHz.</p>
      <figure>
        <img src="https://www.benchmark.rs/assets/img/news/AMDEPYC1.jpg"/>
      </figure>
      <p>Kao i u slučaju Frontiera, ARCHER2 će napraviti CRAY na bazi njihove najnovije „Shasta“ platforme, koja omogućava izuzetnu efikasnost i ovako veliki broj procesora u tankim „blade“ šasijama, u kojima su procesori tečno hlađeni. Cray i AMD su pogotovo veliki trud uložili u kreiranje optimizovanog softverskog sloja – „Cray Programming Environment“ (CPE) koji obuhvata optimizovane kompajlere, biblioteke i rutine koje izvlače najbolje performanse iz AMD-ovih EPYC procesora. Naravno, ovi superkompjuteri rade pod posebnim distribucijama Linux-a.</p>
      <p>Druga velika nacionalna institucija Ujedinjenog Kraljevstva – „<a href="https://www.awe.co.uk/2019/11/awe-names-its-new-supercomputer-vulcan-in-honour-of-the-raf-aircraft/">Atomic Weapons Establishment</a>“ (AWE) je objavila da će kupiti novi superkompjuter od Cray-a, takođe baziran na drugoj generaciji AMD EPYC procesora. Performanse nove instalacije će biti 7,42 PetaFLOPS-a i takođe će se koristiti „Shasta“ platforma sa svim svojim optimizacijama i energetskom efikasnošću. Naziv novog AWE-ovog superkomjutera baziranog na AMD EPYC procesorima je „Vulcan“ i koristiće 5000 AMD EPYC procesora sa 32 jezgra.</p>
      <figure>
        <img src="https://www.benchmark.rs/assets/img/news/AMDEPYC3.jpg"/>
      </figure>
      <p>Nakon američkih i britanskih nacionalnih institucija, i jedna velika francuska institucija će implementirati u svoju infrastrukturu superkompjutere bazirane na AMD EPYC procesorima druge generacije. „<a href="https://atos.net/en/2019/press-release_2019_11_14/atos-delivers-two-new-bullsequana-supercomputers-to-meteo-france-to-boost-weather-forecasting-capabilities">Météo France</a>“ – francuski nacionalni meteo servis će kupiti dva superkompjutera od kompanije Atos. Ovi superkompjuteri će koristiti drugu platformu – BullSequana XH2000, koja takođe koristi direktno tečno hlađenje AMD EPYC procesora. Očekivane performanse su preko 10 PFLOPS-a, a prevashodna namena će biti iz sfere klimatskih promena, okeanskih i atmosferskih simulacija. Ugovorena cena celog projekta je 40 miliona eura, bez poreza.</p>
      <p>U ovoj velikoj superkompjuterskoj trci, koja se dešava ove godine, ni Nemačka ne želi da zaostaje, tako da će <a href="https://www.nec.com/en/press/201906/global_20190618_02.html">Nemački Vazduhoplovni Centar</a> (DLR) instalirati superkompjuter sa 4.600 AMD EPYC procesora. Superkompjuter će praviti japanska kompanija NEC, a i u ovom slučaju, EPYC procesori će biti vodeno hlađeni preko specijalnog rešenja koje su zajednički razvile kompanije NEC, CoolIT i Gigabyte, a čija je ideja da se rashladna tečnost kasnije može ponovo koristiti za druge svrhe. Efikasnost je bila ključna ideja ovog 20 miliona evra vrednog projekta i upotreba AMD EPYC procesora je bio logičan izbor.</p>
      <p>Baš kao i velike naučno-istraživačke javne institucije i akademska zajednica je prepoznala fantastične vrednosti koje AMD EPYC procesori pružaju, tako da je Univerzitet Saveze Države Indijana, poručio od kompanije Cray, superkompjuter čije performanse treba da budu priližno 6 PFLOPS-a, po ceni manjoj od 10 miliona dolara! „<a href="https://www.datacenterdynamics.com/news/indiana-university-deploy-cray-shasta-supercomputer/">Big Red 200</a>“, kako je naziv ovog univerzitetskog superkompjutera, će koristiti drugu generaciju AMD EPYC procesora unutar Cray-eve „Shasta platforme“.</p>
      <figure>
        <img src="https://www.benchmark.rs/assets/img/news/AMDEPYC2.jpg"/>
      </figure>
      <p>Univerzitet u Štutgartu, odnosno njegov superkompjuterski centar (HLRS) je instalirao sperkompjuter baziran na 10.000 AMD EPYC procesora druge generacije, ukupnih performansi 24 PFLOPS-a. „<a href="https://www.datacenterdynamics.com/news/24-petaflop-hpe-supercomputer-feature-amd-epyc-rome-cpus/">Hawk</a>“ kako je ime ovog superkompjutera je namenjen istraživanju najmoderniih naučnih problema u praktičnoj, industrijskoj primeni. Vrednost kompletne instalacije superkompjutera do puštanja u rad bi trebalo da bude oko 38 miliona evra.</p>
      <p>Poslednji u nizu superkompjutera koji uvode prestižni univerziteti na svetu jeste „<a href="https://corporate.delltechnologies.com/en-us/newsroom/announcements/detailpage.press-releases~usa~2019~11~20191118-san-diego-supercomputer-center-selects-dell-technologies-to-power-expanse-system.htm#/filter-on/Country:en-us">Expanse</a>“ Univerziteta Kalifornija u San Dijegu. Superkompjuterski Centar San Dijega (SDSC) je dobio grant od 10 miliona dolara, u cilju kreiranja superkompjutra od 5 PetaFLOPS-a. To je udvostručenje performansi koje SDSC trenutno poseduje. Ovaj EPYC bazirani superkompjuter će napraviti kompanija Dell EMC, a instalacija će postati deo nacionalne američke akademske „<a href="https://www.xsede.org/about/what-we-do">XSEDE</a>“ inicijative.</p>
      <p>
        <i>Izvor: <a href="https://www.amd.com/en">AMD</a></i>
      </p>
      <figure>
        <iframe src="https://www.youtube.com/embed/SNJhVFw5Clk" width="600" height="450" data-service="Youtube" scrolling="no"/>
      </figure>
    </article>
  </body>
</html>