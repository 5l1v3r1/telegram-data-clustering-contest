<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622782/%D8%B1%D8%B4%D8%AF-%D8%A7%D9%82%D8%AA%D8%B5%D8%A7%D8%AF%DB%8C-%DA%A9%D8%B4%D9%88%D8%B1%D9%87%D8%A7%DB%8C-%D9%85%D8%AE%D8%AA%D9%84%D9%81-%DA%86%D9%87-%D9%82%D8%AF%D8%B1-%D8%AE%D9%88%D8%A7%D9%87%D8%AF-%D8%A8%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T15:41:00+00:00"/>
    <meta property="og:title" content="رشد اقتصادی کشورهای مختلف چه قدر خواهد بود؟"/>
    <meta property="og:description" content="سازمان توسعه و همکاری اقتصادی پیش‌بینی کرد رشد اقتصادی همه کشورهای صنعتی کاهش پیدا کند."/>
  </head>
  <body>
    <article>
      <h1>رشد اقتصادی کشورهای مختلف چه قدر خواهد بود؟</h1>
      <address>
        <time datetime="2019-11-22T15:41:00+00:00">22 Nov 2019, 15:41</time>
      </address>
      <p>
        <i>سازمان توسعه و همکاری اقتصادی پیش‌بینی کرد رشد اقتصادی همه کشورهای صنعتی کاهش پیدا کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سازمان توسعه و همکاری اقتصادی در گزارش جدید خود از وضعیت اقتصادی جهان پیش‌بینی کرد که متوسط رشد اقتصادی کشورهای جهان تا پایان سال جاری به ۲.۹ درصد برسد که ۰.۱ درصد کمتر از نرخ پیش‌بینی شده توسط این سازمان در گزارش قبلی است. این سازمان هم چنین اعلام کرد با توجه به باقی ماندن ریسک‌های موجود و افزایش تنش‌های تجاری بین اقتصادهای بزرگ جهان، انتظار نمی‌رود رشد اقتصادی در سال آینده نیز به میزان قابل توجهی تقویت شود.</p>
      <p>لاورنس بوئن- کارشناس ارشد مسائل اقتصادی در این سازمان - گفت: در طول دو سال اخیر چشم انداز اقتصاد جهانی در نتیجه نامطمئن بودن سیاست گذاری‌ها، جریانات سرمایه‌ای و اختلافات تجاری بیش از پیش ناپایدار شده است و برخلاف بانک‌های مرکزی که تلاش زیادی برای تقویت رشد اقتصادی انجام‌داده‌اند، دولت‌ها کمتر به فکر تقویت زیرساخت‌های اقتصادی و سطح رشد خود بوده‌اند.</p>
      <figure>
        <img src="https://aftabnews.ir/files/fa/news/1398/9/1/362115_260.jpg"/>
      </figure>
      <p>رشد اقتصاد</p>
      <p>در بین کشورهای مختلف، این سازمان رشد اقتصادی آمریکا را ۲ درصد، ژاپن ۰.۷ درصد، منطقه یورو ۱.۲ درصد، چین ۵.۵ درصد، استرالیا ۲.۳ درصد، کانادا ۱.۷ درصد، فرانسه ۱.۲ درصد، آلمان ۰.۹ درصد، سوئیس یک درصد، ترکیه ۳.۲ درصد و انگلیس ۱.۲ درصد پیش بینی شده است.</p>
      <p>سازمان توسعه و همکاری اقتصادی در سال ۱۹۶۱ با هدف تقویت رشد اقتصادی و از میان برداشتن موانع تجاری بین کشورهای توسعه یافته تشکیل شد و مقر آن در شهر پاریس فرانسه قرار دارد. این سازمان هم‌اکنون دارای ۳۶ عضو و پنج همکار است. کشورهای عضو این سازمان شامل استرالیا، اتریش، بلژیک، کانادا، شیلی، جمهوری چک، دانمارک، استونی، فنلاند، فرانسه، آلمان، یونان، مجارستان، ایسلند، ایرلند، اسرائیل، ایتالیا، ژاپن، کره جنوبی، لتونی، لیتوانی، لوکزامبورگ، مکزیک، هلند، نیوزلند، نروژ، لهستان، پرتغال، اسلواکی، اسلوونی، اسپانیا، سوئد، سوئیس، ترکیه، آمریکا و انگلیس است. هم چنین کشورهای برزیل، چین، هند، اندونزی و آفریقای جنوبی شرکای این سازمان هستند.</p>
    </article>
  </body>
</html>