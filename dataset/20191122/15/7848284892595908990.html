<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/in-primo-piano/fcin-lazaro-dubbi-fugati-l-inter-e-conte-credono-in-lui-respinto-un-recente-sondaggio-del-west-ham-323721"/>
    <meta property="og:site_name" content="FcInterNews.it"/>
    <meta property="article:published_time" content="2019-11-22T15:05:45+00:00"/>
    <meta property="og:title" content="FcIN - Lazaro, dubbi fugati. L'Inter e Conte credono in lui, respinto un recente sondaggio del West Ham"/>
    <meta property="og:description" content="Nuvole spazzate via e avanti insieme in tutta serenità. Le prestazioni da titolare contro Bologna e Hellas Verona hanno dimostrato il valore di Valentino Lazaro, che ha così allontanato..."/>
  </head>
  <body>
    <article>
      <h1>FcIN - Lazaro, dubbi fugati. L'Inter e Conte credono in lui, respinto un recente sondaggio del West Ham</h1>
      <address><time datetime="2019-11-22T15:05:45+00:00">22 Nov 2019, 15:05</time> by <a rel="author">Redazione FcInterNews.it</a></address>
      <p>Nuvole spazzate via e avanti insieme in tutta serenità. Le prestazioni da titolare contro Bologna e Hellas Verona hanno dimostrato il valore di <b>Valentino Lazaro</b>, che ha così allontanato voci e critiche. Ovviamente troppo premature ma che avrebbero potuto destabilizzare il ragazzo. L'esterno austriaco - a dir la verità - era già stato tranquillizzato alla vigilia di Inter-Juventus da <b>​​​​​​Antonio Conte </b>e aveva incontrato l'ex Hertha Berlino e il suo agente <b>Max Hagmayr</b> per confermare la stima nei confronti del classe 1996. Un invito a restare tranquillo perché lo spazio e le chance da titolare sarebbero arrivate. Opportunità puntualmente materializzatesi e sfruttate in maniera egregia da Lazaro, che adesso si candida a un posto da titolare.</p>
      <p>Ecco perché le numerosi  voci sulla partenza del laterale destro sono da rubricare alla voce fantasie. Lazaro rimarrà a Milano, anche se nelle scorse settimane il <b>West Ham</b> aveva provato a sondare il terreno tramite intermediari. Un sondaggio respinto subito al mittente da tutte le parti in causa. L'Inter, infatti, ha sempre avuto grande fiducia in Valentino. Basti pensare che in estate (bonus inclusi) aveva investito 24 milioni di euro pur di accaparrarselo e superare la concorrenza internazionale di Bayern Monaco, Paris Saint-Germain e Arsenal.</p>
      <p>
        <a href="https://www.videointer.it/watch.php?vid=35a85bbea">
          <b>VIDEO - COSI' DE PAUL HA CONQUISTATO L'ARGENTINA IN COPPA AMERICA</b>
        </a>
      </p>
    </article>
  </body>
</html>