<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/oikonomia/598635/i-kristin-lagkarnt-kalei-tin-europi-na-kainotomisei-kai-na-ependysei"/>
    <meta property="og:site_name" content="SIGMALIVE"/>
    <meta property="article:published_time" content="2019-11-22T15:05:00+00:00"/>
    <meta property="og:title" content="Η Κριστίν Λαγκάρντ καλεί την Ευρώπη «να καινοτομήσει και να επενδύσει»"/>
    <meta property="og:description" content="Η νέα πρόεδρος της Ευρωπαϊκής Κεντρικής Τράπεζας (ΕΚΤ), Κριστίν Λαγκάρντ, κάλεσε σήμερα την Ευρώπη να «καινοτομήσει και να επενδύσει» μπροστά στις..."/>
  </head>
  <body>
    <article>
      <h1>Η Κριστίν Λαγκάρντ καλεί την Ευρώπη «να καινοτομήσει και να επενδύσει»</h1>
      <address><time datetime="2019-11-22T15:05:00+00:00">22 Nov 2019, 15:05</time> by <a rel="author">SigmaLive</a></address>
      <p>Η νέα πρόεδρος της Ευρωπαϊκής Κεντρικής Τράπεζας (ΕΚΤ), Κριστίν Λαγκάρντ, κάλεσε σήμερα την Ευρώπη να «καινοτομήσει και να επενδύσει» μπροστά στις προκλήσεις που αντιμετωπίζει σε επίπεδο οικονομίας και περιβάλλοντος, δίνοντας έμφαση στη σπουδαιότητα αυτής της προσπάθειας στην πρώτη επίσημη ομιλία της.</p>
      <p>Η ευρωζώνη χρειάζεται να ενισχύσει την εγχώρια ζήτηση μέσω μεγαλύτερων δημόσιων επενδύσεων, εάν θέλει να είναι σε θέση να αντέξει την αδυναμία στο εξωτερικό, δήλωσε η νέα επικεφαλής της ΕΚΤ.</p>
      <p>Η Λαγκάρντ δεν συζήτησε τη νομισματική πολιτική στην πρώτη της σημαντική ομιλία από τότε που ανέλαβε το τιμόνι της ΕΚΤ στην αρχή του μήνα, λέγοντας απλά ότι η κεντρική τράπεζα θα συνεχίσει να κάνει αυτό που της αναλογεί για τη στήριξη της οικονομίας.</p>
      <p>Αντ’ αυτού, επέλεξε να στείλει ένα μήνυμα στις κυβερνήσεις της Ευρωζώνης, καλώντας τες να ενισχύσουν την εγχώρια ζήτηση αφού ο παγκόσμιος εμπορικός πόλεμος τερμάτισε απότομα μια δεκαετία ανάπτυξης βασιζόμενης στις εξαγωγές.</p>
      <p>«Η απάντηση βρίσκεται στο να μετατραπεί η δεύτερη μεγαλύτερη οικονομία του κόσμου σε μια οικονομία ανοικτή στον κόσμο αλλά με αυτοπεποίθηση, μια οικονομία που αξιοποιεί πλήρως τη δυναμική της Ευρώπης προκειμένου να οδηγήσει σε υψηλότερα ποσοστά εγχώρια ζήτησης και μακροπρόθεσμης ανάπτυξης», δήλωσε η νέα επικεφαλής της ΕΚΤ.</p>
      <p>Ξεφεύγοντας από το πεδίο στο οποίο παραδοσιακά κινείται ένας κεντρικός τραπεζίτης, η Λαγκάρντ έδωσε έμφαση στις δημόσιες επενδύσεις ως βασικό παράγοντα αυτής της εξισορρόπησης, ζητώντας να δαπανηθούν κεφάλαια σε όλη την Ευρώπη προκειμένου να καταστεί το μπλοκ «πιο ψηφιοποιημένο και πράσινο». «Οι επενδύσεις είναι ένα ιδιαίτερα σημαντικό κομμάτι της απάντησης που δίνουμε στις σημερινές προκλήσεις, διότι είναι εξίσου η σημερινή ζήτηση και η αυριανή προσφορά», δήλωσε η Λαγκάρντ. «Ενώ οι επενδυτικές ανάγκες είναι φυσικά ξεχωριστές για κάθε χώρα, υπάρχει σήμερα ένα καθολικό επιχείρημα υπέρ των επενδύσεων σε ένα κοινό μέλλον που είναι πιο παραγωγικό, πιο ψηφιοποιημένο και πιο πράσινο».</p>
      <p>Η Λαγκάρντ σημείωσε ότι το παγκόσμιο εμπόριο υφίσταται μια αναδιάταξη, καθώς οι νέες τεχνολογίες αλλάζουν τις συμβατικές εφοδιαστικές αλυσίδες και την οργάνωση των χώρων εργασίας και νέοι πιθανοί κίνδυνοι προκύπτουν από την κλιματική αλλαγή, σημειώνει σε δημοσίευμά του το δίκτυο CNBC. «Η Ευρώπη χρειάζεται να καινοτομήσει και να επενδύσει προκειμένου να απαντήσει σε αυτές τις προκλήσεις καθώς και να διατηρήσει την ανταγωνιστικότητά της μακροπρόθεσμα. Αυτό όμως υπονοεί επίσης ότι οι υψηλοί ρυθμοί αύξησης του εμπορίου που έχουμε συνηθίσει να βλέπουμε δεν αποτελούν πλέον απόλυτη βεβαιότητα», προειδοποίησε η Λαγκάρντ, σύμφωνα με το αμερικανικό δίκτυο.</p>
      <p>Ο προκάτοχός της Μάριο Ντράγκι για καιρό ζητούσε μεγαλύτερες δαπάνες και επενδύσεις από χώρες με πλεονάσματα, όπως η Γερμανία, αλλά οι εκκλήσεις του δεν βρήκαν ευήκοα ώτα στο Βερολίνο, σημειώνει το Reuters. Το γεγονός ότι η Λαγκάρντ απέφυγε να αναφερθεί στη νομισματική πολιτική σηματοδοτεί μια μετατόπιση σε σχέση με τον Ντράγκι, που συχνά χρησιμοποίησε σημαντικές ομιλίες για να υπαινιχθεί επικείμενες κινήσεις της ΕΚΤ. Αυτή η συνήθεια του Ντράγκι είχε προκαλέσει τις έντονες αντιδράσεις κάποιων άλλων αξιωματούχων της ΕΚΤ, κυρίως αυτών από συντηρητικές και οικονομικά εύρωστες χώρες, όπως η Γερμανία και η Ολλανδία.</p>
      <p>«Η Λαγκάρντ επιβεβαιώνει τις προσδοκίες ότι μπορεί να γίνει η κορυφαία οικονομική και πολιτική φωνή για την Ευρώπη αντί να αναδιοργανώσει γρήγορα την ΕΚΤ», δήλωσε ο Κάρστεν Μπρζέσκι, οικονομολόγος στην ολλανδική τράπεζα ING.</p>
      <p>Τείνοντας συμβολικά κλάδο ελαίας προς τη χώρα που φιλοξενεί την ΕΚΤ --η έδρα της ΕΚΤ είναι στη Φρανκφούρτη--, η Λαγκάρντ ξεκίνησε την ομιλία της απευθύνοντας έναν χαιρετισμό στα γερμανικά και υποσχέθηκε να μάθει καλύτερα τη γλώσσα στο μέλλον.</p>
      <p>Στα μοναδικά σχόλια που σχετίζονται με την πολιτική της τράπεζας, η Λαγκάρντ επιβεβαίωσε ότι «σύντομα» θα ξεκινήσει την αναθεώρηση του πλαισίου πολιτικής της ΕΚΤ, μια ευρεία προσπάθεια που αναμένεται να περιλαμβάνει τον επανασχεδιασμό του στόχου για τον πληθωρισμό. «Η νομισματική πολιτική θα συνεχίσει να στηρίζει την οικονομία και να απαντά στους μελλοντικούς κινδύνους, σύμφωνα με την εντολή μας για σταθερότητα τιμών», δήλωσε η Λαγκάρντ.</p>
      <p>Σύμφωνα με τον Φρεντερίκ Ντουκροζέ, αναλυτή στην Picket Wealth Management, η Λαγκάρντ «ίσως χρειαστεί να γίνει πιο συγκεκριμένη ύστερα από την πρώτη της συνεδρίαση διοικητικού συμβουλίου τον Δεκέμβριο, αλλά προς το παρόν τα στοιχεία δεν φαίνονται τόσο αδύναμα ώστε να προχωρήσει η ΕΚΤ σε κάποια αλλαγή στη νομισματική της πολιτική».</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>