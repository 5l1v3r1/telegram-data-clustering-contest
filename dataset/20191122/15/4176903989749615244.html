<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/cene-nafte-blizu-dvomesecnog-maksimuma/"/>
    <meta property="og:site_name" content="Krstarica"/>
    <meta property="article:published_time" content="2019-11-22T15:19:00+00:00"/>
    <meta property="og:title" content="Cene nafte blizu dvomesečnog maksimuma"/>
    <meta property="og:description" content="LONDON - Cene nafte zadržale su se danas blizu dvomesečnog maksimuma i na putu su da treću nedelju zaredom završe sa dobitkom. Tome su doprinela"/>
  </head>
  <body>
    <article>
      <h1>Cene nafte blizu dvomesečnog maksimuma</h1>
      <address><time datetime="2019-11-22T15:19:00+00:00">22 Nov 2019, 15:19</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>LONDON – Cene nafte zadržale su se danas blizu dvomesečnog maksimuma i na putu su da treću nedelju zaredom završe sa dobitkom.</p>
      <p>Tome su doprinela očekivanja da će OPEK+ (grupa koja okuplja članice Organizacije zemalja izvoznica nafte plus Rusiju i druge proizvođače „crnog zlata“) produžiti sporazum o smanjenju proizvodnje, iako na tržištu i dalje vlada zabrinutost zbog američko-kineskih trgovinskih pregovora.</p>
      <p>Cena severnomorske nafte „brent“ neznatno je skliznula danas, za 17 centi na 63,80 dolara za barel, dok je američka „laka“ nafta pojeftinila za 31 cent na 58,27 dolara, prenosi agencija Rojters.</p>
      <p>Cene nafte dostigle su juče najviši nivo od kraja septembra, nakon što je Rojters izvestio da će OPEK+, na sastanku 5. i 6. decembra, verovatno produžiti aktuleni sporazum o smanjenju proizvodnje, koji važi do marta, za još tri meseca do sredine 2020. godine.</p>
      <p>(Tanjug)</p>
    </article>
  </body>
</html>