<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/spania-ancheta-de-amploare-privind-implicarea-spionajului-rus-in-referendumul-din-catalonia-o-unitate-de-elita-a-gru-banuita-ca-a-actionat-si-in-cazul-skripal.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-22T15:06:21+00:00"/>
    <meta property="og:title" content="Spania: Anchetă de amploare privind implicarea spionajului rus în referendumul din Catalonia. O unitate de elită a GRU, bănuită că a acționat și în cazul Skripal"/>
    <meta property="og:description" content="Audiencia Nacional, o înaltă curte spaniolă, a declanșat o investigație secretă legată de activitățile spionilor ruși în Catalonia, transmite El Pais."/>
  </head>
  <body>
    <article>
      <h1> Spania: Anchetă de amploare privind implicarea spionajului rus în referendumul din Catalonia. O unitate de elită a GRU, bănuită că a acționat și în cazul Skripal </h1>
      <address><time datetime="2019-11-22T15:06:21+00:00">22 Nov 2019, 15:06</time> by <a rel="author">Mihai Roman</a></address>
      <p>Audiencia Nacional, o înaltă curte spaniolă, a declanșat o investigație secretă legată de activitățile spionilor ruși în Catalonia, transmite El Pais. Autoritățile spaniole au indicii că o unitate de elită a spionajului rus, 29155, care a fost implicată în acțiuni subversive în Marea Britanie și Bulgaria, au contribuit la radicalizarea mișcării independentiste catalane, potrivit ziarului spaniol <a href="https://elpais.com/politica/2019/11/20/actualidad/1574276025_237776.html?rel=mas">El Pais</a>.</p>
      <p>Primele informații arată că acțiunile Rusiei din Catalonia nu au fost coordonate cu liderii secesioniști locali. Obiectivul Rusiei a fost destabilizarea Spaniei prin adâncirea crizei din Catalonia, scrie El Pais.</p>
      <p>Investigația a fost încredințată unei unități din poliția spaniolă specializată în lupta antiteroristă.</p>
      <p>Judecătorul care a ordonat deschiderea investigației a luat în vizor serviciul secret militar rus, temutul GRU, cunoscut pentru implicarea în activități hibride care au ca scop destabilizarea situației sociale și politice din țările-țintă (atentat eșuat în Muntenegru, cazul otrăvirii spionului Serghei Skripal în Marea Britanie, campanie de destabilizare a Moldovei etc).</p>
      <p>Unul dintre numele de spioni ruși care ar putea apărea în investigație, potrivit surselor El Pais, este generalul Denis Sergheiev. El a călătorit de două ori la Barcelona în ultimii ani, sub identitatea falsă a lui Serghei Fedotov. Ultima călătorie a fost cu doar două zile înaintea referendumului ilegal pentru independență din octombrie 2017.</p>
      <p>Serviciile secrete germane au anunțat încă din luna mai că GRU a încercat să influențeze referendumul din Catalonia, potrivit El Pais, care citează o alocuțiune a șefului BND. În Spania, Guardia Civil (cea mai veche autoritate de aplicare a legii, cu dublă subordonare) a găsit deja legături cu Rusia ale unuia dintre actorii relevanți din referendum – Víctor Terradellas, mâna dreaptă a lui Carles Puigdemont.</p>
      <p>Denis Sergheiev, omul bănuit că autoritățile spaniole de implicare în Catalonia, a fost implicat în operațiuni secrete în 12 țări din Europa și Asia. În Marea Britanie și Bulgaria, serviciile secrete l-au legat de două tentative de asasinat. În Bulgaria a fost implicat în dubla tentativă de asasinare a traficantului de arme Emilian Gebrev. În Marea Britanie e bănuit de supervizare a tentativei de otrăvire a fostului spion Serghei Skripal și a fiicei sale.</p>
      <p>Denis Sergheiev s-a născut în 1973 în Usharal, un mic oraș de pe teritoriul actual al Kazahstanului.</p>
      <p>
        <i>Foto: Generalul GRU Denis Sergheiev (Sursa: El Pais)</i>
      </p>
    </article>
  </body>
</html>