<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914796"/>
    <meta property="og:site_name" content="Dnevnik"/>
    <meta property="article:published_time" content="2019-11-22T15:31:00+00:00"/>
    <meta property="og:title" content="V Franciji nove obtožbe v preiskavi zlorab sredstev Evropskega parlamenta"/>
    <meta property="og:description" content="V okviru preiskave zlorab sredstev Evropskega parlamenta, namenjenih pomočnikom evropskih poslancev, je bil danes v Franciji uradno obtožen nekdanji pravosodni minister Michel Mercier. Ta je sicer le eden od igralcev v aferi, ki je ob izbruhu leta 2017 s položaja obrambne ministrice odnesla tudi nesojeno evropsko komisarko Sylvie Goulard."/>
  </head>
  <body>
    <article>
      <h1>V Franciji nove obtožbe v preiskavi zlorab sredstev Evropskega parlamenta</h1>
      <address><time datetime="2019-11-22T15:31:00+00:00">22 Nov 2019, 15:31</time> by <a rel="author">STA</a></address>
      <p>
        <b>V okviru preiskave zlorab sredstev Evropskega parlamenta, namenjenih pomočnikom evropskih poslancev, je bil danes v Franciji uradno obtožen nekdanji pravosodni minister Michel Mercier. Ta je sicer le eden od igralcev v aferi, ki je ob izbruhu leta 2017 s položaja obrambne ministrice odnesla tudi nesojeno evropsko komisarko Sylvie Goulard.</b>
      </p>
      <p>Mercier je v preteklosti deloval kot blagajnik sredinske stranke MoDem, zaveznice stranke Naprej republika francoskega predsednika Emmanuela Macrona, in je drugi višji član stranke, ki je obtožen v primeru zlorabe evropskih sredstev. Stranka naj bi denar, namenjen plačilu pomočnikov svojih evropskih poslancev, dejansko namenila strankarskemu osebju za delo v Franciji.</p>
      <p>Nekdanji finančni direktor stranke Alexandre Nardella je bil zaradi sodelovanja v poneverbi sredstev obtožen 15. novembra. Zaslišanja v povezavi z afero pa čakajo še nekaj več kot 10 ljudi, med katerimi so evropski poslanci in kadri stranke. Zaslišanja se bodo zvrstila do 6. decembra, ko na sodišču pričakujejo tudi predsednika MoDem in večkratnega ministra Francoisa Bayrouja.</p>
      <p>Na začetku uvodne preiskave afere leta 2017 se je moral Bayrou posloviti s položaja pravosodnega ministra. Obtožbe so poleg tega odnesle takratno ministrico za evropske zadeve Marielle de Sarnez in obrambno ministrico Sylvie Goulard. Obe sta več let sedeli tudi v klopeh Evropskega parlamenta. Tudi onidve bosta zaslišani v začetku decembra, poroča francoska tiskovna agencija AFP.</p>
      <p>Prav vpletenost v afero s poneverbo evropskih sredstev je bila eden od razlogov, zaradi katerih je Evropski parlament oktobra zavrnil Goulardovo kot kandidatko za evropsko komisarko.</p>
      <p>MoDem sicer ni edina francoska stranka, obtožena zlorabe evropskih sredstev. Tudi skrajno desna Nacionalna fronta Marine Le Pen in skrajno leva Nepokorna Francija naj bi sredstva EU za pomočnike evropskih poslancev uporabili za plačevanje dela, opravljenega na nacionalni ravni. Marine Le Pen in njen oče Jean-Marie - oba dolgoletna evropska poslanca - sta bila v povezavi s tem že obtožena.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914342/svet/v-evropskem-parlamentu-pozitivno-ocenili-tudi-madzara-varhelyija"/>
        <a href="https://www.dnevnik.si/1042913908/svet/zadovoljna-von-der-leynova-ali-se-bolj-besen-macron"/>
      </related>
    </article>
  </body>
</html>