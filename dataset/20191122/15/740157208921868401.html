<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/mpwik-kolektor-pod-wisla-dziala-prawidlowo,135434.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T15:01:00+00:00"/>
    <meta property="og:title" content="MPWiK: kolektor pod Wisłą działa prawidłowo"/>
    <meta property="og:description" content="Kolektor odprowadzający ścieki z lewobrzeżnej Warszawy do oczyszczalni &quot;Czajka&quot; działa prawidłowo – zapewniła rzecznik prasowy MPWiK w Warszawie Marzena Wojewódzka."/>
  </head>
  <body>
    <article>
      <h1>MPWiK: kolektor pod Wisłą działa prawidłowo</h1>
      <address><time datetime="2019-11-22T15:01:00+00:00">22 Nov 2019, 15:01</time> by <a rel="author">PAP/JS  </a></address>
      <h4>Kolektor odprowadzający ścieki z lewobrzeżnej Warszawy do oczyszczalni "Czajka" działa prawidłowo – zapewniła rzecznik prasowy MPWiK w Warszawie Marzena Wojewódzka.</h4>
      <hr/>
      <p>Naprawa kolektora została zakończona w ubiegłym tygodniu. W sobotę został uruchomiony. "Według stanu na dziś, tj. 22 listopada br., potwierdza się prawidłowe funkcjonowanie układu przesyłowego ścieków pod Wisłą" - poinformowała Wojewódzka.</p>
      <p>Pod koniec sierpnia doszło do awarii dwóch nitek kolektora odprowadzającego ścieki do oczyszczalni "Czajka". Miejskie Przedsiębiorstwo Wodociągów i Kanalizacji zdecydowało, by zrzucać ścieki do Wisły. W reakcji na to premier Mateusz Morawiecki podjął decyzję o budowie tymczasowego rurociągu, którym ścieki były przepompowywane do oczyszczalni.</p>
      <p>Bypass tworzyły dwie nitki rurociągu o długości ponad 1 km każda i średnicy 1 m. Część przechodząca przez Wisłę została ułożona na moście pontonowym, który zbudowało wojsko. W tym czasie na zlecenie MPWiK naprawiono kolektor. Jego naprawa ma kosztować ok. 42 mln zł.</p>
      <p>Obecnie prowadzone są prace demontażowe i wywóz sprzętu z awaryjnej przepompowni zbudowanej koło mostu Marii Skłodowskiej-Curie. Następnie zdemontowany zostanie zapasowy rurociąg. Po jego rozbiórce saperzy zdemontują most pontonowy. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>