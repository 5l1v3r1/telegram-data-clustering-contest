<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/uzavreni-dalnice-demolice-mostu-objizdna-trasa_1911221547_aur"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T15:47:00+00:00"/>
    <meta property="og:title" content="Od neděle bude uzavřen most přes Strakonickou na Zbraslavi. Stržen bude na konci listopadu"/>
    <meta property="og:description" content="Demolice mostu přes Strakonickou ulici na Zbraslavi proběhne 30. listopadu. Před demolicí je potřeba odstranit betonové zábrany a celý most odstrojit, kvůli tomu přes něj nebudou smět řidiči jezdit."/>
  </head>
  <body>
    <article>
      <h1>Od neděle bude uzavřen most přes Strakonickou na Zbraslavi. Stržen bude na konci listopadu</h1>
      <address><time datetime="2019-11-22T15:47:00+00:00">22 Nov 2019, 15:47</time> by <a rel="author">ČTK</a></address>
      <p>
        <b>Od neděle 24. listopadu bude uzavřen most přes Strakonickou ulici na Zbraslavi, který vede od sjezdové rampy k ulicím K Výtopně a Za Opusem. Důvodem je příprava demolice mostu kvůli jeho špatnému stavu. Informovala o tom mluvčí pražské Technické správy komunikací Barbora Lišková. Most bude stržen v noci 30. listopadu, kdy bude dálnice uzavřena. Na místě bude následně postaven nový most. Hotový má být do září 2020.</b>
      </p>
      <p>„Na samotnou demolici je třeba most v předstihu připravit. Musí se z vrchní části odstranit betonové zábrany a celý most odstrojit, proto z důvodu bezpečnosti nebude možné most používat,“ uvedla Lišková.</p>
      <p>Další omezení nastane od 30. listopadu od 12.00 přímo na Strakonické, přesněji dálnici D4 ve směru na Příbram. Kvůli úklidu bude v každém směru uzavřena část vozovky a řidiči budou jezdit pouze rychlými pruhy. Omezení potrvá do 1. prosince 2019 do 15.00.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/strakonicka-ulice-praha-uzavirka-most-demolice_1910081857_ako"/>
      </related>
      <p>Demolice mostu se uskuteční v noci z 30. listopadu na 1. prosince a dálnice bude v obou směrech uzavřena, a to od sobotních 18.00 do nedělních 10.00. Objízdná trasa povede přes Zbraslav. Její přesnou trasu Technické správy komunikací ještě upřesní.</p>
      <p>Při rekonstrukci mostu budou zdemolovány všechny původní části mostu, vyjma základů pilířů, a následně budou postaveny nové trámové konstrukce o jednom poli. Výstavba nového mostu bude pokračovat do září příštího roku.</p>
      <related>
        <h4>Související články</h4>
        <a href="https://www.irozhlas.cz/zpravy-domov/praha-doprava-smetanovo-nabrezi-mala-strana-uzavirky-radni_1911151009_tzr"/>
        <a href="https://www.irozhlas.cz/zpravy-domov/studenka-soud-most-vina-obzalovani_1911061406_pj"/>
        <a href="https://www.irozhlas.cz/zpravy-domov/lenora-vybuch-plynu-pozar-silnice-i39-strzeni-domu_1910041356_jgr"/>
        <a href="https://www.irozhlas.cz/zpravy-svet/janov-morandiho-most-zriceni-italie-hnuti-peti-hvezd-la-repubblica_1911220837_gak"/>
        <a href="https://www.irozhlas.cz/zpravy-svet/britanie-tragicka-dopravni-nehoda-zdenek-pulka-ceska-republika-stihani_1911192031_luk"/>
      </related>
    </article>
  </body>
</html>