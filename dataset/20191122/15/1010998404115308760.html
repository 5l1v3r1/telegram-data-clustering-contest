<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/cheferin-privetstval-normaliziraneto-na-obstanovkata-v-balgarskija-futbol.html"/>
    <meta property="og:site_name" content="bTV Новините"/>
    <meta property="article:published_time" content="2019-11-22T15:08:00+00:00"/>
    <meta property="og:title" content="Чеферин приветствал &quot;нормализирането на обстановката в българския футбол&quot;"/>
    <meta property="og:description" content="Президентът на УЕФА не пропусна шанса да изпрати сърдечните си поздрави на Михайлов, съобщи БФС"/>
  </head>
  <body>
    <article>
      <h1>Чеферин приветствал "нормализирането на обстановката в българския футбол"</h1>
      <h2>Президентът на УЕФА не пропусна шанса да изпрати сърдечните си поздрави на Михайлов, съобщи БФС</h2>
      <address>
        <time datetime="2019-11-22T15:08:00+00:00">22 Nov 2019, 15:08</time>
      </address>
      <p>Президентът на УЕФА Александър Чеферин е приветствал "нормализирането на обстановката в българския футбол след драматичните събития около европейската квалификация с Англия". Това се казва в събщение на сайта на БФС.</p>
      <p>Словенецът е разговарял с временно изпълняващия президентските функции във футболния съюз Михаил Касабов покрай тегленето на жребия за плейофите за класиране на Евро 2020 в Нион. На срещата е присъствал и генералният секретар на УЕФА Теодор Теодоридис.</p>
      <p>"Ръководителят на европейския футбол използва възможността да изкаже задоволството си от нормализирането на обстановката в българския футбол след драматичните събития около европейската квалификация с Англия на 14 октомври т.г. и да пожелае успех на екипа, който се нагърби с отговорността да управлява Българския футболен съюз след оставката на президента Борислав Михайлов", се казва в информацията.</p>
      <p>В момента първият вицепрезидент Йордан Лечков оспорва вписването на Касабов за президент, а министерството на спорта проверява как са разходвани парите, отпуснати от държавата по програма за развитие на детско-юношеския футбол.</p>
      <p>"Чеферин не пропусна шанса да изпрати сърдечните си поздрави на Михайлов, да му благодари за дългогодишната успешна работа и да пожелае успех на българския национален отбор във важното изпитание в края на март догодина. От своя страна Михаил Касабов подари на Чеферин реплика на ритон от Панагюрското златно съкровище", допълват от БФС.</p>
      <p>България изтегли добър жребий за плейофа за Евро 2020. На 26 март националният отбор приема Унгария, а при победа пет дпо-късно ще е домакин на Исландия или Румъния.</p>
    </article>
  </body>
</html>