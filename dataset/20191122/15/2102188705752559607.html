<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/22/654038/"/>
    <meta property="og:site_name" content="Економічна правда"/>
    <meta property="article:published_time" content="2019-11-22T15:34:00+00:00"/>
    <meta property="og:title" content="Скасування &quot;майданчиків Яценка&quot; хочуть затягнути — до закону подано 1000 правок"/>
    <meta property="og:description" content="Частина народних депутатів умисно подають численні правки до законопроєкту 2047-Д (скасування “майданчиків Яценка”) , аби затягнути процес прийняття закону."/>
  </head>
  <body>
    <article>
      <h1>Скасування "майданчиків Яценка" хочуть затягнути — до закону подано 1000 правок</h1>
      <address>
        <time datetime="2019-11-22T15:34:00+00:00">22 Nov 2019, 15:34</time>
      </address>
      <p>Частина народних депутатів умисно подають численні правки до законопроєкту <a href="http://w1.c1.rada.gov.ua/pls/zweb2/webproc4_1?pf3511=67258">2047-Д</a> (скасування "майданчиків Яценка") , аби затягнути процес прийняття закону.<br/><br/>Про це повідомив нардеп і член комітету Мар’ян Заблоцький у <a href="https://www.facebook.com/580023620/posts/10157130241823621?d=n&amp;sfns=mo">Facebook.<br/><br/></a>За його словами, прихильники корупційних схем подали майже 1000 правок у законопроект <a href="http://w1.c1.rada.gov.ua/pls/zweb2/webproc4_1?pf3511=67258">2047-Д. </a></p>
      <p>"Майже всі правки абсурдні: слова переставити місцями, то так, то сяк. </p>
      <p>Розрахунок простий - якщо Рада візьметься за розгляд, то буде потрібно не менше тижня щоб пройтись по кожній правці якщо на них наполягатимуть. А наполягати ті, що сидять на потоках, точно будуть", - заявив Заблоцький.</p>
      <p>Нардеп пише, що через розгляд правок доведеться на тиждень відкласти прийняття інших важливих законів. </p>
      <p>"Типу погроза така - скасуєте схему, то доведеться на тиждень відкласти всі реформи. Це водночас красиво і злочинно. Скоро буде опублікована порівняльна таблиця законопроекту з всіма правками, і ви побачите всіх героїв і прихильників корупційних схем. Всі маски буде знято. Не перемикайтесь", - резюмував Заблоцький.<br/><br/><b>Читайте детальніше</b>: <a href="https://www.epravda.com.ua/publications/2019/10/22/652852/">Детектор брехні і $30 тисяч для "Слуги народу". Як депутати Зеленського посварилися через схеми Яценка</a>.</p>
      <p>
        <a href="https://www.epravda.com.ua/publications/2019/11/4/653275/">Фінал історії з детектором брехні для "слуг народу": як будуть позбуватися "майданчиків Яценка"</a>
      </p>
      <p>
        <b>Нагадаємо:</b>
      </p>
      <p>
        <i>Після ухвалення бюджету на 2018 рік всі продавці або покупці нерухомості були зобов'язані звіряти ціни на нерухомість з електронною базою Фонду державного майна. Мета – унеможливити заниження оціночної вартості об'єктів.</i>
      </p>
      <p>
        <i>Пізніше з’явилися перші компанії-посередники, які забезпечували доступ до електронної бази Фонду держмайна бази. Їх назвали "авторизованими електронними майданчиками". Всі ці посередники, ймовірно, мають одного бенефіціара і пов’язані з депутатом <a href="https://www.epravda.com.ua/publications/2014/08/27/486452/">Антоном Яценком</a>.</i>
      </p>
      <p>
        <i>Майданчики просто "пересилали дані" від оцінщика до Єдиної бази ФДМУ і отримували за це з кожної оцінки по кілька сотень гривень, зараз – 500-1 800 гривень.<br/><br/>В жовтні 2019 народні депутати від "Слуги народу" та "Голосу" зареєстрували в Раді законопроєкт №2047, який прибирав схему з електронними майданчики, але не торкався проблеми заниження вартості нерухомості оцінювачами.</i>
      </p>
      <p>
        <i>Як альтернативою іншою групою депутатів "Слуги народу" було зареєстровано законопроєкт №2047-1, який розширював діяльність майданчиків і знищував оцінщиків.<br/><br/>Врешті решт був зареєстрований ще один законопроєкт 2047-д, який ліквідовував діяльність майданчиків, і на який не вдалося назбирати голосів в комітеті.<br/><br/>Саме це голосування фігурувало в скандалі про 30 тисяч доларів, які нібито пропонували депутатам "Слуги народу" за бойкотування ініціативи про ліквідацію авторизованих майданчиків.</i>
      </p>
      <p>
        <i>31 жовтня комітет з питань фінансів, податкової та митної політики <a href="https://www.epravda.com.ua/news/2019/10/31/653201/">підтримав ліквідацію приватних електронних майданчиків</a> для оцінки нерухомого майна.</i>
      </p>
      <p>Економічна правда</p>
    </article>
  </body>
</html>