<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/22/sicurezza-comitato-provinciale-sulla-costa-questa-e-una-provincia-sana-ma-non-abbassiamo-la-guardia/1328050/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-22T15:14:54+00:00"/>
    <meta property="og:title" content="Sicurezza, comitato provinciale sulla costa «Questa è una provincia sana ma non abbassiamo la guardia»"/>
    <meta property="og:description" content="CIVITANOVA - Il summit con forze dell'ordine e amministratori presieduto dal prefetto Iolanda Rolli ha fatto tappa in città: focus su droga, dipendenze in genere, furti e rapine"/>
  </head>
  <body>
    <article>
      <h1>Sicurezza, comitato provinciale sulla costa «Questa è una provincia sana ma non abbassiamo la guardia»</h1>
      <h2>CIVITANOVA - Il summit con forze dell'ordine e amministratori presieduto dal prefetto Iolanda Rolli ha fatto tappa in città: focus su droga, dipendenze in genere, furti e rapine</h2>
      <address><time datetime="2019-11-22T15:14:54+00:00">22 Nov 2019, 15:14</time> by <a rel="author">Laura Boccanera</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F22%2Fsicurezza-comitato-provinciale-sulla-costa-questa-e-una-provincia-sana-ma-non-abbassiamo-la-guardia%2F1328050%2F">Condividi18</a><a href="https://twitter.com/intent/tweet?text=Sicurezza%2C+comitato+provinciale+sulla+costa++%C2%ABQuesta+%C3%A8+una+provincia+sana++ma+non+abbassiamo+la+guardia%C2%BB&amp;url=https%3A%2F%2Fwww.cronachemaceratesi.it%2F2019%2F11%2F22%2Fsicurezza-comitato-provinciale-sulla-costa-questa-e-una-provincia-sana-ma-non-abbassiamo-la-guardia%2F1328050%2F">Tweet</a>Email18 Condivisioni</p>
      <figure>
        <img src="https://cdn.cronachemaceratesi.it/wp-content/uploads/2019/11/caserma-cc-civitanova-FDM-4-650x407.jpg"/>
      </figure>
      <p> </p>
      <p>di<b> Laura Boccanera</b> (foto di <b>Federico De Marco</b>)</p>
      <p>
        <b>«La provincia di Macerata è un territorio sano, non abbassiamo la guardia sulle dipendenze».</b>
      </p>
      <p><b>Ha fatto tappa a Civitanova il Comitato provinciale itinerante sulla sicurezza, un tavolo di discussione fra amministrazioni locali e forze dell’ordine e di sicurezza voluto dal prefetto di Macerata Iolanda Rolli. Dopo Camerino e Tolentino, il tavolo è arrivato sulla costa ed è stato ospitato nella caserma dei carabinieri di Civitanova.</b> Presenti il questore Antonio Pignataro, il comandante provinciale dell’Arma Michele Roberti, quello della Compagnia di Civitanova Massimo Amicucci e tutti i comandi di stazione, il comandante provinciale e locale della Guardia di Finanza, il comandante della Capitaneria di porto Giuliano Gentilini, il dirigente del commissariato di Civitanova Lorenzo Sabatucci e la dirigente della Squadra mobile Maria Raffaella Abbate, la polizia locale di Civitanova e Porto Recanati. Presente anche il sindaco Fabrizio Ciarapica. Al centro del tavolo i dati relativi ai reati consumati nell’anno 2019 e che saranno divulgati a breve. L’analisi però da parte del prefetto è estremamente positiva: «i reati sono in calo in tutta la provincia – ha detto il prefetto – stiamo preparando una relazione finale e il bilancio è positivo. Questo è un territorio sano votato alla legalità. Questo non deve far abbassare l’attenzione delle forze di polizia e dell’Arma che è capillare sul territorio. Come nelle zone del cratere abbiamo richiesto maggiore attenzione sulla possibile presenza di aziende e soggetti esterni che potrebbero essere interessati alla ricostruzione, qui abbiamo sottolineato come Civitanova sia un polo di attrazione. La popolazione specie in estate si moltiplica e si potrebbero annidare attività illecite. Su questi temi abbiamo richiesto a tutti massima attenzione. Questa è una realtà vivace, discoteche, uso e consumo di stupefacenti e stiamo affrontando anche l’ondata di rapine e furti sia come repressione, ma anche come prevenzione».</p>
      <figure>
        <img src="https://cdn.cronachemaceratesi.it/wp-content/uploads/2019/11/caserma-cc-civitanova-FDM-6-325x217.jpg"/>
        <figcaption>Da sinistra: il comandante provinciale dei carabinieri Michele Roberti, il questore Antonio Pignataro e il prefetto Iolanda Rolli</figcaption>
      </figure>
      <p>E proprio sul consumo di droga e la presenza di tossicodipendenti, autori negli ultimi tempi di fatti criminali (la rapina con la siringa alla farmacia Foresi, ma anche l’aggressione e le minacce al direttore del Sert e la tentata rapina alla tabaccheria di via Cecchetti) si stanno concentrando le attività delle forze di polizia e dei carabinieri. Sul tema delle dipendenze, il prefetto ha ribadito il ruolo del tavolo provinciale per fare prevenzione, legando questo anche al report recentemente presentato sugli incidenti stradali legati al consumo di alcool e droghe. Fra le dipendenze un ruolo particolare spetta alla ludopatia legata al gioco d’azzardo. E proprio a Civitanova il tema è fonte di polemiche per l’apertura h24 di sale slot e sale bingo e la mancata presentazione di un regolamento che è al vaglio da due anni: «Ne siamo a conoscenza – sottolinea il Prefetto – stiamo sollecitando ovunque le amministrazioni per sensibilizzarle sul tema». Il prossimo appuntamento del tavolo itinerante è previsto a Macerata per il 26 novembre.</p>
      <figure>
        <img src="https://cdn.cronachemaceratesi.it/wp-content/uploads/2019/11/caserma-cc-civitanova-FDM-5-650x422.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/caserma-cc-civitanova-rolli-amicucci-FDM-2-650x434.jpg"/>
      </figure>
    </article>
  </body>
</html>