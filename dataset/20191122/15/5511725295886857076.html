<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/tehnologijas/bite-sogad-palielinajusi-tikla-jaudu-regionos-par-83.d?id=51662315"/>
    <meta property="og:site_name" content="DELFI"/>
    <meta property="article:published_time" content="2019-11-22T15:04:48+00:00"/>
    <meta property="og:title" content="'Bite' šogad palielinājusi tīkla jaudu reģionos par 83% "/>
    <meta property="og:description" content="Ņemot vērā pieaugošo mobilo ierīču skaitu un datu patēriņu reģionos, mobilo sakaru operators &quot;Bite&quot; šī gada deviņos mēnešos ir palielinājis tīkla jaudu Latvijas reģionos par 83%, ieguldot gandrīz 2,5 miljonus eiro. Darbu pie tīkla jaudas stiprināšanas reģionos plānots turpināt arī līdz gada beigām. Savukārt investīcijas kopējā &quot;Bites&quot; tīkla infrastruktūras attīstībā līdz šī gada beigām sasniegs 10 miljonus eiro, un kopējā tīkla jauda tiks stiprināta par 53%."/>
  </head>
  <body>
    <article>
      <h1>'Bite' šogad palielinājusi tīkla jaudu reģionos par 83% </h1>
      <address><time datetime="2019-11-22T15:04:48+00:00">22 Nov 2019, 15:04</time> by <a rel="author">DELFI Bizness</a></address>
      <p>
        <b>Ņemot vērā pieaugošo mobilo ierīču skaitu un datu patēriņu reģionos, mobilo sakaru operators "Bite" šī gada deviņos mēnešos ir palielinājis tīkla jaudu Latvijas reģionos par 83%, ieguldot gandrīz 2,5 miljonus eiro. Darbu pie tīkla jaudas stiprināšanas reģionos plānots turpināt arī līdz gada beigām. Savukārt investīcijas kopējā "Bites" tīkla infrastruktūras attīstībā līdz šī gada beigām sasniegs 10 miljonus eiro, un kopējā tīkla jauda tiks stiprināta par 53%.</b>
      </p>
      <p>Šī gada deviņos mēnešos "Bite" ir uzstādījusi 16 jaunas bāzes stacijas Latvijas reģionos, piemēram, Madonas, Ogres, Preiļu, Carnikavas, Sējas un citos novados. Savukārt 237 no jau esošajām bāzes stacijām reģionos ir papildinātas ar "4G+" tehnoloģiju. Lielākā daļa no tām atrodas Kurzemē un Zemgalē.</p>
      <p>"Pēdējo gadu laikā interneta patēriņa dinamika ir stabili augoša, tāpēc mobilo sakaru operatoriem ir jābūt elastīgiem un jāpielāgojas tirgum, piedāvājot arvien jaudīgāku internetu, kā arī citas papildu priekšrocības. Kā liecina "Bites" dati, katru gadu datu plūsmas pieaugums ir vērojams ne tikai lielākajās Latvijas pilsētās, bet arī reģionos. Tieši "4G+" palīdz palielināt tīkla kapacitāti, tādējādi nodrošinot ātru un stabilu mobilo internetu vietās, kur tas tiek patērēts arvien vairāk un vairāk," stāsta "Bites" radio tīkla plānošanas un optimizācijas nodaļas vadītājs Aleksandrs Beļajevs.</p>
      <p>Plānots, ka līdz 2019. gada beigām kopējā "Bites" tīklā darbosies 840 bāzes stacijas, no kurām 492 būs aprīkotas ar "4G+" tehnoloģiju.</p>
      <p>"Ja pērn vairāk koncentrējāmies uz bāzes staciju skaita palielināšanu, tad šogad vairāk strādājam pie tīkla jaudas palielināšanas, īpašu uzmanību veltot kā lielo pilsētu, tā arī reģionālajam pārklājumam," norāda Beļajevs.</p>
      <p>Viņš papildina, ka nepieciešamību pēc bāzes staciju jaudas palielināšanas galvenokārt rada mobilo ierīču skaita palielināšanās, kā arī interneta patēriņa pieaugums mobilajās ierīcēs. Piemēram, šī gada pirmajā ceturksnī mobilā interneta patēriņš "Bites" tīklā Latvijas iedzīvotāju vidū palielinājās par 75%, salīdzinot ar identisku periodu pērn. Visbiežāk tas tiek izmantots video satura straumēšanai, savstarpējo saziņas vietņu izmantošanai, piemēram, "WhatsApp" un "Facebook Messenger", kā arī brīvā laika pavadīšana gan "sērfojot" internetā, gan spēlējot spēles dažādās mobilajās aplikācijās u.tml.</p>
      <p>Šobrīd "Bitei" kopsummā ir 824 bāzes stacijas, no tām 612 atrodas Latvijas reģionos.</p>
      <related>
        <h4>Lasi vēl</h4>
        <a href="https://www.delfi.lv/bizness/biznesa_vide/bite-iegadajusies-baltcom-un-piesaka-sevi-tv-tirgu.d?id=51486181"/>
        <a href="https://www.delfi.lv/bizness/biznesa_vide/asociacija-latvija-ikt-nozares-turpmaka-izaugsme-bus-atkariga-no-pieejamo-specialistu-daudzuma.d?id=51399435"/>
        <a href="https://www.delfi.lv/bizness/biznesa_vide/registrets-bite-latvija-un-tele2-kopuznemums-5g-tikla-attistibai.d?id=51481763"/>
      </related>
    </article>
  </body>
</html>