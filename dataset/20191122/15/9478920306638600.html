<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/roi-idiseon/volivia-politiki-krisi-kai-nea-epeisodia-sti-la-pas/"/>
    <meta property="og:site_name" content="ert.gr"/>
    <meta property="article:published_time" content="2019-11-22T15:23:38+00:00"/>
    <meta property="og:title" content="Βολιβία: Πολιτική κρίση και νέα επεισόδια στη Λα Πας"/>
    <meta property="og:description" content="Η αστυνομία στη Λα Πας διέλυσε χθες Πέμπτη, κάνοντας εκτεταμένη χρήση δακρυγόνων, ογκώδη πορεία αντικυβερνητικών διαδηλωτών που είχε στην κεφαλή τα φέρετρα πέντε ανθρώπων που έχασαν τη ζωή τους σε επεισόδια την Τρίτη."/>
  </head>
  <body>
    <article>
      <h1>Βολιβία: Πολιτική κρίση και νέα επεισόδια στη Λα Πας</h1>
      <address><time datetime="2019-11-22T15:23:38+00:00">22 Nov 2019, 15:23</time> by <a rel="author">Ρούλα Κρικώνη</a></address>
      <p>Η αστυνομία στη Λα Πας διέλυσε χθες Πέμπτη, κάνοντας εκτεταμένη χρήση δακρυγόνων, ογκώδη πορεία αντικυβερνητικών διαδηλωτών που είχε στην κεφαλή τα φέρετρα πέντε ανθρώπων που έχασαν τη ζωή τους σε επεισόδια την Τρίτη.</p>
      <p>Χιλιάδες άνθρωποι συμμετείχαν σε αυτή την πορεία που ξεκίνησε από την Ελ Άλτο, σε μικρή απόσταση από τη διοικητική πρωτεύουσα της Βολιβίας, οχυρό του πρώην προέδρου Έβο Μοράλες, ο οποίος έχει εξοριστεί στο Μεξικό, που του προσέφερε πολιτικό άσυλο.</p>
      <p>«Δικαιοσύνη! Δικαιοσύνη!» φώναζαν οι διαδηλωτές, κατηγορώντας τις αρχές ότι άνοιξαν πυρ δύο ημέρες νωρίτερα εναντίον διαδηλωτών οι οποίοι είχαν αποκλείσει το διυλιστήριο της Σενκάτα, μερικά χιλιόμετρα από τη Λα Πας. Η μεταβατική κυβέρνηση αποποιείται οποιαδήποτε ευθύνη.</p>
      <p>Τα επεισόδια ξέσπασαν όταν ο στρατός και η αστυνομία ήραν την κατάληψη του διυλιστηρίου στο Ελ Άλτο, που είχε γίνει την περασμένη εβδομάδα από διαδηλωτές οι οποίοι απαιτούσαν την παραίτηση της κυβέρνησης της Άνιες.</p>
      <p>Συνολικά οκτώ άνθρωποι σκοτώθηκαν στα επεισόδια αυτά. Ο συνολικός απολογισμός της μετεκλογικής κρίσης έφθασε έτσι τους 32 νεκρούς, οι 29 εκ των οποίων έχασαν τη ζωή τους μετά την παραίτηση του Μοράλες κατ’ απαίτηση του στρατού.</p>
      <p>Ο Έβο Μοράλες, ο πρώτος αυτόχθονας που έγινε ο πρόεδρος της Βολιβίας το 2006, παραιτήθηκε τη 10η Νοεμβρίου υπό την πίεση των μαζικών κινητοποιήσεων της αντιπολίτευσης, και αφού πολλές μονάδες της αστυνομίας στασίασαν και ο στρατός τον προέτρεψε να αποχωρήσει. Κατόπιν εξορίστηκε στο Μεξικό.</p>
      <p>Μετά την παραίτησή του, υποστηρικτές του διαδηλώνουν καθημερινά στους δρόμους της Λα Πας και πόλεων της επαρχίας.</p>
      <p>Παράλληλα χθες το Κογκρέσο της Βολιβίας εξέταζε δύο σχέδια νόμου που προβλέπουν την οργάνωση νέων προεδρικών και βουλευτικών εκλογών, έναν μήνα έπειτα από αυτές της 20ής Οκτωβρίου, μετά τις οποίες ξέσπασε η πολιτική κρίση.</p>
      <p>Ο Μοράλες καταγγέλλει ότι ανατράπηκε με πραξικόπημα της ρατσιστικής δεξιάς και έχει αφήσει να εννοηθεί ότι ενδέχεται να επιστρέψει σύντομα στη Βολιβία. Χθες κάλεσε μέσω Twitter να δημιουργηθεί διεθνής «επιτροπή αλήθειας» για να εξακριβωθεί αν πράγματι υπήρξε νοθεία στις εκλογές του Οκτωβρίου, καθώς αμφισβητεί τα συμπεράσματα της αποστολής του Οργανισμού Αμερικανικών Κρατών (ΟΑΚ).</p>
      <figure>
        <iframe data-src="https://twitter.com/evoespueblo/status/1197620258724560896?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Η μεταβατική κυβέρνηση της Βολιβίας υπέβαλε «επίσημη διαμαρτυρία» στο Μεξικό για τις δραστηριότητες του βολιβιανού πρώην προέδρου Έβο Μοράλες στη μεξικανική επικράτεια, που σύμφωνα με τη Λα Πας «αντίκεινται» στο καθεστώς πολιτικού πρόσφυγα που του έχει χορηγηθεί.</p>
      <p>Το υπουργείο Εξωτερικών της Βολιβίας εξέφρασε σε δελτίου Τύπου την «έντονη δυσφορία» του προς το Μεξικό, προσάπτοντάς του πως επιτρέπει στον Μοράλες, να κάνει δηλώσεις που δείχνουν ότι επιδίδεται σε «συνωμοτική δραστηριότητα» εναντίον της μεταβατικής κυβέρνησης της δεξιάς πρώην γερουσιάστριας Τζανίνε Άνιες.</p>
      <p>Πηγή: ΑΠΕ-ΜΠΕ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/roi-idiseon/kolomvia-mazikes-antikyvernitikes-diadiloseis-sfodres-sygkroyseis/"/>
        <a href="https://www.ert.gr/eidiseis/diethni/kosmos/ekklisi-toy-evo-morales-sti-diethni-koinotita-gia-tis-exelixeis-sti-volivia/"/>
        <a href="https://www.ert.gr/eidiseis/diethni/volivia-nekroi-se-diadiloseis/"/>
        <a href="https://www.ert.gr/eidiseis/diethni/evropi/gallia-kitrina-gileka-viaia-epeisodia-kai-athroes-syllipseis/"/>
        <a href="https://www.ert.gr/eidiseis/ellada/kinonia/prosagoges-opadon-meta-ta-epeisodia-stin-periochi-toy-zografoy/"/>
        <a href="https://www.ert.gr/eidiseis/diethni/volivia-toylachiston-5-nekroi-se-diadiloseis-kai-sygkroyseis-me-tin-astynomia/"/>
      </related>
    </article>
  </body>
</html>