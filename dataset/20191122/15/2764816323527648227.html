<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/apple-pay-iphone-nfc-nemecko-navrh-zakona"/>
    <meta property="og:site_name" content="Cnews.cz"/>
    <meta property="article:published_time" content="2019-11-22T15:38:55+00:00"/>
    <meta property="og:title" content="Němci možná rozbijí monopol jménem Apple Pay"/>
    <meta property="og:description" content="Německý spolkový sněm přijal novelu zákona, která by měla Apple donutit otevřít čip NFC na iPhonech, takže by mohly vzniknout služby konkurující Apple Pay."/>
  </head>
  <body>
    <article>
      <h1>Němci možná rozbijí monopol jménem Apple Pay</h1>
      <address><time datetime="2019-11-22T15:38:55+00:00">22 Nov 2019, 15:38</time> by <a rel="author" href="https://www.cnews.cz/lide/vaclavik/" target="_blank">Lukáš Václavík</a></address>
      <p>Jedním z nejskloňovanějších témat posledního týdne je přijatá novela německého zákona, která by mohla otevřít iPhony pro bezkontaktní platby jiných služeb, než je Apple Pay. Poslanci našich západních sousedů chtěli přepracovat legislativu týkající se praní špinavých peněz. Doplnili ji však navíc o přílepek, který by nařídil provozovatelům infrastruktury pro elektronické peníze, aby své systémy zpřístupnili třetím stranám za „rozumný poplatek“.</p>
      <p>Návrh zákona ani důvodová zpráva Apple explicitně nejmenují, ale média si spojila souvislosti a poukazují na to, že by se zákon týkal mj. iPhonů a jejich uzavřených čipů NFC, které k bezkontaktním platbám mohou banky či jiné společnosti využívat jen prostřednictvím Apple Pay.</p>
      <p>Pochopil to tak i Apple, jehož mluvčí <a href="https://www.reuters.com/article/us-apple-germany-apple-pay/apple-warns-of-risks-from-german-law-to-open-up-mobile-payments-idUSKBN1XP16M">pro agenturu Reuters</a> vyjádřil překvapení, jak náhle byl návrh přijat. Může prý poškodit uživatelskou přívětivost i bezpečnost finančních dat. Německý magazín <a href="https://www.finanz-szene.de/digital-banking/was-haben-unsere-banken-vom-lobby-sieg-ueber-apple-pay/">Finanz-Szene</a>, který na spojitost mezi přílepkem zákona a Applem upozornil jako první, je ale zdrženlivější. Tvrdí, že výklad v novele je tak volný, že jej lze interpretovat různě. Apple navíc může otevření iPhonů zabránit tak, že předloží důkazy, podle nichž by taková operace opravdu znamenala bezpečnostní riziko. Novelu navíc ještě musí podepsat také Spolková rada a prezident.</p>
      <p>Letos v září to bylo pět let, co se čip NFC objevil v prvním jablečném telefonu (<a href="https://www.cnews.cz/apple-iphone-6-zase-bliz-ke-konkurenci-s-androidem-recenze/">recenze iPhonu 6</a>). Rok nato začal Apple pomaluje rozšiřovat Pay v USA, Británii a Číně. V Německu byl Apple Pay spuštěn až loni v prosinci, <a href="https://www.cnews.cz/apple-pay-spusteni-cesko-podpora-navod">u nás krátce nato</a>. Když už nic jiného, monopol Applu na NFC zdržel nástup bezkontaktních plateb pomocí mobilu. S otevřeným čipem mohly banky nabídnou vlastní platební aplikace podobně, jako se to stalo u Androidu. Google Pay k nám přišel v roce 2017, ale ještě předtím spustily vlastní aplikace Komerční banka a ČSOB.</p>
      <p><b>TIP:</b> <a href="https://www.cnews.cz/ceske-banky-nfc-platby-google-pay-samsung-pay-apple-pay">Přehled českých bank s podporou Apple, Garmin, Google a Fitbit Pay</a></p>
      <p>Dnes už je paradoxně tato svoboda vnímána negativně a banky od vlastních řešení přechází na Google Pay. KB i ČSOB aplikace ruší či zrušily, stejně se zachovaly též Česká spořitelna a Air Bank. Jen Raiffeisenbank jde proti davu a místo Google Pay nabízí <a href="https://www.cnews.cz/raiffeisenbank-platby-mobilem-raipay">vlastní RaiPay</a>.</p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/levne-smartphony-vanoce2019-tipy/"/>
        <a href="https://www.cnews.cz/novy-asus-rog-phone-ii-vice-pameti-rychlejsi-lte/"/>
        <a href="https://www.cnews.cz/usa-huawei-prodlouzeni-vyjimky-90-dni-listopad-2019"/>
        <a href="https://www.cnews.cz/apple-smart-battery-case-iphone-11"/>
        <a href="https://www.cnews.cz/google-android-linux-mainline-moduly"/>
        <a href="https://www.cnews.cz/samsung-outsourcing-cina-mobily-galaxy-a"/>
      </related>
    </article>
  </body>
</html>