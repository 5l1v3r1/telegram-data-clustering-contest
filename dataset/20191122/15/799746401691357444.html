<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/22/7103386/"/>
    <meta property="og:site_name" content="Європейська правда"/>
    <meta property="article:published_time" content="2019-11-22T15:11:30+00:00"/>
    <meta property="og:title" content="Глава МВС Сербії: ми не продавали зброю в Україну"/>
    <meta property="og:description" content="Міністр внутрішніх справ Сербії Небойша Стефанович заявив, що Сербія не експортує зброю в Україну і не продавала міни для використання у бойових діях на Донбасі."/>
  </head>
  <body>
    <article>
      <h1>Глава МВС Сербії: ми не продавали зброю в Україну</h1>
      <address>
        <time datetime="2019-11-22T15:11:30+00:00">22 Nov 2019, 15:11</time>
      </address>
      <p>Міністр внутрішніх справ Сербії Небойша Стефанович заявив, що Сербія не експортує зброю в Україну і не продавала міни для використання у бойових діях на Донбасі.</p>
      <p>Про це повідомляє "Європейська правда" з посиланням на сербський портал <a href="http://rs.n1info.com/Vesti/a546116/Stefanovic-Srbija-nije-izvozila-oruzje-u-Ukrajinu-a-i-da-jeste-nije-nezakonito.html?fbclid=IwAR2j7nBLx5WRDamuggWD8_Ez8hE-xfBmIrafJDhZkeMA5D_fM5It6UyzQvU">N1Info</a>.</p>
      <p>"Якщо третя країна продає нашу зброю Україні, що може зробити Сербія? Зрештою, ви бачили, президент вийшов з дуже точною інформацією, які компанії були залучені при покупці тієї партії, яку показали по телебаченню, хто купив, і хто продав зброю, ми навіть не сказали, що це було зроблено незаконно, просто щоб знали, хто це зробив, щоб люди не говорили про різні домисли, а бачили, хто брав участь в купівлі і продажу цієї зброї", - сказав Стефанович.</p>
      <p>Президент Сербії Александар Вучич раніше заявив, що показані на відео міни були частиною партії в 15 тисяч штук, проданої компанії "Техноремонт" Петара Црногораца, власника сербської фірми із продажу зброї CPR Impex.</p>
      <p>"Ця компанія купила 15 тисяч мін і продала їх польській компанії через Кіпр. Ніде жодного разу не згадувалася ні Україна, ні будь-яка інша країна. Інакше Сербія не допустила б цього через наші хороші відносини як з Російською Федерацією, так і з Україною", - сказав Вучич.</p>
      <p>Раніше болгарська антизахідна розслідувачка Діляна Гайтанджиєва <b><a href="https://www.eurointegration.com.ua/news/2019/11/22/7103352/">заявила</a></b>, що українські військові на Донбасі, ймовірно, використовують зброю з Сербії попри те, що країна офіційно не експортувала озброєння до України.</p>
    </article>
  </body>
</html>