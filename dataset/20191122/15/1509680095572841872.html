<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/desh-videsh-news/make-cow-the-national-animal-says-vishwesha-tirtha-swami-scsg-91-2020375/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-22T15:58:55+00:00"/>
    <meta property="og:title" content="“वाघ राष्ट्रीय प्राणी असल्याने देशातील दहशतवाद वाढला, गायीला राष्ट्रीय प्राणी करा”"/>
    <meta property="og:description" content="&quot;गाय ही सर्व भारतीयासाठी मातेसमान आहे&quot;"/>
  </head>
  <body>
    <article>
      <h1>“वाघ राष्ट्रीय प्राणी असल्याने देशातील दहशतवाद वाढला, गायीला राष्ट्रीय प्राणी करा”</h1>
      <h2>"गाय ही सर्व भारतीयासाठी मातेसमान आहे"</h2>
      <address><time datetime="2019-11-22T15:58:55+00:00">22 Nov 2019, 15:58</time> by <a rel="author">लोकसत्ता ऑनलाइन</a></address>
      <p>उडपी येथे पार पडलेल्या संत संगम कार्यक्रमामध्ये पेजावर मठाचे विश्वेशा तीर्थ स्वामी यांनी वाघाऐवजी गायीला राष्ट्रीय प्राणी म्हणून घोषित करावी अशी मागणी केली आहे. संत संगम कार्यक्रमामध्ये सहभागी झालेल्या सर्व सभासदांनी देशामध्ये गोहत्या बंदी आणावी, समान नागरी कायदा लागू करावा आणि देशातील लोकसंख्या नियंत्रणात आणण्यासाठी उपाययोजना कराव्यात असा मागण्या केल्या आहेत.</p>
      <p>या कार्यक्रमाचे अध्यक्ष असणाऱ्या विश्वेशा तीर्थ स्वामी यांनी आपल्या भाषणामध्ये अनेक विषयांवर भाष्य केलं. वाघाऐवजी गायीला राष्ट्रीय पशू म्हणून मान्यता देण्यात यावी अशी मागणीही त्यांनी केली. “वाघ हा देशाचा राष्ट्रीय प्राणी असल्याने देशामध्ये दहशतवाद वाढला आहे. आपण जर गायीला राष्ट्रीय प्राणी जाहीर केल्यास देशात शांतता प्रस्थापित होईल. गाय ही सर्व भारतीयासाठी मातेसमान आहे,” असं मत स्वामींनी व्यक्त केलं आहे. तसेच “ज्या गंगेच्या पाण्यामुळे मनुष्य शुद्ध होतो तीच गंगा आज दुर्देवाने प्रदुषित झाली आहे. त्यामुळेच आपल्याला गंगा स्वच्छतेची मोहीम अधिक जोमाने राबवण्याची गरज आहे,” असंही ते म्हणाले.</p>
      <p>देशामध्ये समान नागरी कायदा लागू केल्याने देशातील विविधतेत एकता टिकून राहिल असा विश्वास स्वामींनी व्यक्त केला आहे. “सर्व संतांना मुस्लीम, ख्रिश्चन, शीख आणि इतर समुदायामधील धार्मिक नेतृत्व करणाऱ्यांशी समान नागरी कायदा या विषयावर चर्चा करायला हवी,” असंही स्वामी म्हणाले. देशामधील वाढत्या लोकसंख्येबद्दलही स्वामींनी चिंता व्यक्त केली आहे. “मला राम मंदिर उभं राहिलेलं पहायचं आहे. देशात रामराज्य हवे,” असंही स्वामी आपल्या भाषणामध्ये म्हणाल्याचे वृत्त ‘द हिंदू’ने दिले आहे.</p>
    </article>
  </body>
</html>