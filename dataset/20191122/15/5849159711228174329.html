<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/telangana-news/high-court-gives-stay-on-centre-cancels-indian-citizenship-of-trs-mla-ramesh-1-1-10610353.html"/>
    <meta property="og:site_name" content="ntnews.com"/>
    <meta property="article:published_time" content="2019-11-22T15:08:00+00:00"/>
    <meta property="og:title" content="ఎమ్మెల్యే చెన్నమనేని రమేశ్‌కు హైకోర్టులో ఊరట"/>
    <meta property="og:description" content="హైదరాబాద్ : వేములవాడ టీఆర్‌ఎస్ ఎమ్మెల్యే చెన్నమనేని రమేశ్‌కు హైకోర్టులో ఊరట లభించింది. పౌరసత్వం రద్దు చేస్తూ కేంద్రం జారీ చేసిన ఉత్తర్వులపై కోర్టు స్టే విధించిం"/>
  </head>
  <body>
    <article>
      <h1>ఎమ్మెల్యే చెన్నమనేని రమేశ్‌కు హైకోర్టులో ఊరట</h1>
      <address>
        <time datetime="2019-11-22T15:08:00+00:00">22 Nov 2019, 15:08</time>
      </address>
      <p>హైదరాబాద్ : వేములవాడ టీఆర్‌ఎస్ ఎమ్మెల్యే చెన్నమనేని రమేశ్‌కు హైకోర్టులో ఊరట లభించింది. పౌరసత్వం రద్దు చేస్తూ కేంద్రం జారీ చేసిన ఉత్తర్వులపై కోర్టు స్టే విధించింది. కేంద్ర ప్రభుత్వం ఉత్తర్వులను నాలుగు వారాలపాటు నిలిపివేస్తూ హైకోర్టు మధ్యంతర ఉత్తర్వులు జారీ చేసింది. <br/><br/>తన పౌరసత్వాన్ని రద్దుచేస్తూ కేంద్ర హోంశాఖ జారీచేసిన ఉత్తర్వులను కొట్టేయాలని ఎమ్మెల్యే చెన్నమనేని రమేశ్‌బాబు హైకోర్టులో గురువారం పిటిషన్ దాఖలు చేసిన సంగతి తెలిసిందే. తన పౌరసత్వాన్ని రద్దుచేస్తూ బుధవారం కేంద్ర హోంశాఖ జారీచేసిన ఉత్తర్వులు ఏకపక్షం, రాజ్యాంగ విరుద్ధమని, సిటిజన్‌షిప్ యాక్ట్-1955 సెక్షన్ 10 (3) నిబంధనలను కేంద్ర హోంశాఖ ఉల్లంఘించిందని ఆ పిటిషన్‌లో పేర్కొన్నారు. ప్రజాభద్రతకు ముప్పు వాటిల్లకపోతే పౌరసత్వాన్ని తిరస్కరించరాదని పేర్కొంటున్న సెక్షన్ 10 (3) కోణంలో కేంద్రం చర్యలు తీసుకోలేదని, విచక్షణను ప్రదర్శించలేదని రమేశ్‌బాబు పేర్కొన్నారు. తాను పుట్టుకతోనే తాను భారతీయుడినని తెలిపారు.</p>
    </article>
  </body>
</html>