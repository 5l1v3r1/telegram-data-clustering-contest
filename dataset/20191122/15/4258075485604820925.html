<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/andre-rusell-was-left-stunned-after-a-shock-bouncer-from-spinner-qais-ahmad-dgtl-1.1073987"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-22T15:50:37+00:00"/>
    <meta property="og:title" content="স্পিনারের বাউন্সার থেকে বাঁচতে পিচে শুয়ে পড়লেন আন্দ্রে রাসেল! দেখুন ভিডিয়ো"/>
    <meta property="og:description" content="বিদেশের বিভিন্ন প্রান্তে টি টোয়েন্টি লিগে খেলেন রাসেল। এখন তিনি টি টেন-এ খেলছেন।"/>
  </head>
  <body>
    <article>
      <h1>স্পিনারের বাউন্সার থেকে বাঁচতে পিচে শুয়ে পড়লেন আন্দ্রে রাসেল! দেখুন ভিডিয়ো</h1>
      <address><time datetime="2019-11-22T15:50:37+00:00">22 Nov 2019, 15:50</time> by <a rel="author">সংবাদ সংস্থা</a></address>
      <p>আইপিএল-এ বিশাল সব ছক্কা হাঁকান আন্দ্রে রাসেল। হারা ম্যাচ একাই জিতিয়ে দেন। বোলারদের রাতের ঘুম কেড়ে নেন তিনি। সেই ‘ক্যারিবিয়ান দৈত্য’ই কিনা স্পিনারের হাত থেকে ছিটকে আসা অপ্রত্যাশিত বাউন্সার থেকে নিজেকে বাঁচাতে পিচে শুয়ে পড়লেন!</p>
      <p>বিদেশের বিভিন্ন প্রান্তে টি টোয়েন্টি লিগে খেলেন রাসেল। এখন তিনি টি টেন-এ খেলছেন। নর্দার্ন ওয়ারিয়রস-এর হয়ে খেলছেন তিনি। বুধবার বাংলা টাইগারস-এর বিরুদ্ধে ম্যাচে রাসেল বাউন্সার থেকে বাঁচতেই মাটিতে শুয়ে পড়েন। ঠিক কী হয়েছিল?</p>
      <p>নর্দার্ন ওয়ারিয়রস-এর ষষ্ঠ ওভারের ঘটনা। রাসেল তখন ১১ রানে ব্যাট করছেন। হেলমেট পরেও নামেননি তিনি। লেগ স্পিনার কোয়াইস আহমেদ-এর ডেলিভারিটা সিমে পরে হঠাৎই লাফিয়ে ওঠে। রাসেল প্রত্যাশা করেননি বলটা অতটা লাফিয়ে উঠবে। নিজেকে বাঁচাতে গিয়ে তিনি মাটিতে শুয়ে পড়েন। কোয়াইস তখন হাসছেন। তিনি এবং তাঁর দলের উইকেটকিপার রাসেলের কাছে দুঃখপ্রকাশও করেন। </p>
      <p>
        <b>আরও পড়ুন:</b>
        <a href="https://www.anandabazar.com/sport/the-pink-ball-test-kolkata-ready-for-historic-test-dgtl-1.1073931">ফুটছে টইটম্বুর গ্যালারি, নতুন ইতিহাস গড়ল ইডেন</a>
      </p>
      <figure>
        <iframe data-src="https://twitter.com/TheCricketerMag/status/1197282489473085440?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>দারুণ লড়াই হয় দুই দলের। বাংলা টাইগারস ম্যাচটা জিতে নেয় ছয় রানে। প্রথমে ব্যাট করে বাংলা টাইগারস ১০২ রান করে। জবাবে ব্যাট করতে নেমে ওয়ারিয়র্স থেমে যায় ছ’উইকেটে ৯৬ রানে। রাসেল ২৫ বলে ৪১ রান করেন। দলের হয়ে এটাই সর্বোচ্চ রান। </p>
      <p>
        <b>আরও পড়ুন:</b>
        <b>
          <a href="https://www.anandabazar.com/sport/the-pink-ball-test-sourav-ganguly-shares-pictures-of-pink-sweets-dgtl-1.1073902">গোলাপি মিষ্টি! ঐতিহাসিক টেস্টের আগে সোশ্যাল মিডিয়ায় ছবি পোস্ট করলেন সৌরভ​</a>
        </b>
      </p>
    </article>
  </body>
</html>