<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/entertainment/detail/9620000112342"/>
    <meta property="og:site_name" content="MGR Online"/>
    <meta property="article:published_time" content="2019-11-22T15:47:00+00:00"/>
    <meta property="og:title" content="“ณเดชน์” เผยโมเมนต์มีความสุข นั่งรถตุ๊กตุ๊กกับ “ญาญ่า” ครั้งแรก ขอเก็บเป็นความทรงจำสุดประทับใจ"/>
    <meta property="og:description" content="“ณเดชน์” มีความสุข “ญาญ่า” ชวนนั่งรถตุ๊กตุ๊กคูกันครั้งแรก บอกเป็นอีกหนึ่งเรื่องราวดีๆ ที่อยากเก็บไว้ ไลฟ์สไตล์ทุกอย่างคล้ายกัน ยกเว้นเรื่องแต่งตัว ไม่เคยคิดว่าตัวเองเป็นซุป'ตาร์ แค่มีอาชีพเป็นนักแสดง ยันการใช้ชีวิตก็เป็นคนธรรมดาทั"/>
  </head>
  <body>
    <article>
      <h1>“ณเดชน์” เผยโมเมนต์มีความสุข นั่งรถตุ๊กตุ๊กกับ “ญาญ่า” ครั้งแรก ขอเก็บเป็นความทรงจำสุดประทับใจ</h1>
      <address><time datetime="2019-11-22T15:47:00+00:00">22 Nov 2019, 15:47</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011621904.JPEG"/>
      </figure>
      <p><b>“ณเดชน์” มีความสุข “ญาญ่า” ชวนนั่งรถตุ๊กตุ๊กคูกันครั้งแรก บอกเป็นอีกหนึ่งเรื่องราวดีๆ ที่อยากเก็บไว้ ไลฟ์สไตล์ทุกอย่างคล้ายกัน ยกเว้นเรื่องแต่งตัว ไม่เคยคิดว่าตัวเองเป็นซุป'ตาร์ แค่มีอาชีพเป็นนักแสดง ยันการใช้ชีวิตก็เป็นคนธรรมดาทั่วไป ไม่ได้ติดหรู ติดแบรนด์เนม ดีใจถูกยกให้เป็นคู่รักสายบุญ ศาสนายึดเหนี่ยวจิตใจ <br/></b><br/>ตั้งแต่เปิดตัวกันก็อวดสวีตตลอด สำหรับคู่พระเอกหนุ่มสุดฮอต<b> “ณเดชน์ คูกิมิยะ” </b>กับนางเอกสาวซุป'ตาร์<b> “ญาญ่า อุรัสยา เสปอร์บันด์”</b> ล่าสุดก็มีภาพที่ทั้งคู่ควงกันนั่งรถตุ๊กตุ๊กออกมายิ่งทำให้แฟนๆ ฟินกันยกใหญ่ พอเจอหนุ่มณเดชน์ที่<b>พิธีเปิดงาน The Mall Joy of Giving x We bare bears we wish you a beary Christmas</b> ณ แฟชั่น ฮอลล์ ชั้น G เดอะมอลล์ บางแค เจ้าตัวก็เผยว่าไปธุระในเมืองกันมา และรู้สึกอยากนั่งรถตุ๊กตุ๊ก ถือเป็นความทรงจำที่ดีๆ อีกอย่างหนึ่ง <br/><br/><b>“นั่งตุ๊กตุ๊กครับ (หัวเราะ) ไปทำธุระในเมืองครับ ตอนแรกก็ว่าจะนั่งบีทีเอสกลับ แล้วรถตุ๊กตุ๊กผ่านมาพอดีก็เลยรู้สึกอยากนั่งรถตุ๊กตุ๊กกัน ก็มีความสุขครับ เป็นบางสิ่งบางอย่างที่มันเกิดขึ้น ณ เวลานั้น </b>เราก็ได้นั่งชิลๆ บนรถตุ๊กตุ๊กนั้นก็สนุกดีครับ เป็นครั้งแรกที่ได้นั่งรถตุ๊กตุ๊กด้วยกันครับ ก็ตื่นเต้นครับ อีกอย่างพี่คนขับเขาเป็นคนอุบลฯ ก็คุยกัน จริงๆ ต่อราคาพี่เขาไปเยอะ (หัวเราะ) แต่สุดท้ายก็ให้พี่เขาเต็มๆ”<br/><br/><b>“ก็มีถ่ายรูปกล้องฟิล์มเก็บไว้ครับ เก็บเป็นความทรงจำดีๆ ไว้ครับ จริงๆ ผมกับเขาเป็นคนที่ชอบอะไรเหมือนๆ กันนะครับ ทำอะไรก็ทำในทิศทางเดียวกัน สนุกไปทุกๆ กิจกรรม ไม่ว่าจะเป็นเรื่องถ่ายรูป ของกินหรือเรื่องอะไรก็ตามเราอยู่ในเทสเดียวกัน</b> ยกเว้นการแต่งตัว ผมไม่ค่อยได้เรื่องเท่าไหร่ นัดเที่ยวกันตามโอกาสมากกว่าครับ เพราะน้องทำงานเยอะกว่าผมเยอะครับ”<br/><br/>บอกไม่ได้คิดว่าตัวเองเป็นซุป'ตาร์ เพราะการใช้ชีวิตก็เป็นแค่คนธรรมดาทั่วไป <br/>“จริงๆ แล้วเราทำงานเยอะครับ แต่เราก็ใช้ชีวิตปกติเลยครับ ของหรู ของแพงใช้บ้างตามความเหมาะสม ตามโอกาส แต่เราเกิดมาในครอบครัวที่ประหยัดมัธยัสถ์อยู่แล้ว การใช้ชีวิตเราไม่ได้ฟุ่มเฟือย <b>ถามว่ารู้สึกยังไงที่คนมองเราเป็นซุป'ตาร์ติดดิน จริงๆ ผมไม่ใช่ซุป'ตาร์อย่างที่คนอื่นมอง ถ้ารู้จักกันจริงๆ ก็จะรู้ว่าผมเป็นณเดชน์ เป็นแบรี่คนธรรมดาคนนึง แค่มีอาชีพเป็นนักแสดงเฉยๆ แต่การใช้ชีวิตของผมยังคงเป็นผู้ชายคนนึงที่เมื่อไหร่ที่สามารถทำตัวเป็นปกติได้</b> ผมก็แทบจะไม่ใช้คนขับรถ ผมรู้สึกว่าการนั่งวินฯ หรือนั่งรถสาธารณะมันสะดวก สบาย รถก็ไม่ติดด้วย”<br/><br/><b>“การนั่งวินฯ ก็ธรรมดานะครับ อย่าไปยึดติดเลย วันนึงก็ต้องหมุนเวียนเป็นวัฎจักร ตอนนี้เราอาจจะมีงานเยอะๆ ต่อไปงานเราก็อาจจะน้อยลงตามอายุ ตามสภาพอะไรก็ตาม ฉะนั้นการที่เราใช้ชีวิตแบบนี้มันเป็นพื้นฐานของการที่จะเรียนรู้ของคนธรรมดาที่จะต้องใช้ชีวิตอยู่แล้ว</b> ซึ่งรถตุ๊กตุ๊กนี่น้องญาญ่าก็เป็นคนชวนนั่ง ตอนแรกผมก็บอกว่าขึ้นบีทีเอสไหม พอเห็นตุ๊กตุ๊กมาจอดพอดีเขาก็มองหน้าแล้วยิ้มให้ เขาก็เลยชวนว่านั่งตุ๊กตุ๊กดีกว่าก็เลยนั่งกัน”<br/><br/>เผยดีใจกับ <b>“ญาญ่า” </b>ที่ได้ร่วมทำบุญใหญ่กับแฟนคลับ บอกได้ทำบุญร่วมกันบ่อย ถือเป็นหน้าที่ของชาวพุทธอยู่แล้ว<br/><b>“ยอดบริจาครวมของน้องก็ต้องอนุโมทนาบุญกับน้องด้วย เพราะน้องมีความตั้งใจตั้งแต่สมัยเรียนแล้ว ก็เป็นเรื่องที่ดีครับ และแฟนๆ หลายคนก็คงได้ร่วมทำบุญกันไปแล้วครับ ก็เป็นเรื่องที่น่ายินดี ก็เป็นกิจกรรมที่น้องทำขึ้นมาร่วมกับแฟนคลับของน้องด้วยครับ </b>ผมเองก็มีส่วนรับรู้ครับ แต่จะเข้าไปร่วมด้วยก็คือความจำเป็นตรงนั้นมันพอแล้ว ถึงได้ปิดบัญชี ผมก็บอกว่าไว้ครั้งหน้าแล้วกัน แล้วผมก็จะขอร่วมทำบุญด้วย จริงๆ เวลาเราต่างมีกิจกรรมอะไรส่วนมากก็จะบอกกันให้รับรู้ และถ้าอยากทำอะไรด้วยกันก็ทำ หรือทำของตัวเองก็ทำ แต่เราก็แชร์โมเมนต์ต่างๆ ให้กันอยู่แล้วครับ”<br/><br/>“เร็วๆ นี้จะมีกิจกรรมร่วมกันไหม ยังไม่มีนะครับ ของผมเองก็ยังไม่มี ของร่วมกันก็ยังไม่มีครับ<b> คนยกให้เราเป็นคู่รักสายบุญก็ดีนะครับ เรื่องของศาสนาก็เป็นที่ยึดเหนี่ยวจิตใจ การทำนุบำรุงศาสนาก็เป็นสิ่งที่สำคัญที่คนที่นับถือศาสนาพุทธก็ควรที่จะหมั่นทำ ทำก็ควรจะอยู่ในความพอดี </b>และการที่ผมทำบุญในแต่ละครั้ง การเปิดบัญชีบุญก็ไม่ได้มากเท่าไหร่ แต่คนอื่นที่อยากร่วมด้วยมีมาก มันก็เลยทำให้เงินบริจาคมันสูง ก็เป็นธรรมดา”<br/><br/>“ถามว่าเชื่อไหมว่าทำบุญด้วยกันจะเป็นการเสริมดวงความรักร่วมกัน ผมว่าเป็นคนรักกันพอไปทำบุญด้วยกันมันทำให้เรามีการคำนึงถึงการทำดี มันก็เป็นเรื่องที่ดีอยู่แล้วที่ว่าพอเราคิดถึงความดี กระทำดี มันก็ทำให้การคบหากัน ครองคู่กันก็ไม่ได้เป็นอะไรที่น่าเป็นห่วง ก็เป็นเรื่องที่ดี <b>แต่ถามว่าเชื่อไหม ผมว่าทุกอย่างอยู่ที่การกระทำนะสุดท้ายแล้ว ศาสนาก็เป็นอีกแหล่งนึงที่ทำให้เรายึดเหนี่ยวจิตใจเวลาที่เราสุข ท้อ กลัวผี เหนื่อย หรือดวงตก หรืออยากจะขอเลขเด็ด มันก็เป็นได้ทั้งนั้น แต่ลึกๆ แล้วผมเชื่อว่าการสวดมนต์ภาวนามันเป็นสิ่งที่จำเป็นของชาวพุทธ”</b></p>
      <figure>
        <img src="https://mpics.mgronline.com/pics/Images/562000011621903.JPEG"/>
      </figure>
      <figure>
        <img src="https://mpics.mgronline.com/pics/Images/562000011621902.JPEG"/>
      </figure>
      <figure>
        <img src="https://mpics.mgronline.com/pics/Images/562000011621901.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/entertainment/photo-gallery/9620000112342"/>
      </related>
    </article>
  </body>
</html>