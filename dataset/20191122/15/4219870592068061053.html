<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/drustvo/aktuelno.290.html:831761-Stefanovic-Smanjena-stopa-kriminaliteta-u-Kraljevu"/>
    <meta property="og:site_name" content="Вечерње новости"/>
    <meta property="article:published_time" content="2019-11-22T15:45:00+00:00"/>
    <meta property="og:title" content="Stefanović: Smanjena stopa kriminaliteta u Kraljevu"/>
    <meta property="og:description" content="Ministar unutrašnjih poslova Nebojša Stefanović izjavio je da je na teritoriji Policijske uprave Kraljevo smanjena stopa kriminaliteta i teških krivičnih dela i pohvalio operativni rad policije koja"/>
  </head>
  <body>
    <article>
      <h1>Stefanović: Smanjena stopa kriminaliteta u Kraljevu</h1>
      <address><time datetime="2019-11-22T15:45:00+00:00">22 Nov 2019, 15:45</time> by <a rel="author">Tanjug</a></address>
      <p>
        <b>Ministar unutrašnjih poslova Nebojša Stefanović izjavio je da je na teritoriji Policijske uprave Kraljevo smanjena stopa kriminaliteta i teških krivičnih dela i pohvalio operativni rad policije koja</b>
      </p>
      <p>Ministar unutrašnjih poslova Nebojša Stefanović izjavio je danas da je na teritoriji Policijske uprave Kraljevo smanjena stopa kriminaliteta i teških krivičnih dela i pohvalio operativni rad policije koja, kako je rekao, ne dozvoljava bilo kakvo jačanje kriminala, saopšteno je iz kabineta ministra.</p>
      <p>Stefanović je prilikom obilaska Policijske uprave Kraljevo rekao je da je policija na teritoriji te uprave ove godine oduzela 106 kilograma narkotika što je, kako kaže, mnogo više nego prethodne.</p>
      <p>Ministar je ocenio da na smanjivanju maloletničkog nasilja i kriminala mora da bude angažovano celokupno društvo, a ne samo nadležne institucije.</p>
      <p>"Roditelji moraju da povedu više računa gde su im deca i šta rade. Ne može to da radi policija. Ona može da privede i tužilaštvu i sudovima, ali i pored promene zakonskog okvira, mnogo je važnije da maloletnički kriminal ne bude više tema i da roditelji mnogo više povedu računa o svojoj deci", rekao je Stefanović.</p>
      <p>Ministar je podsetio da je na njegovu inicijativu pre nešto više od dve godine u osnovne škole uveden predmet "Osnovi bezbednosti dece" i dodao da je zadovoljan rezultatima.</p>
      <p>"Čini mi se da smo i deci i roditeljima približili sve opasnosti koje vladaju u savremenom svetu, bilo da je reč o sajber-pretnjama, izazovima u saobraćaju, problemima nasilja ili opasnostima od narkotika", istakao je Stefanović.</p>
      <p>Govoreći o ulaganjima u infrastrukturne projekte i unapređenju položaja pripadnika MUP-a, Stefanović je kazao da će narednog meseca zaposleni u policiji primiti veće plate, kao i da sledeće godine stiže još novih uniformi za sastav redovne policije, dok će novu opremu dobiti i pripadnici Žandarmerije na teritoriji cele Srbije.</p>
      <p>Najavio je i da će u Policijskoj upravi Kraljevo sledeće godine biti zaposleno još policajaca, kao i da će biti rekonstruisana šalter sala.</p>
      <figure>
        <img src="http://www.novosti.rs/upload/images/2019b//11/22/kraljevo.jpg"/>
      </figure>
      <p>"To će pomoći da zaposleni efikasnije obavljaju svoj posao, ali i da građani brže i efikasnije ostvare sva svoja prava kad je reč o izdavanju ličnih dokumenata", naglasio je Stefanović.</p>
      <p>Kako je rekao, i vatrogasci u Kraljevu za nekoliko dana dobiće novo vatrogasno-spasilačko vozilo, dok će im nova terenska vozila stići u narednih petnaestak dana.</p>
      <p>Stefanović se danas sastao i sa gradonačelnikom Kraljeva Predragom Terzićem sa kojim je, kako se navodi, razgovarao o različitim projektima i daljem unapređenju uslova života građana.</p>
      <p>Kako je rekao, Vlada Srbije ima dobru saradnju sa Gradom Kraljevom i želi da kroz davanje podsticaja doprinese novim investicijama, novim fabrikama i novim zapošljavanjima u ovom gradu.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/politika/aktuelno.289.html:831119-Trazili-ostavku-ministra-policije-Nebojse-Stefanovica-na-osnovu-neistina"/>
        <a href="http://www.novosti.rs/vesti/naslovna/drustvo/aktuelno.290.html:830937-Oni-su-ponos-Ministarstva-unutrasnjih-poslova-i-nase-drzave-Stefanovic-pohvalio-policajce-nakon-rekordnih-zaplena-droge"/>
        <a href="http://www.novosti.rs/vesti/naslovna/hronika/aktuelno.291.html:830171-Velika-akcija-srpske-policije-Zaplenjen-heroin-vredan-vise-od-pet-miliona-evra-uhapsena-organizovana-kriminalna-grupa"/>
        <a href="http://www.novosti.rs/vesti/naslovna/politika/aktuelno.289.html:830082-Stefanovic-Afera-o-trgovini-oruzjem-montruozna-laz-opozicije-Spreman-sam-da-odgovaram-na-sva-pitanja"/>
        <a href="http://www.novosti.rs/vesti/naslovna/politika/aktuelno.289.html:829816-Stefanovic-najavio-da-prikuplja-informacije-i-da-ce-se-uskoro-obratiti-javnosti-povodom-ozbiljnih-optuzbi-koje-se-iznose-protiv-njega-Rec-je-o-brutalnim-lazima"/>
      </related>
    </article>
  </body>
</html>