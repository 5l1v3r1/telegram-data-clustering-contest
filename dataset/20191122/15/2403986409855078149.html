<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/sentsov_pro_goloduvannya_zakrevskoyi_tse_ne_zhest_i_ne_hayp_n1238012"/>
    <meta property="og:site_name" content="24 Канал"/>
    <meta property="article:published_time" content="2019-11-22T15:42:00+00:00"/>
    <meta property="og:title" content="Сенцов про голодування Закревської: Це не жест і не хайп"/>
    <meta property="og:description" content="Оголошене адвокатом сімей Небесної сотні Євгенією Закревською голодування – це позиція небайдужої людини. Українці мають її підтримати."/>
  </head>
  <body>
    <article>
      <h1>Сенцов про голодування Закревської: Це не жест і не хайп</h1>
      <address><time datetime="2019-11-22T15:42:00+00:00">22 Nov 2019, 15:42</time> by <a rel="author" href="https://24tv.ua/irina_yurkovska_tag6223/" target="_blank">Ірина Юрковська</a></address>
      <p>
        <b>Оголошене адвокатом сімей Небесної сотні Євгенією Закревською голодування – це позиція небайдужої людини. Українці мають її підтримати.</b>
      </p>
      <p>Олег Сенцов знає Закревську особисто і рівень довіри до неї надзвичайно високий, про це колишній в’язень Кремля написав на своїй фейсбук-сторінці.</p>
      <blockquote>Знайте більше:<a href="https://24tv.ua/u_spravah_maydanu_obvinuvalniy_virok_uhvaleniy_shhodo_46_osib__chumak_n1237730"> У справах Майдану обвинувальний вирок ухвалений щодо 46 осіб, – Чумак</a></blockquote>
      <p>Сенцов наголосив, що вона робить найважливішу справу – веде адвокацію у суді по розстрілу людей на Майдані. Українці мають підтримати рішення Закревської голодувати через загрозу розслідуванню цих справ.</p>
      <aside>Це не жест і не хайп, це позиція небайдужої людини. І ми усі маємо її підтримати – не у відмові від їжі, а у цій вимозі, щоб президент, уряд та парламент нас почули,<cite>– написав він.</cite></aside>
      <p>Сенцов також розповів, що Закревська є адвокатом і в його справі, і він їй дуже довіряє.</p>
      <p>За словами колишнього бранця Кремля, він розпитував Закревську про розслідування справи Майдану, зокрема про те, чи немає зволікання і спроб її "злити".</p>
      <p>"Вона мене впевнила, що ні, слідство довге, тому що обставини подій дуже складні і у них брало участь багато людей", – розповів Сенцов.</p>
      <p>За його словами, Євгенія запевнила, що це не так. Слідство ж таке тривале, тому що обставини подій дуже складні і у них брало участь багато людей.</p>
      <p>Та проблемою, за її словами, є те, що у розпал суду справу передають від Генпрокуратури до Держбюро розслідувань, де немає фахівців, готових далі вести цю складну справу.</p>
      <aside>І ось учора трапилось те, про що попереджала ні тільки Закревська, але і інші: час закінчився – справу передали у ДБР. Поправка, яка б врегулювала це питання, так і не була прийнята. І Женя запустила новий годинник – оголосила голодування,<cite>– додав колишній в’язень.</cite></aside>
      <h3>Євгенія Закревська оголосила голодування</h3>
      <p>Вона пішла на такий крок через<b> зупинку розслідування проваджень </b>по злочинах на Євромайдані. Закревська не їстиме до того моменту, поки <a href="https://24tv.ua/advokatka_simey_geroyiv_nebesnoyi_sotni_zakrevska_ogolosila_goloduvannya_n1237703">нардепи не схвалять поправку</a>, яка передбачає створення спільного управління з розслідування справ Майдану. Туди мають перевести слідчих ГПУ, які розслідували справи Майдану.</p>
      <blockquote>Всі скоєні під час Революції Гідності злочини умовно об'єднали в одну велику "Справу Майдану", в якій є 89 кримінальних проваджень. У них, зокрема, розслідують вбивство 91 людини (78 мітингувальників та 13 силовиків).</blockquote>
      <blockquote>Дивіться також:<a href="https://24tv.ua/u_nas_ye_gidnist_pershi_foto_z_viche_na_maydani_nezalezhnosti_n1237634"> У нас є гідність: перші фото з віче на Майдані Незалежності</a></blockquote>
      <h3>Що загрожує розслідуванням справ Майдану</h3>
      <ul>
        <li>Всі роки розслідуваннями справ Майдану займався відділ Спеціальних розслідувань ГПУ під керівництвом Сергія Горбатюка.</li>
        <li>У лютому 2019 року моніторингова місія ООН з прав людини в Україні констатувала, що за 5 років після протестів на Майдані досягнуто лише обмежений прогрес у розслідуванні вбивств і насильницьких смертей 98 осіб.</li>
        <li>21 жовтня у ГПУ створили департамент процесуального керівництва у кримінальних провадженнях про злочини, скоєні під час Революції Гідності 2013 – 2014 років. Злочини часів Майдану потім мало розслідувати ДБР, за діяльністю якого наглядатиме новостворений департамент у Генпрокуратурі.</li>
        <li>Генпрокурор Руслан Рябошапка підписав наказ про звільнення Горбатюка у жовтні 2019 року. Після цього Горбатюк заявив, що слідство у справах Майдану призупинено, в ГПУ, зі свого боку, розслідування та забезпечення невідворотності покарання у справах Майдану називають пріоритетними.</li>
        <li>5 листопада ДБР заявило, що розслідування злочинів, що сталися за час Майдану, тимчасово призупиниться. Усе через надмірне навантаження на Бюро та брак слідчих.</li>
        <li>Оскільки Верховна Рада не прийняла необхідні поправки до закону про ДБР, які б дозволили продовжити розслідування злочинів щодо Майдану – воно призупиняється з 20 листопада на невизначений час.</li>
      </ul>
    </article>
  </body>
</html>