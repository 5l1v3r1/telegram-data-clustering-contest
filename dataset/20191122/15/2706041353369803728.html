<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220785/vlhova-sa-pusta-do-premieroveho-slalomu-sezony-budeme-stastni-ak-sa-dostane-na-podium"/>
    <meta property="og:site_name" content="Športky.sk"/>
    <meta property="article:published_time" content="2019-11-22T15:00:00+00:00"/>
    <meta property="og:title" content="Vlhová sa púšťa do premiérového slalomu sezóny: Budeme šťastní, ak sa dostane na pódium"/>
    <meta property="og:description" content="BRATISLAVA - Zimná zjazdárska sezóna klope na dvere čoraz nástojčivejšie. Po októbrovom tradičnom úvode v obrovskom slalome na ľadovci v rakúskom Söldene sa tentoraz najlepší alpskí lyžiari a ..."/>
  </head>
  <body>
    <article>
      <h1>Vlhová sa púšťa do premiérového slalomu sezóny: Budeme šťastní, ak sa dostane na pódium</h1>
      <address>
        <time datetime="2019-11-22T15:00:00+00:00">22 Nov 2019, 15:00</time>
      </address>
      <p>BRATISLAVA - Zimná zjazdárska sezóna klope na dvere čoraz nástojčivejšie. Po októbrovom tradičnom úvode v obrovskom slalome na ľadovci v rakúskom Söldene sa tentoraz najlepší alpskí lyžiari a lyžiarky presunuli na sever Európy, kde sa najbližší víkend predstavia v najtočivejšej disciplíne. Nebude medzi nimi chýbať ani Slovenka Petra Vlhová, druhá najlepšia slalomárka uplynulej zimy vo Svetovom pohári.</p>
      <p><b><i>"Petra trénovala šesť dní v Levi a potom sme sa presunuli na tri dni do Suoma. Mali sme naozaj veľmi dobré podmienky a máme teda za sebou kvalitný tréning,"</i></b> informoval agentúru SITA z Fínska Matteo Baldissarutti, od novej sezóny ďalší stály člen trénerského tímu Petry Vlhovej.</p>
      <p>Vlhovej sa v Söldene nevydaril vstup do sezóny podľa predstáv. Zdravotné problémy s dýchacími cestami a z toho vzniknuté tréningové manko sa podpísali na 14. mieste úradujúcej majsterky sveta v obrovskom slalome. Potom zaťala zuby a začala sa tvrdo pripravovať na prvý slalom sezóny. V talianskom Miláne aj doma v Liptovskom Mikuláši naháňala kondičku a potom sa presunula na sever Európy za snehom. V Levi za polárnym kruhom panujú skvelé podmienky s dostatkom snehu a nízkymi teplotami pod bodom mrazu. <b><i>"Včera sme mali voľné jazdenie na pretekovom svahu a mohli sme vidieť, že Petra sa zlepšuje. Spolu s Liviom Magonim sme obslužnému personálu pretekov pomáhali so vstrekovaním vody a bolo to dosť náročné. Počasie vyzerá veľmi dobre. Na sobotu hlásia oblačno a mínus 4 stupne Celzia, možno s ľahkým snežením," </i></b>doplnil Baldissarutti informácie z dejiska SP.</p>
      <figure>
        <img src="https://sportky.zoznam.sk/cacheImg/obr/1200px/petra-vlhova-solden-525269.jpg"/>
        <figcaption>Petra Vlhová<cite><b>Zdroj:</b> TASR/Martin Baumann</cite></figcaption>
      </figure>
      <p>Na otázku, aká je súčasná forma 24-ročnej Slovenky, taliansky tréner odpovedal: <b><i>"Zlepšuje sa, ale stále to nie je perfektné. Potrebujeme viac času, aby sme doriešili určité problémy a nastavili jej jazdy."</i></b></p>
      <p>Ambiciózna Liptáčka sa v pretekoch Svetového pohára v Levi predstavila dosiaľ štyri razy. S výnimkou úvodného vystúpenia v roku 2013, keď sa ešte neprebojovala do 2. kola, sa Vlhovej v tomto fínskom stredisku zvykne dariť. V posledných troch rokoch obsadila postupne tretie, prvé a druhé miesto. Najmä jej víťazstvo spred dvoch rokov o 10 stotín sekundy pred fenomenálnou Američankou Mikaelou Shiffrinovou bolo nezabudnuteľné. Aké má aktuálne ambície? <b><i>"Ak bude schopná dostať sa na stupne víťazov bez ohľadu na pozíciu, náš tím bude veľmi šťastný,"</i></b> zakončil predštartovné novinky Matteo Baldissarutti.</p>
      <p>Prvé kolo slalomu žien sa na "Čiernej zjazdovke" v Levi uskutoční v sobotu 23. 11. od 10.15 h SEČ. Druhé kolo s tridsiatkou najlepších príde na rad od 13.15 h. V nedeľu sa v rovnakých časoch predstavia v slalome aj muži.</p>
      <footer><b>Zdroj:</b> SITA<br/><b>Foto:</b> TASR - Martin Baumann</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220713/slovensky-biatlon-znovu-o-stupienok-vyssie-musime-drzat-krok-so-svetovou-elitou"/>
        <a href="https://sportky.zoznam.sk/c/220437/horuce-chvile-slovenskeho-biatlonu-tesne-pred-sezonou-padali-hlavy-najvyssich-toto-su-nahrady"/>
        <a href="https://sportky.zoznam.sk/c/219611/video-zuzulova-odmieta-katastroficke-scenare-shiffrinova-je-pripravena-co-sa-tyka-petry"/>
        <a href="https://sportky.zoznam.sk/c/219603/jozef-kde-si-a-preco-nam-to-robis-sampioni-chceli-byt-so-slovenskou-legendou-silny-odkaz"/>
      </related>
    </article>
  </body>
</html>