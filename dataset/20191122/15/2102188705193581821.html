<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/22/654037/"/>
    <meta property="og:site_name" content="Економічна правда"/>
    <meta property="article:published_time" content="2019-11-22T15:40:00+00:00"/>
    <meta property="og:title" content="Укрзалізниця програла у Верховному суді справу про штраф АМКУ"/>
    <meta property="og:description" content="Верховний суд підтримав позицію Антимонопольного комітету у справі про зловживання монопольним становищем АТ “Укрзалізниця”"/>
  </head>
  <body>
    <article>
      <h1>Укрзалізниця програла у Верховному суді справу про штраф АМКУ</h1>
      <address>
        <time datetime="2019-11-22T15:40:00+00:00">22 Nov 2019, 15:40</time>
      </address>
      <p>Верховний суд підтримав позицію Антимонопольного комітету у справі про зловживання монопольним становищем АТ "Укрзалізниця".</p>
      <p>Про це повідомляє <a href="https://amcu.gov.ua/news/verhovnij-sud-postaviv-krapku-u-spravi-ukrzaliznici-proti-amku">пресслужба</a> Антимонопольного комітету.</p>
      <p>"Верховний суд підтвердив правомірність висновків АМКУ у справі про зловживання монопольним становищем АТ "Укрзалізниця", - йдеться у повідомленні.</p>
      <p>Справу було відкрито за заявою Акціонерної судноплавної компанії "Укррічфлот" через відмову філії Укрзалізниці розвести залізничні мости на Дніпрі для пропуску великогабаритного судна.</p>
      <p>В АМКУ додають, що Укрзалізниця також встановила високу вартість піднімання прогінних споруд моста, зловживаючи своїм монопольним становищем. </p>
      <p>Адже вартість піднімання прогінних споруд мостів, яку заявила компанія не відповідала реальним витратам компанії, тобто Укрзалізницею встановлено таку вартість цієї послуги, яку неможливо було б встановити за умов існування значної конкуренції на ринку.</p>
      <p>За результатами розглянутої справи тимчасова адміністративна колегія АМКУ прийняла рішення та наклала на Укрзалізницю штраф у розмірі 760 тис. грн, а також зобов’язала припинити порушення — скласти економічно обґрунтований кошторис витрат на вказану послугу.</p>
      <p>Укрзалізниця не погодилась з рішенням Комітету та оскаржила його в судовому порядку. Але 14 листопада 2019 року Верховний суд прийняв постанову, якою відмовив у задоволенні касаційної скарги Укрзалізниці.</p>
      <p>Економічна правда</p>
    </article>
  </body>
</html>