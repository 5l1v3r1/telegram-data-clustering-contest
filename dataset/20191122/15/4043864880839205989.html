<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/22/7232759/"/>
    <meta property="og:site_name" content="Українська правда"/>
    <meta property="article:published_time" content="2019-11-22T15:00:35+00:00"/>
    <meta property="og:title" content="Заступниця Криклія не піде з посади і буде судитись"/>
    <meta property="og:description" content="Заступник міністра інфраструктури з питань євроінтеграції Олександра Клітіна заявляє, що у скандалу з нібито її потраплянням на посаду через ліжко є замовники і що вона подаватиме до суду."/>
  </head>
  <body>
    <article>
      <h1>Заступниця Криклія не піде з посади і буде судитись</h1>
      <address>
        <time datetime="2019-11-22T15:00:35+00:00">22 Nov 2019, 15:00</time>
      </address>
      <p>Заступник міністра інфраструктури з питань євроінтеграції Олександра Клітіна заявляє, що у скандалу з нібито її потраплянням на посаду через ліжко є замовники і що вона подаватиме до суду.</p>
      <p><b>Джерело:</b> Клітіна у коментарі журналістам</p>
      <p><b>Пряма мова:</b> "Якщо за розмови двох чоловіків напідпитку ЗМІ чорнять саме мене, то на те є причина і замовники. Звісно, коли я йшла на посаду заступника міністра, я розуміла, що буде непросто, що буде спротив реформам.</p>
      <p>Спочатку я хотіла промовчати і ігнорувати цю бридоту. Але я розумію, що сьогодні я, а завтра на моєму місці буде інша жінка – ваша дочка, дружина або мати. То що виходить, що усі симпатичні жінки, що працюють в уряді, парламенті, поліції, займають свої посади через постіль? Що це за дикість взагалі?".</p>
      <p><b>Деталі:</b> Вона вважає, що учасники цієї розмови і особливо депутат Антон Поляков, який розповсюдив таку інформацію про неї, мають понести відповідальність.</p>
      <p>Тому Клітіна подаватиме до суду і вимагатиме "спростування недостовірно інформації та компенсації моральної шкоди".</p>
      <p>Вона також додала, що не піде з посади і буде надалі "продовжувати працювати і боротися за впровадження європейських принципів у транспортній сфері".</p>
      <p>Клітіна додала, що завжди виступала і виступає проти корупції у транспортному секторі і вважає, що "менеджмент деяких державних підприємств, агентств та акціонерних товариств потрібно гнати поганою мітлою".</p>
      <p><b>Що було раніше:</b> Міністр інфраструктури <a href="https://www.pravda.com.ua/news/2019/11/22/7232750/">Владислав Криклій </a>заявив, що на наступному засіданні Кабінету міністрів проситиме про звільнення заступниці з питань європейської інтеграції Олександри Клітіної.</p>
      <p>
        <b>Передісторія: </b>
      </p>
      <ul>
        <li>19 листопада у мережу злили запис розмови депутатів від "Слуги народу" у Кривому Розі, де вони обговорюють заступницю міністра інфраструктури Владислава Криклія Клітіну, яка нібито потрапила на посаду <a href="https://tabloid.pravda.com.ua/scandal/5dd40daa1d66f/">"через ліжко". </a></li>
        <li>Крім того, начебто Клітіна переписувалась з пранкером<a href="https://t.me/joker_ukr/114"> Джокером</a>, де писала про корупцію у транспортній галузі і про те, що атаку на неї пов’язує з нардепом минулого скликання від БПП Андрієм Вадатурським та головою "Укрзалізниці" Євгенієм Кравцовим.</li>
        <li>Клітіна після поради Джокера написала пост у Facebook про те, як любить свою родину і виклала фото чоловіка з сином. </li>
        <li>Також у переписці Клітіна розповідала, що їй важко працювати з Криклієм, що він її "посунув", щоб вона не займалась "Укрзалізницею", де "вони щось мутять з тендерами на локомотиви", що Криклій "агресивно реагує", коли вона на щось звертає його увагу і пропонує змінювати людей.</li>
        <li>Також Клітіна писала, що вона зможе "потягнути міністерство", готова про це говорити з президентом Володимиром Зеленським, але на пропозицію підготувати матеріали на Криклія, яким, за словами Джокера, "незадоволений перший", відповідала "Ну, я не знаю, якось не гарно буде зливати свого шефа".</li>
      </ul>
      <footer>Ірина Балачук, УП</footer>
      <related>
        <a href="https://www.pravda.com.ua/news/2019/11/22/7232750/"/>
        <a href="https://www.epravda.com.ua/news/2019/11/21/653969/"/>
        <a href="https://www.epravda.com.ua/news/2019/11/4/653300/"/>
      </related>
    </article>
  </body>
</html>