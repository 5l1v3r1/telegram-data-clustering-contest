<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/ingiltere-chagos-adalarindaki-somurge-yonetimini-surdurmekte-kararli-1210744.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-22T15:59:00+00:00"/>
    <meta property="og:title" content="İngiltere, Chagos adalarındaki sömürge yönetimini sürdürmekte kararlı"/>
    <meta property="og:description" content="İngiltere, Birleşmiş Milletler (BM) kararına rağmen, Hint Okyanusu'nda bulunan Chagos Takımadaları'ndaki sömürgeci yönetimine son vermeyi reddetti."/>
  </head>
  <body>
    <article>
      <h1>İngiltere, Chagos adalarındaki sömürge yönetimini sürdürmekte kararlı</h1>
      <h2>İngiltere, Birleşmiş Milletler (BM) kararına rağmen, Hint Okyanusu'nda bulunan Chagos Takımadaları'ndaki sömürgeci yönetimine son vermeyi reddetti.</h2>
      <address>
        <time datetime="2019-11-22T15:59:00+00:00">22 Nov 2019, 15:59</time>
      </address>
      <p><b>BM</b>'nin<b> İngiltere</b>'nin <b>Chagos Takımadaları</b>'nı <b>Morityus</b>'a geri vermesi için tanıdığı süre bugün doldu. Ancak buna rağmen Londra hükümeti, sömürgeci yönetimine son vermeyeceğini bildirdi.</p>
      <p>Dışişleri Bakanlığının açıklamasında, "İngiltere, 1814'ten beri sürekli <b>İngiliz </b>egemenliği altında olan<b> İngiliz Hint Okyanusu Bölgesi</b> (<b>İHOB</b>) konusundaki egemenliğimizden hiç şüphe duymuyor. Morityus'un hiçbir zaman, <b>İHOB </b>üzerinde egemenliği olmadı ve İngiltere (Morityus'un) iddiasını tanımıyor." ifadelerine yer verildi.</p>
      <p>
        <b>"Utanç verici bir şekilde"</b>
      </p>
      <p>Buna karşın ana muhalefetteki İşçi Partisi lideri Jeremy Corbyn, adaların devrinin reddedilmesinin BM Genel Kurulu ve Uluslararası Adalet Divanı kararlarına aykırı olduğunu vurgulayarak, "Bu Muhafazakar Parti Hükümeti, utanç verici bir şekilde uluslararası hukukun üstünde olduğunu düşünüyor. Bir İşçi Partisi Hükümeti, sömürge yönetimine son verecek." açıklamasını yaptı.</p>
      <p>
        <b>İngiltere'nin sömürge yönetimi</b>
      </p>
      <p><b>Hint Okyanusu</b>'ndaki ada ülkelerinden <b>Morityus Cumhuriyeti</b>, 1598'de <b>Hollanda</b>, 1715'te Fransa sömürgesi oldu. Morityus 1814'teki Paris Anlaşması'yla İngiltere hakimiyetine girdi.<br/>Yaklaşık 150 yıl bu adaları sömüren <b>İngiltere</b>, BM baskısıyla 1968'de Morityus'a bağımsızlığını vermeden 3 yıl önce, Chagos Takımadaları'nı ülkeden ayırarak elinde tuttu.<br/>Chagos'un yanı sıra <b>Aldabra</b>, <b>Farquhar </b>ve <b>Desroche </b>adalarını da Şeyseller'den ayıran İngiltere, söz konusu adaları 1965'te İngiliz Hint Okyanusu Bölgesi'nin parçası ilan etti.<br/>Şeyseller'den ayırdığı adaları daha sonra geri vermek zorunda kalsa da İngiltere, toplam 2 bin 300 adacığın bulunduğu İHOB ile Hint alt kıtasının güneyinde varlığını sürdürdü.</p>
      <p>İngiltere, İHOB içerisindeki Chagos Takımadaları'nın en büyüğü olan mercan ada Diego Garcia'yı 1966'da müttefiki ABD'ye 50 yıllığına kiraladı.<br/>Uluslararası Adalet Divanı, İngiltere'nin Chagos Takımadaları üzerindeki egemenliğinin yasa dışı olduğuna hükmederken, BM Genel Kurulu da 6'ya karşı 116 oyla, İngiliz hükümetinin adaları geri vermesi yönünde karar almıştı.</p>
    </article>
  </body>
</html>