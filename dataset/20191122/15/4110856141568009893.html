<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/koinonia/arthro/se_katastasi_ektaktis_anagkis_kiryxthikan_perioxes_se_kabala_kai_thaso_h_xalkidiki_metra_tis_pliges_tis-588977/"/>
    <meta property="og:site_name" content="Real.gr"/>
    <meta property="article:published_time" content="2019-11-22T15:07:00+00:00"/>
    <meta property="og:title" content="Υποχώρησε το οδόστρωμα σε περιοχή της Χαλκιδικής λόγω της κακοκαιρίας"/>
    <meta property="og:description" content="Σε κατάσταση έκτακτης ανάγκης κηρύχθηκαν, με απόφαση του περιφερειάρχη Ανατολικής Μακεδονίας και Θράκης, περιοχές της Καβάλας και της Θάσου, που επλήγησαν την Πέμπτη από την έντονη βροχόπτωση."/>
  </head>
  <body>
    <article>
      <h1>
        <a href="https://www.real.gr/koinonia/arthro/ypoxorise_to_odostroma_se_perioxi_tis_xalkidikis_logo_tis_kakokairias-588971/">Υποχώρησε το οδόστρωμα σε περιοχή της Χαλκιδικής λόγω της κακοκαιρίας</a>
      </h1>
      <address><time datetime="2019-11-22T15:07:00+00:00">22 Nov 2019, 15:07</time> by <a rel="author">halkidikinews.gr/ grtimes.gr</a></address>
      <p>
        <b>Σε κατάσταση έκτακτης ανάγκης κηρύχθηκαν, με απόφαση του περιφερειάρχη Ανατολικής Μακεδονίας και Θράκης, περιοχές της Καβάλας και της Θάσου, που επλήγησαν την Πέμπτη από την έντονη βροχόπτωση.</b>
      </p>
      <p>Η Περιφέρεια έκανε δεκτό το αίτημα των δύο δήμων, Καβάλας και Θάσου, να κηρυχθούν συγκεκριμένες περιοχές τους <b>σε κατάσταση έκτακτης ανάγκης</b>, προκειμένου να ξεκινήσουν άμεσα οι διαδικασίες για την αποκατάσταση των ζημιών και την καταβολή αποζημιώσεων στους πληγέντες.</p>
      <p><b>Στη Θάσο,</b> έξι περιοχές κηρύχθηκαν σε κατάσταση έκτακτης ανάγκης στα νότια του νησιού, ενώ στην <b>Καβάλα</b> δύο περιοχές στη δημοτική ενότητα Φιλίππων</p>
      <p>Βελτιωμένη ήταν την Παρασκευή η κατάσταση στις αγροτικές περιοχές των Δήμων Καβάλας και Παγγαίου, που χθες αντιμετώπισαν πολλά πλημμυρικά φαινόμενα, λόγω της έντονης βροχόπτωσης στην περιοχή.</p>
      <p>Η βροχή συνεχίστηκε καθόλη τη διάρκεια της χθεσινής νύχτας, ωστόσο η ένταση της δεν είναι τόσο μεγάλη, ώστε να προκαλέσει έντονα πλημμυρικά φαινόμενα δημιουργώντας προβλήματα στο οδικό δίκτυο, σε κατοικίες και επιχειρήσεις.</p>
      <p>Λόγω της κλίσης του εδάφους, ο μεγαλύτερος όγκος του νερού, αφού υποχώρησε από τις τοπικές κοινότητες Πολύστηλου και Δάτου, στη δημοτική ενότητα Φιλίππων του Δήμου Καβάλας, συσσωρεύτηκε στον κάμπο των Τεναγών.</p>
      <p>Μικροπροβλήματα υπήρξαν ωστόσο σε γειτονιές μέσα στην πόλη της Καβάλας με πτώσεις δέντρων και παλιών τοιχίων, ενώ έγιναν κατολισθήσεις μικρής έκτασης στην περιμετρική οδό.</p>
      <p>Στο νησί της Θάσου, με απόφαση του δημάρχου, Λευτέρη Κυριακίδη, τα σχολεία όλων των βαθμίδων εκπαίδευσης παρέμειναν την Παρασκευή κλειστά, λόγω των δυσμενών καιρικών συνθηκών που επικρατούν στο νησί τα δύο τελευταία 24ωρα, καθιστώντας έτσι δύσκολη την προσέλευση και παραμονή των μαθητών στα σχολεία.</p>
      <figure>
        <iframe src="https://www.youtube.com/embed/6a47va7GQaE" width="640" height="360" data-service="Youtube" scrolling="no"/>
      </figure>
      <p>Η έντονη βροχόπτωση προκάλεσε πολλά και εκτεταμένα προβλήματα σε περιοχές της νότιας Θάσου και ειδικότερα στα Λιμενάρια, όπου για μια ακόμη φορά κάτοικοι και επιχειρηματίες είδαν τις περιουσίες τους να βουλιάζουν μέσα στα νερά και τη λάσπη, λόγω των πολεοδομικών προβλημάτων που παρουσιάζει το χωριό. Προβλήματα όμως υπήρχαν και σε άλλες περιοχές του νησιού, όπως στον Θεολόγο, τον Ποτό και τις Μαριές.</p>
      <p>Τα πλοία στο λιμάνι της Καβάλας παρέμειναν την Παράκουη δεμένα, καθώς λόγω των ισχυρών θυελλωδών ανέμων, εντάσεως μέχρι και επτά μποφόρ, που πνέουν στο Θρακικό Πέλαγος, δεν πραγματοποιήθηκαν δρομολόγια στην πορθμειακή γραμμή Καβάλας – Πρίνου. Μόνο δυο δρομολόγια έγιναν στην πορθμειακή γραμμή Κεραμωτή – Λιμένα.</p>
      <p>Το Κεντρικό Λιμεναρχείο Καβάλας εξέδωσε έκτακτο δελτίο επικίνδυνων καιρικών φαινομένων, με το οποίο συστήνει τους κυβερνήτες σκαφών και πλοίων να λάβουν όλα τα απαραίτητα μέτρα προφύλαξης.</p>
      <p>
        <b>Χαλκιδική: Δρόμοι ποτάμια, σπίτια πλημμυρισμένα</b>
      </p>
      <p>Από την κακοκαιρία χτυπήθηκε η Ολυμπιάδα στη Χαλκιδική με την περιοχή να μετρά τις πληγές από τα έντονα φαινόμενα. Οι δρόμοι μετατράπηκαν σε ποτάμια, σπίτια πλημμύρισαν, ενώ οικοσκευές έφθασαν μέχρι τη θάλασσα.</p>
      <figure>
        <img src="https://media.real.gr/filesystem/images/20191122/low/ha01_252863_180225.JPG"/>
      </figure>
      <p>Ειδικότερα, από νωρίς το πρωί της Παρασκευής ήταν έκδηλη η αγωνία όλων για το ρέμα του Μαυρόλακκα που περνά από το χωριό. Δυστυχώς, η ασταμάτητη βροχόπτωση κατέβασε μεγάλο όγκο ύδατος με αποτέλεσμα το νερό να κατακλύσει σπίτια και δρόμους και η Ολυμπιάδα να πλημμυρίσει.</p>
      <p>«Κάθε φορά που βρέχει ζούμε με το φόβο να μην πλημμυρίσει το ρέμα. Η εικόνες σήμερα στο χωριό είναι αποκαρδιωτικές» ανέφερε στο halkidikinews.gr πρόεδρος της κοινότητας, Γιάννης Πετράκης.</p>
      <figure>
        <img src="https://media.real.gr/filesystem/images/20191122/low/ha02_252863_180226.JPG"/>
      </figure>
      <p>«Η κατάσταση στην Ολυμπιάδα είναι δύσκολη. Αυτήν την ώρα γίνεται σύσκεψη στην Κοινότητα Ολυμπιάδας με τους επιτελείς της Πυροσβεστικής, της Αστυνομίας και της Πολιτικής Προστασίας της Περιφέρειας για να οργανώσουμε τις κινήσεις μας, προκειμένου να επαναφέρουμε τον οικισμό στην προηγούμενη κατάσταση. Ήδη στην πλατεία της Ολυμπιάδας βρίσκονται τώρα 7 Πυροσβεστικά οχήματα και θα παρεμβαίνουν όπου τους ζητηθεί για την απάντληση των νερών» δήλωσε στο halkidikinews.gr o δήμαρχος Αριστοτέλη, Στέλιος Βαλιάνος.</p>
      <figure>
        <iframe src="https://www.youtube.com/embed/RFCVwS_HV1g" width="640" height="360" data-service="Youtube" scrolling="no"/>
      </figure>
      <p>Ο Δήμος Αριστοτέλη θα ζητήσει να κηρυχθεί η περιοχή σε κατάσταση έκτακτης ανάγκης.</p>
      <p>Στην Ολυμπιάδα βρίσκονται ήδη ο Συντονιστής Επιχειρήσεων του Πυροσβεστικού Σώματος, Σπυρίδων Βαρσάμης και ο Διοικητής της Περιφερειακής Πυροσβεστικής Διοίκησης Κεντρικής Μακεδονίας, Κωνσταντίνος Παχίδης για να συντονίσουν το έργο της Πυροσβεστικής.</p>
      <p>Την ίδια ώρα μηχανήματα του Δήμου Αριστοτέλη και της Περιφερειακής Ενότητας Χαλκιδικής ξεκίνησαν τις εργασίες αποκατάστασης, καθώς τα καιρικά φαινόμενα έχουν υποχωρήσει.</p>
      <p>Το πρωί της Παρασκευής εκκενώθηκαν προληπτικά τα νηπιαγωγεία και τα δημοτικά σχολεία σε Νέα Ρόδα, Στρατώνι και Παλαιοχώρι.</p>
      <figure>
        <iframe src="https://www.youtube.com/embed/qilT0vP0uZM" width="640" height="360" data-service="Youtube" scrolling="no"/>
      </figure>
    </article>
  </body>
</html>