<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/nagyvilag/20191122-gorogorszag-megerositi-hatarait-hogy-utjat-allja-az-illegalis-migransokanak.html"/>
    <meta property="og:site_name" content="Origo"/>
    <meta property="article:published_time" content="2019-11-22T15:19:00+00:00"/>
    <meta property="og:title" content="Görögország megerősíti határait, hogy megállítsa az illegális migránsokat"/>
    <meta property="og:description" content="A görög kormányfő bejelentette, hogy 1200 fővel bővítik a határőrség állományát."/>
  </head>
  <body>
    <article>
      <h1>Görögország megerősíti határait, hogy megállítsa az illegális migránsokat</h1>
      <address><time datetime="2019-11-22T15:19:00+00:00">22 Nov 2019, 15:19</time> by <a rel="author">MTI</a></address>
      <p><b>Görögország megerősíti határőrségét, hogy útját állja a menedékjogra jogosulatlanoknak, akikből újabban egyre több érkezik az országba - jelentette be pénteken a görög miniszterelnök.<br/></b>Kiriákosz Micotákisz az athéni parlamentben közölte, hogy</p>
      <aside>jóváhagyták további 400 határőr felvételét szárazföldi szolgálatra a török határ mentén,</aside>
      <p>és azt is, hogy a szigetek határőrizetét<b> 800 fővel egészítsék ki.</b> Továbbá sűrítik a tengeri őrjáratokat is.</p>
      <figure>
        <img src="https://cdn.nwmgroups.hu/s/img/i/1911/20191122greek-prime-minister-alexis-tsipras3.jpg?w=644&amp;h=363"/>
        <figcaption>Kiriákosz Micotákisz görög miniszterelnök.<cite>Forrás: AFP/2019 Anadolu Agency/Ayhan Mehmet</cite></figcaption>
      </figure>
      <blockquote>Csakis azokat üdvözöljük Görögországban, akiket kiválasztunk.</blockquote>
      <p>A nem szívesen látottakat visszafordítjuk. Állandóan zárva lesz az ajtónk a törvénytelenül, menekült státuszra jogosulatlanul pályázó bejutni akarók előtt - mondta Micotákisz. Négy éve a Nyugat-Európába tartó milliónyi migráns zömének Görögországon keresztül vezetett az útja.<br/>Az utóbbi időben ismét egyre többen érkeznek Törökországból.</p>
      <aside>A görög szigeteken jelenleg 37 ezren zsúfolódnak menekülttáborokban,</aside>
      <p>a kormány közülük húszezret még az idén át akar telepíteni az ország kontinentális területére.</p>
      <figure>
        <img src="https://cdn.nwmgroups.hu/s/img/i/1812/20181210thessaloniki-greece-gorogorszag-migransok.jpg?w=644&amp;h=322"/>
        <figcaption>Egy szakértő szerint Görögországban legalább 100 ezer illegális migráns van, akik szeretnének eljutni Németországba, és az elmúlt hetekben egyre többen érkeznek Törökország felől.<cite>Forrás: AFP/NurPhoto/Nicolas Economou</cite></figcaption>
      </figure>
      <p>Athén emellett fel akarja gyorsítani a menedékkérelmek elbírálását, amit emberi jogi csoportok elhibázott kapkodásnak minősítenek. Szerintük a gyorsítással csorbulhat az elbírálás tisztessége.</p>
    </article>
  </body>
</html>