<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/gorniski-duh-v-vipavski-dolini"/>
    <meta property="og:site_name" content="Primorske novice"/>
    <meta property="article:published_time" content="2019-11-22T15:51:09+00:00"/>
    <meta property="og:title" content="Gorniški duh v Vipavski dolini"/>
    <meta property="og:description" content="S sinočnjimi projekcijami gorniških filmov Novinec, Marcel na vrhuncu moči, Francozek in Credo se je v Ajdovščini začel festival Zunaj, ki ga prirejata Alpinistični odsek in Planinsko društvo Ajdovščina. Današnji filmski večer bo v ospredje postavil ženske, v goste pa prihaja alpinistka Marija Jeglič. Jutri vabijo na plezanje in kolesarsko turo ter na predavanje Matjaža Klemenčiča."/>
  </head>
  <body>
    <article>
      <h1>Gorniški duh v Vipavski dolini</h1>
      <address><time datetime="2019-11-22T15:51:09+00:00">22 Nov 2019, 15:51</time> by <a rel="author">Alenka Tratnik</a></address>
      <p>
        <b>S sinočnjimi projekcijami gorniških filmov Novinec, Marcel na vrhuncu moči, Francozek in Credo se je v Ajdovščini začel festival Zunaj, ki ga prirejata Alpinistični odsek in Planinsko društvo Ajdovščina. Današnji filmski večer bo v ospredje postavil ženske, v goste pa prihaja alpinistka Marija Jeglič. Jutri vabijo na plezanje in kolesarsko turo ter na predavanje Matjaža Klemenčiča.</b>
      </p>
      <figure>
        <img src="https://static.primorske.si/foto/highres/gnweb/720877_festival_zunaj4.jpg"/>
        <figcaption>Uvodni večer tridnevnega gorniškega druženja ob filmih in knjigah je minil v pretanjenem pogovoru Ivane Slamič z alpinistoma iz znane “postojnske četverice” Bogdanom Biščakom in Igorjem Škamperletom. Foto: Alenka Tratnik</figcaption>
      </figure>
      <p><b>AJDOVŠČINA</b> &gt; Uvodni večer tridnevnega gorniškega druženja ob filmih in knjigah je minil tudi v pretanjenem pogovoru <b>Ivane Slamič</b> z alpinistoma iz znane “postojnske četverice” <b>Bogdanom Biščakom</b> in <b>Igorjem Škamperletom</b>, ki sta ob predstavitvi svojih knjig Igra in biseri (B. Biščak) in Sneg na zlati veji (I. Škamperle) odstirala spomine na prehojeno alpinistično pot ter razkrivala osebni pogled na življenje in lepoto poti “na robu”.</p>
      <p>Sinoči so razglasili tudi zmagovalca fotografskega natečaja, ki spremlja festivalsko dogajanje. Žirija je med več kot 80 prispelimi fotografijami za najboljšo izbrala fotografijo Srd narave <b>Miljka Lesjaka</b>. Zmagovalna fotografija je z ostalimi finalistkami na ogled t udi na panojih ob pešpoti skozi grajski vrt.</p>
      <p>Današnje dogajanje se bo v Dvorani prve slovenske vlade začelo ob 18. uri, večer bo posvečen ženskam v stenah in gorah. Filmskim projekcijam Liv na poti, Ženske poti in Mama, bo sledilo predavanje perspektivne alpinistke <b>Marije Jeglič</b>.</p>
      <p>Jutri organizatorji vabijo na vodeno turo z gorskimi kolesi, plezanje v smereh Gradiške Ture in na balvanih nad Vitovljami ali v dvorani DEŠ v Šempetru in na pohod po novi vipavski ferati. Za udeležbo je potrebna prijava. Festival bodo zaokrožili s filmskimi projekcijami in s predavanjem zmajarja in padalca <b>Matjaža Klemenčiča</b> ter z družabnim večerom.</p>
      <p>Ideja, da bi prireditev z gorniškim duhom pripeljali tudi v Vipavsko dolino, je med tukajšnjimi alpinisti, gorniki in planinci tlela že 15 let, je povedal vodja festivala Zunaj <b>Simon Ušaj </b>iz Alpinističnega odseka Ajdovščina. “Gorništvo je povezano s številnimi zgodbami, opisanimi v knjigah, filmih in na fotografijah, ki smo jih želeli deliti tudi s širšo javnostjo, hkrati smo želeli predstaviti tudi najrazličnejše dejavnosti, ki jih je mogoče početi v naravi. In za to imamo odlične priložnosti tudi v Vipavski dolini. Festival želimo v prihodnje še nadgraditi in želimo si, da bi čim več ljudi prepoznalo njegovo dodano vrednost. Pri organizaciji festivala je “svojim” alpinistom pomagalo tudi Planinsko društvo Ajdovščina. “Izjemno ponosni smo na te naše fante in dekleta, saj so organizirali res izjemen dogodek, pomemben za celo občino, ki je vse bolj prepoznavna po ponudbi aktivnega turizma,” je povedal predsednik ajdovskega planinskega društva <b>Cvetko Ušaj</b>.</p>
      <slideshow>
        <figure>
          <img src="https://static.primorske.si/foto/highres/gnweb/720877_festivalzunaj2.jpg"/>
          <figcaption>Foto: Alenka Tratnik</figcaption>
        </figure>
        <figure>
          <img src="https://static.primorske.si/foto/highres/gnweb/720877_festival_zunaj-natecaj_zmagova.jpg"/>
          <figcaption>Foto: Miljko Lesjak</figcaption>
        </figure>
      </slideshow>
    </article>
  </body>
</html>