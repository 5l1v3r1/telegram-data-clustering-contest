<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/prawo-i-finanse/swidnica-nie-ma-pieniadzy-na-budzet-obywatelski-i-rezygnuje,135433.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T15:09:00+00:00"/>
    <meta property="og:title" content="Świdnica nie ma pieniądzy na budżet obywatelski i rezygnuje"/>
    <meta property="og:description" content="- Zgodnie z nowymi przepisami obowiązkowo formę takich konsultacji społecznych powinny przeprowadzać tylko miasta na prawach powiatu, którym Świdnica nie jest. Zawieszenie realizacji budżetu wynika bezpośrednio z mniejszych wpływów do budżetu miasta w 2020 roku i koniecznych w związku z tym oszczędności - informuje świdnicki magistrat."/>
  </head>
  <body>
    <article>
      <h1>Świdnica nie ma pieniądzy na budżet obywatelski i rezygnuje</h1>
      <address><time datetime="2019-11-22T15:09:00+00:00">22 Nov 2019, 15:09</time> by <a rel="author">aw  </a></address>
      <h4>- Zgodnie z nowymi przepisami obowiązkowo formę takich konsultacji społecznych powinny przeprowadzać tylko miasta na prawach powiatu, którym Świdnica nie jest. Zawieszenie realizacji budżetu wynika bezpośrednio z mniejszych wpływów do budżetu miasta w 2020 roku i koniecznych w związku z tym oszczędności - informuje świdnicki magistrat.</h4>
      <hr/>
      <p>Świdnicki samorząd, podobnie jak wszystkie inne samorządy w Polsce, zakończył konstrukcję budżetu na 2020 rok.  - Jest to prawdopodobnie najtrudniejszy budżet, z jakim przyszło się zmierzyć polskim gminom w okresie ostatnich trzech dekad - podkreśla UM Świdnica w komunikacie.</p>
      <p>Magistrat wylicza, że niższe będą wpływy z tytułu PIT a większe wydatki na oświatę.</p>
      <p>- Zwolnienie młodych ludzi z obowiązku płacenia podatku dochodowego oraz zmniejszenie o 1 proc. podatku dochodowego dla osób zarabiających najniżej to w skali państwa ubytek ok. 10 mld zł. 4,5 mld zł to ubytek w budżetach samorządów gminnych. W świdnickim budżecie miasta będzie w roku 2020 o 7 mln zł mniej niż wstępnie szacowaliśmy, niż pojawiłoby się wtedy, gdyby zasady płacenia podatków pozostały niezmienione - podaje Magdalena Dzwonkowska, rzecznik prasowa Urzędu Miejskiego w Świdnicy.</p>
      <p>Jak dodaje, subwencja oświatowa w przyszłym roku zwiększy się o 673 370 zł i wyniesie łącznie 40 102 117 zł. Tymczasem łączne wydatki na edukację w roku 2020 planowane są w wysokości 78,94 mln zł. Oznacza to, że różnica wyniesie 38,84 mln zł (49 proc.).</p>
      <p>- Konsekwencją tego będzie znaczna redukcja zadań inwestycyjnych, jakie miasto chciałoby realizować, ale także wymusi konieczność bardzo drastycznych oszczędności we wszystkich sferach życia. Będzie to m.in. wspomniana rezygnacja z realizacji Budżetu Obywatelskiego, ale także oszczędności w edukacji, kulturze, sporcie czy w utrzymaniu bieżącym miasta - tłumaczy Dzwonkowska.</p>
      <p>Przypomnijmy - w znowelizowanym art. 5a ustawy o samorządzie gminnym zapisano, że w gminach będących miastami na prawach powiatu utworzenie budżetu obywatelskiego jest obowiązkowe. Oznacza to, że tylko 66 miastach budżet obywatelski jest obowiązkowy. Pozostałe samorządy takiego obowiązku nie mają, ale wciąż takie inicjatywy cieszą się niesłabnąca popularnością. <a href="https://www.portalsamorzadowy.pl/komunikacja-spoleczna/opolskie-mozna-glosowac-na-regionalny-budzet-obywatelski,131769.html">Budżet obywatelski wprowadziły też województwa. </a></p>
    </article>
  </body>
</html>