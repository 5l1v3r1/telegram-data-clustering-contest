<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/kultur/zene/2019/11/22/carson_coma_klip_klippremier_peti_es_en/"/>
    <meta property="og:site_name" content="Index.hu"/>
    <meta property="article:published_time" content="2019-11-22T15:25:00+00:00"/>
    <meta property="og:title" content="A Carson Coma klipjében benne van a televíziózás összes mocska"/>
    <meta property="og:description" content="Rideg magyar valóság egy kis gyerekkorral megspékelve."/>
  </head>
  <body>
    <article>
      <h1>A Carson Coma klipjében benne van a televíziózás összes mocska</h1>
      <address><time datetime="2019-11-22T15:25:00+00:00">22 Nov 2019, 15:25</time> by <a rel="author" href="https://index.hu/szerzo/molnar_reka" target="_blank">Molnár Réka</a></address>
      <p>Megjelent a Carson Coma harmadik klipje, a Peti és Énben a zenekar felidéz mindent, amitől az átlag magyar televíziófogyasztó gyomra görcsbe rándul: kínosan kacagó talkshowk, szerencsétlenkedő szilveszteri éneklések és tapsikáló nézők, vagy a második évezred kvízes műsorainak a csúcsa, a hívjon most, ha tudja a választ a Frappáns Fejtörőre!</p>
      <p>A Carson Coma első EP-je 2017-ben jelent meg, azóta 2019-ben Corduroy Club című nagylemezüket is kiadták. Peti és én című számuk klipjében tőlük nem szokatlan módon (sitcomokat feldolgozó klipjükről <a href="https://index.hu/kultur/zene/2019/04/19/carson_coma_klip_premier/">itt írtunk</a>) nyúlnak újra a televíziózáshoz, ráadásul most a második évezred elején virágkorát élő, alacsony költségvetésű kelet-európai, balkáni és hazai televíziózás műsorait dolgozták fel. A klipet Bolla Kolos rendezte, Komróczki Diána fényképezte, ők készítették a korábbi, sitcomokat feldolgozó Song About My Grandpat is, ami a 04. Magyar Klipszemlén fődíjas is lett. Na, de visszatérve tenyérjóslásra, pandamacikra és híradóra:</p>
      <figure>
        <iframe src="https://www.youtube.com/embed/tGfuNjKXwvc" width="1004" height="753" data-service="Youtube" scrolling="no"/>
      </figure>
      <p> A Peti és én a zenekar dobosa, Héra Barnabás gyerekkorát idézi fel:</p>
      <blockquote>A Peti És Én minden báty és nővér dala, akiknek bár gyerekkorukban teljesen elegük volt a kistesójukból, azért vele csinálták a legnagyobb hülyeségeket. Mi például az öcsémmel mindig bombákat akartunk gyártani egy kis Technokolból és tönkrement játékok maradványaiból, ami nyilván nem jött össze; viszont a Nagypapánk Színes Mai Lapjaiból és Blikkjeiből kitépett pucér nős képeit a folyékony ragasztó segítségével előszeretettel ragasztottuk be egy kockás füzetbe.</blockquote>
      <p>A dalhoz is az adta az ihletet, hogy Barnabás megtalálta ezt a füzetet. A klipben egyébként a gyerekkori emlékek mellett megjelenik a Csaknekedkislány két tagja, Csepella Olivér és Konsiczky Dávid, illetve a FOMO című film női főszereplője, László Panna is. A Carson Coma november 30-án ünnepli első születésnapját <a href="https://www.facebook.com/events/678641455955097/">az Akvárium Klub</a> Kishalljában, ahol a Peti és Én mellett egyéb új dalokat is bemutatnak. </p>
    </article>
  </body>
</html>