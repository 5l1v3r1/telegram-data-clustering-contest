<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/22/pogljad/polityka/referendum-ta-narodovladdya-chomu-ryzyk-chy-hotove-suspilstvo"/>
    <meta property="og:site_name" content="Слово і Діло"/>
    <meta property="article:published_time" content="2019-11-22T15:32:24+00:00"/>
    <meta property="og:title" content="Референдум та народовладдя: у чому ризик і чи готове суспільство"/>
    <meta property="og:description" content="Спікер парламенту Дмитро Разумков заявив, що у Верховній раді готують до ухвалення пакет законів про референдум і народне вето."/>
  </head>
  <body>
    <article>
      <h1>Референдум та народовладдя: у чому ризик і чи готове суспільство</h1>
      <address><time datetime="2019-11-22T15:32:24+00:00">22 Nov 2019, 15:32</time> by <a rel="author">Андрій Горбенко</a></address>
      <p>
        <b>Спікер Верховної ради <a href="https://www.slovoidilo.ua/persony/razumkov-dmytro-oleksandrovych">Дмитро Разумков</a> висловив надію, що парламент <a href="https://www.slovoidilo.ua/2019/11/18/novyna/polityka/razumkov-rozpoviv-podrobyczi-uxvalennya-zakonu-pro-referendum">до кінця року ухвалить пакет законів про народовладдя, який включає законопроект про всеукраїнський референдум.</a> «<i>Я сподіваюся, що до кінця року ми отримаємо або вже в першому читанні, або, якщо все буде добре, ухвалимо ці законопроекти про референдуми</i>», – сказав він на брифінгу. Політолог Андрій Горбенко в коментарі «Слово і Діло» пояснив, що в такій формі безпосередньої демократії є, як позитивні сторони, так і негативні, а саме: розпорошення відповідальності.</b>
      </p>
      <p>Експерт навів приклад про відкриття ринку землі в Україні. Горбенко зауважив, що згідно з соцопитуваннями більшість виступають проти відкриття ринку землі. При цьому, є президент і парламент, які підтримують ринок землі.</p>
      <p>«<i>Що ж робити президенту та парламенту, якщо соціологія показує, що народ проти. При цьому цей же народ обрав цих політиків і доручив їм ухвалювати рішення. Все-таки, напевно, рішення повинно ухвалювати експертне середовище і люди, які причетні до питань та залежать від цього</i>», – зауважив політолог.</p>
      <p>На його думку, якщо на референдум винести незрозумілі та складні питання, то ми отримаємо виключно популізм. Коли люди будуть вирішувати самостійно, виходячи зі спрощених трактувань питання, то держава відійде вбік зовсім не стратегічного розвитку, зауважив експерт.</p>
      <related>
        <a href="https://www.slovoidilo.ua/2019/11/19/infografika/polityka/piv-roku-prezydentstva-skilky-obicyanok-vykonav-provalyv-zelenskyj"/>
      </related>
      <p>На його погляд, в більшості своїй люди не розуміють, що таке ринок. Рішення має ухвалювати відповідальна людина, в якої є вихід на експертне середовище, додав він.</p>
      <p>Політолог підкреслив, що питання про війну, деокупацію, податки та багато інших більш складних, щоб, маючи поверхневе бачення, суспільство вирішувало їх шляхом референдуму.</p>
      <p>«<i>А якщо на референдумі суспільство запитають, що робити з Донбасом, і запропонують відгородитися стіною? До питання потрібно підходити імперативно. Сучасна Конституція дозволяє проводити референдуми. Заборон немає. Можна винести на референдуми менш небезпечні питання та подивитися на результат, чи буде це продуктивно</i>», – зауважив Андрій Горбенко.</p>
      <p>Політолог нагадав ситуацію з Брексітом у Британії. У підсумку парламент разом з урядом шукають шляхи до впровадження цього божевілля, акцентував експерт.</p>
      <p>На його думку, референдум може бути дуже популістичним інструментом, який, на жаль, працює, що показав приклад Брексіта і Трампа, який пропонував стіну.</p>
      <p>Політолог звернув увагу, що в Україні також були референдуми, під час яких народ чітко озвучив свої бажання. Наприклад, свого часу виступили за двопалатний парламент, проте донині немає змін.</p>
      <p>«<i>Тому не факт, що після референдуму будуть ухвалювати проголосоване більшістю рішення. Що буде потім? Додаткові конфлікти?</i>» – підкреслив експерт.</p>
      <p>Крім того, він уточнив, Україні також слід врахувати домінування РФ в інформаційному просторі, що вплине на результати референдумів. Цілком ймовірно, що результати частих референдумів будуть суперечливими, а законодавчій владі якось потрібно буде реагувати, впроваджувати це в тому числі.</p>
      <p>Політолог висловив побоювання, що все закінчиться соціальним напруженням і конфліктом. За його словами, як мінімум не варто поспішати, повинен бути імперативний підхід, а як максимум – краще все залишити, як є. Тим більше референдуми не заборонені, вони проводилися і не впроваджувалися.</p>
      <p>«<i>Звісно, можна прописати в КУ, що впровадження питання референдуму повинно бути виконано відразу після ухвалення та є обов'язковим на всій території, за принципом указів президента. Але проблема референдуму в тому, що його не можна сформулювати таким чином, щоб рішення впровадити відразу, все одно потрібно розписувати на підзаконні акти. Вийде так само, як із законами – в першому читанні одне, до другого – сотні правок. Зараз не найкращий час для таких рішень</i>», – прокоментував Андрій Горбенко.</p>
      <p>Нагадаємо, аналітики порталу підрахували, що <a href="https://www.slovoidilo.ua/2019/11/19/infografika/polityka/piv-roku-prezydentstva-skilky-obicyanok-vykonav-provalyv-zelenskyj">за 6 місяців президентства Володимир Зеленський виконав 24 обіцянки</a> і провалив – 18.</p>
      <p>Як команда Зеленського виконує обіцянки за підсумками 6 місяців роботи – за <a href="https://www.slovoidilo.ua/2019/11/20/dajdzhest/polityka/shostyj-misyacz-roboty-ofisu-prezydenta-yak-komanda-zelenskoho-vykonuye-obicyanky">посиланням.</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/18/pogljad/polityka/rynok-zemli-chy-referendum-yakshho-tymoshenko-zvernetsya-ksu-to-sud-ne-zmozhe-vynesty-rishennya"/>
        <a href="https://www.slovoidilo.ua/2019/11/18/novyna/polityka/razumkov-rozpoviv-podrobyczi-uxvalennya-zakonu-pro-referendum"/>
        <a href="https://www.slovoidilo.ua/2019/11/15/novyna/polityka/razumkov-anonsuvav-koly-vidbudetsya-zemelnyj-referendum"/>
        <a href="https://www.slovoidilo.ua/2019/11/20/dajdzhest/polityka/shostyj-misyacz-roboty-ofisu-prezydenta-yak-komanda-zelenskoho-vykonuye-obicyanky"/>
        <a href="https://www.slovoidilo.ua/2019/11/19/infografika/polityka/piv-roku-prezydentstva-skilky-obicyanok-vykonav-provalyv-zelenskyj"/>
      </related>
    </article>
  </body>
</html>