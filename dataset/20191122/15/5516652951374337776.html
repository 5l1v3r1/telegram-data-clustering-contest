<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426300/apo-to-mpate-skyloi-aleste-se-ena-sygkrothmeno-sxedio-antimetwpishs"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-22T15:00:01+00:00"/>
    <meta property="og:title" content="Από το ''μπάτε σκύλοι αλέστε'' σε ένα συγκροτημένο σχέδιο αντιμετώπισης"/>
    <meta property="og:description" content="Με αφορμή τα μέτρα που ανακοίνωσε η Κυβέρνηση σχετικά με την αντιμετώπιση του προσφυγικού – μεταναστευτικού προβλήματος, ο Αντιπεριφερειάρχης Παιδείας, Δια Βίου Μάθησης και Απασχόλησης κ. Γιάννης Κρητικός έκανε την παρακάτω δήλωση:"/>
  </head>
  <body>
    <article>
      <h1>Από το ''μπάτε σκύλοι αλέστε'' σε ένα συγκροτημένο σχέδιο αντιμετώπισης</h1>
      <address>
        <time datetime="2019-11-22T15:00:01+00:00">22 Nov 2019, 15:00</time>
      </address>
      <p>
        <b>Με αφορμή τα μέτρα που ανακοίνωσε η Κυβέρνηση σχετικά με την αντιμετώπιση του προσφυγικού – μεταναστευτικού προβλήματος, ο Αντιπεριφερειάρχης Παιδείας, Δια Βίου Μάθησης και Απασχόλησης κ. Γιάννης Κρητικός έκανε την παρακάτω δήλωση:</b>
      </p>
      <p>“Η χθεσινή ανακοίνωση αποδεικνύει ότι βρίσκεται σε πλήρη εξέλιξη ένα συγκροτημένο σχέδιο αντιμετώπισης του προσφυγικού – μεταναστευτικού. Μετά τη διεθνοποίηση του ζητήματος στη Γ.Σ. του Ο.Η.Ε. και στο Συμβούλιο Κορυφής της Ε.Ε. με στόχο τη διαμόρφωση μιας κοινής ευρωπαϊκής πολιτικής, παρουσιάστηκαν συγκεκριμένα μέτρα και για το εσωτερικό.</p>
      <p>Ποιος μπορεί να διαφωνήσει με την αυστηρή φύλαξη των συνόρων μας;<br/>Ποιος μπορεί να διαφωνήσει με την αυστηροποίηση και την επιτάχυνση των διαδικασιών εξέτασης των αιτήσεων ασύλου;</p>
      <p>Ποιος μπορεί να διαφωνήσει με τη δημιουργία κλειστών κέντρων φύλαξης για να μην κυκλοφορούν ανεξέλεγκτα όσοι έχουν μπει παράνομα στη χώρα;</p>
      <p>Ποιος μπορεί να διαφωνήσει με την επιτάχυνση των διαδικασιών επιστροφής των μεταναστών από εκεί που μας ήρθαν;</p>
      <p>Ποιος μπορεί να διαφωνήσει ότι τα μέτρα στέλνουν ένα ξεκάθαρο μήνυμα σε όσους και όσες σχεδιάζουν να μπουν παράνομα στη χώρα;</p>
      <p>Ποιος μπορεί να διαφωνήσει με την αποσυμφόρηση των δομών στα νησιά όταν μέχρι την αρχή του έτους στόχος είναι να έχουν αδειάσει τα χοτ σποτ στα νησιά μας;</p>
      <p>Ποιος μπορεί να διαφωνήσει με το αυστηρό πλαίσιο που μπαίνει στη λειτουργία των Μ.Κ.Ο. με την παραμονή και λειτουργία στη χώρα μόνο όσων πληρούν τις προϋποθέσεις;<br/>Ποιος μπορεί να διαφωνήσει με τα μέτρα στήριξης (Παιδεία, Υγεία, Τουρισμό, κτλ.) των τοπικών κοινωνιών που φιλοξενούν πρόσφυγες και μετανάστες;</p>
      <p>Σε αντίθεση με το προηγούμενο μοντέλο των ανοικτών συνόρων και της έμμεσης πρόσκλησης των μεταναστών να επισκεφθούν τη χώρα μας, έχουμε σήμερα ένα συγκροτημένο σχέδιο αποσυμφόρησης των νησιών μας και αποτροπής εισόδου παράνομων μεταναστών.’’</p>
    </article>
  </body>
</html>