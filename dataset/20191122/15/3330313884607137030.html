<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904722/tweede-dolberg-stuk.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-22T15:10:00+00:00"/>
    <meta property="og:title" content="Horlogerel levert Dolberg vriendschap op in Nice: &quot;Erg close geworden&quot;"/>
    <meta property="og:description" content="Het veelbesproken horloge-incident betekende een valse start voor Kasper Dolberg bij OGC Nice. Het peperdure sieraad (ter waarde van 70.000 euro) van de 22-jarige Deen werd uit de kleedkamer gestolen door ex-ploeggenoot Lamine Diaby-Fadiga, die daarvoor op staande voet werd ontslagen. William Humberset van de lokale krant Nice-Matin denkt echter niet dat Dolberg zich van de wijs heeft laten brengen en vertelt aan VoetbalPrimeur dat er juist een mooie vriendschap is ontstaan met ploeggenoot Malang Sarr. Franse media pakten eind september groot uit met het nieuws dat Dolberg in zijn eerste maand bij Nice bestolen was. Op dat moment was de identiteit van de dader nog niet bekend, maar na uitgebreid onderzoek van de club bleef Diaby-Fadiga over als enige verdachte. De speler bekende en bood Dolberg zijn excuses aan, maar dat was voor Nice niet voldoende: Diaby moest vertrekken. Dolberg krijgt 40 procent van de stemmen en wint speler van de maand-verkiezing Dolberg verlaat 'groot bedrijf' Ajax door achterdeur: 'Werd…"/>
  </head>
  <body>
    <article>
      <h1>Horlogerel levert Dolberg vriendschap op in Nice: "Erg close geworden"</h1>
      <address>
        <time datetime="2019-11-22T15:10:00+00:00">22 Nov 2019, 15:10</time>
      </address>
      <p>
        <b>Het veelbesproken horloge-incident betekende een valse start voor Kasper Dolberg bij OGC Nice. Het peperdure sieraad (ter waarde van 70.000 euro) van de 22-jarige Deen werd uit de kleedkamer gestolen door ex-ploeggenoot Lamine Diaby-Fadiga, die daarvoor op staande voet werd ontslagen. William Humberset van de lokale krant Nice-Matin denkt echter niet dat Dolberg zich van de wijs heeft laten brengen en vertelt aan VoetbalPrimeur dat er juist een mooie vriendschap is ontstaan met ploeggenoot Malang Sarr.</b>
      </p>
      <p>Franse media pakten eind september groot uit met het nieuws dat Dolberg in zijn eerste maand bij Nice bestolen was. Op dat moment was de identiteit van de dader nog niet bekend, maar na uitgebreid onderzoek van de club bleef Diaby-Fadiga over als enige verdachte. De speler bekende en bood Dolberg zijn excuses aan, maar dat was voor Nice niet voldoende: Diaby moest vertrekken.</p>
      <p>Het incident raakte Dolberg, vertelt Humberset aan deze website. "Hij was natuurlijk zeer verrast en teleurgesteld dat hij zoiets mee moest maken, maar hij bleef professioneel en liet de club het probleem afhandelen. Nice heeft een zaak tegen Diaby aangespannen, Dolberg niet. Toen Diaby zijn excuses aanbood en de schade aan Dolberg vergoedde, trok de club de aanklacht in en werd hij ontslagen."</p>
      <figure>
        <img src="https://i.gyazo.com/fb2352d7fb3e36e49fc3431408c5321f.jpg"/>
      </figure>
      <p>Dolberg heeft zich inhoudelijk nooit met de zaak beziggehouden, zegt Humberset. "Hij heeft zich hierin nooit uitgesproken. Hij werd gesteund door zijn ploeggenoten en bleef gefocust op het spel. Een paar dagen later benutte hij tegen Lille zijn enige kans van de wedstrijd. Hij vertelde in de Deense pers dat de club de zaak goed heeft opgelost en dat het nu achter hem ligt."</p>
      <p>Nice-trainer Patrick Vieira heeft Dolberg een hart onder de riem gestoken. "Maar het waren voornamelijk zijn teamgenoten die hem steunden", vervolgt Humberset. "Malang Sarr was er daar een van. Sarr is een speler die groot is geworden bij de club. Hij was erg geraakt door het incident en schaamde zich ervoor dat een buitenlandse speler als Dolberg op deze manier verwelkomd werd bij Nice. Ze zijn vanaf dat moment erg <i>close</i> met elkaar geworden, ook omdat Malang goed Engels spreekt."</p>
      <figure>
        <img src="https://i.gyazo.com/3915bd0825339e56dc7951c2592d02aa.jpg"/>
      </figure>
      <p>"Hij (Sarr, red.) vertelde laatst in de media dat hij er alles aan wil doen om Dolberg een goed gevoel te geven bij Nice, net zoals hij wil dat anderen hem dat ook geven wanneer hij naar een andere competitie gaat", zegt Humberset.</p>
      <p>Dolberg werd een maand na het horloge-incident door Nice uitgeroepen tot Speler van de Maand. Humberset denkt niet dat de prijs een zoethoudertje was voor de spits. "De fans kozen hem voornamelijk vanwege zijn twee goals in vier wedstrijden. Ik denk niet dat de mening van het publiek beïnvloed is door Nice. Het was dikverdiend."</p>
      <p>
        <i>(Tim van Duijn/VoetbalPrimeur)</i>
      </p>
      <related>
        <h4>Lees meer</h4>
        <a href="https://www.voetbalprimeur.nl/nieuws/898013/dolberg-krijgt-40-procent-van-de-stemmen-en-wint-speler-van-de-maand-verkiezing.html?itm_source=www.voetbalprimeur.nl&amp;itm_medium=highlighted-content"/>
        <a href="https://www.voetbalprimeur.nl/nieuws/904612/dolberg-stuk.html?itm_source=www.voetbalprimeur.nl&amp;itm_medium=highlighted-content"/>
      </related>
    </article>
  </body>
</html>