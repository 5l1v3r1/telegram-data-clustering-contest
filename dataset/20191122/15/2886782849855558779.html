<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/22/vagy-a-fidesz-megy-vagy-mas-partok-tavoznak-az-europai-neppartbol"/>
    <meta property="og:site_name" content="euronews"/>
    <meta property="article:published_time" content="2019-11-22T15:48:10+00:00"/>
    <meta property="og:title" content="Vagy a Fidesz megy, vagy más pártok távoznak az Európai Néppártból"/>
    <meta property="og:description" content="Orbán egyik néppárti kritikusa szerint többen kilépnek a pártcsaládból, ha marad a magyar kormánypárt."/>
  </head>
  <body>
    <article>
      <h1>Vagy a Fidesz megy, vagy más pártok távoznak az Európai Néppártból</h1>
      <address><time datetime="2019-11-22T15:48:10+00:00">22 Nov 2019, 15:48</time> by <a rel="author">Pálfi Rita</a></address>
      <p>
        <b>Donald Tusk lett az Európai Néppárt elnöke, ami nem feltétlenül jó hír a Fidesznek, de nem jelenti azt sem, hogy nem maradnak, vagy maradhatnak a legerősebb európai pártcsalád tagjai. <a href="https://nepszava.hu/3057987_vagy-ok-vagy-mi-ezt-mar-akkor-vilagosan-megmondtuk-megosztja-a-neppartot-a-fidesz-jovoje">A Népszavának nyilatkozott</a> a Fidesz kizárását kérő egyik párt elnöke, és azt mondta, ha a Fidesz marad, lesznek távozó pártok az EPP-ből, például az övé.</b>
      </p>
      <p>Idén február végén <a href="https://hu.euronews.com/2019/02/22/sved-kezdemenyezes-a-fidesz-kizarasarol-a-neppartbol">kezdeményezte két svéd konzervatív párt</a>, hogy zárják ki a Fidesz az EPP-ből. Többen csatlakoztak hozzájuk, végül <a href="https://hu.euronews.com/2019/03/06/mire-szamithat-a-fidesz-az-epp-tagjaitol">13 párt kérte ezt az akkori elnök</a> Joseph Daulnál. Végül a néppárti politikai gyűlés úgy döntött, hogy felfüggesztik a Fidesz tagságát, és egy három fős úgynevezett bölcsek tanácsa megvizsgálja alaposabban a helyzetet.</p>
      <p>Ezt a jelentést várja Donald Tusk, az EPP új elnöke, elvileg még az idén meg is kapja. A lengyel politikus ezért jövő januárra ígéri a döntést az ügyben. Újságíróknak azt mondta, hogy <a href="https://hu.euronews.com/2019/11/21/tusk-osszetett-es-kenyes-problema-a-fidesz-szamomra">egy összetett és kényes probléma ez a számára</a>, miután korábban beszédében az illiberális demokrácia és a populisták ellen állt ki, és egy ponton <a href="https://hu.euronews.com/2019/11/21/kiosztotta-orbant-tusk-nepparti-elnoki-beszedeben">külön pellengérre állította Orbán Viktor magyar miniszterelnököt és bevándorláspolitikáját.</a></p>
      <p>Az EPP március döntése előtt is írtunk arról, hogy akárhogy is döntenek, az Európai Unió legerősebb pártcsaládja mindenképpen meg fog gyengülni, mert a kizárást kezdeményezők közt volt olyan párt, amely kijelentette, ha a Fidesz marad, ő távozik.</p>
      <p>A <a href="https://nepszava.hu/3057987_vagy-ok-vagy-mi-ezt-mar-akkor-vilagosan-megmondtuk-megosztja-a-neppartot-a-fidesz-jovoje">Népszavának nyilatkozva</a> most megerősítette ezt Frank Engel, a luxemburgi Keresztényszociális Néppárt elnöke, volt EP-képviselő, aki szerint elképzelhető, hogy az EPP politikai gyűlése visszafogadja a Fideszt. . "Ha így lesz, akkor többen el fogjuk hagyni az Európai Néppártot" – mondta a politikus. Vagy ők, vagy mi, ezt már akkor világosan megmondtuk" – tette hozzá.</p>
      <p>Hölvényi György, a KDNP EP-képviselője ott volt az EPP zágrábi találkozóján, hiszen csak a Fidesz tagságát függesztették fel, a kisebbik kormánypártét nem. Ő azt mondta a lapnak, hogy a labda most az EPP térfelén van. Hölvényi egyébként biztatónak értékelte egy magyar párt számára azt, hogy lengyel vezetője lett a pártcsaládnak.</p>
      <p>Manfred Weber néppárti frakcióvezető a lengyel hírügynökségnek nyilatkozott Zágrábban, és megerősítette azt, amit <a href="https://hu.euronews.com/2019/10/17/weber-meg-mindig-be-van-fagyasztva-a-fidesz-nepparti-tagsaga">korábban az Euronews brüsszeli tudósítójának mondott</a>, miszerint egyelőre nincs változás Magyarországon, ezért az ügyben sincs előrelépés. Jelzéseket várnak Orbán Viktortól, mondta most Zágrábban a volt néppárti csúcsjelölt.</p>
      <p>Janez Janša, Szlovénia volt miniszterelnöke kormányfő egy brüsszeli hírportálnak arról beszélt, hogy értelmetlen megbüntetni az EPP legsikeresebb pártját.</p>
      <p>További források<b> • Népszava</b></p>
    </article>
  </body>
</html>