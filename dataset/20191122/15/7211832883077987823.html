<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607185"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-22T15:41:00+00:00"/>
    <meta property="og:title" content="สมาชิก พปชร.ยื่นหนังสือขอ&quot;สิระ - ปารีณา&quot;สอบ&quot;เสรีพิศุทธ์&quot;6ข้อหา"/>
    <meta property="og:description" content="สมาชิก พปชร. ยื่นหนังสือ ขอ &quot;สิระ - ปารีณา&quot; ตรวจสอบ &quot;เสรีพิศุทธ์&quot;6 ข้อหา ด้าน &quot;ปารีณา&quot; เลี่ยงตอบสื่อปมฟาร์มไก่รุกที่ สปก. อ้างทำ MOU กับสื่อมวลชนไว้แล้ว"/>
  </head>
  <body>
    <article>
      <h1>สมาชิก พปชร.ยื่นหนังสือขอ"สิระ - ปารีณา"สอบ"เสรีพิศุทธ์"6ข้อหา</h1>
      <address><time datetime="2019-11-22T15:41:00+00:00">22 Nov 2019, 15:41</time> by <a rel="author">PostToday</a></address>
      <p>สมาชิก พปชร. ยื่นหนังสือ ขอ "สิระ - ปารีณา" ตรวจสอบ "เสรีพิศุทธ์"6 ข้อหา ด้าน "ปารีณา" เลี่ยงตอบสื่อปมฟาร์มไก่รุกที่ สปก. อ้างทำ MOU กับสื่อมวลชนไว้แล้ว</p>
      <p>เมื่อเวลา 13.00 น.วันที่ 22 พ.ย. ที่รัฐสภา เกียกกาย  นายสนธยา สวัสดี สมาชิกพรรคพลังประชารัฐ เข้ายื่นหนังสือต่อนายสิระ เจนจาคะ และน.ส.ปารีณา ไกรคุปต์ กรรมาธิการป้องกันและปราบปรามการทุจริตประพฤติมิชอบ สภาผู้แทนราษฎร ขอให้คณะกรรมการตรวจสอบข้อเท็จจริง 6 ข้อหา คือ กรณีคณะกรรมการ ป.ป.ช.ชี้มูลความผิด โครงการจัดซื้อรถจักรยานยนต์ยี่ห้อไทเกอร์ 19,147 คัน งบประมาณ 1,144 ล้านบาท ในสมัยพลตำรวจเอกเสรีพิศุทธ์ เตมียเวส ประธานคณะกรรมาธิการ ดำรงตำแหน่งรักษาการผู้บัญชาการตำรวจแห่งชาติ ระหว่างปี 2550 ถึง 2551  ขอให้ตรวจสอบบันทึก กรณีใช้คำพูดที่มิบังควรในที่ประชุมตำรวจสัญญาบัตร กองบัญชาการสอบสวนกลาง วันที่ 18 กุมภาพันธ์ 2551 , ขอให้ติดตามผลของคำสั่งสำนักนายกรัฐมนตรีที่ 34/2551 ที่ให้สำนักงานตำรวจแห่งชาติดำเนินคดีกับพลตำรวจเอกเสรีพิศุทธ์ ตามประมวลกฎหมายอาญามาตรา 112 , ขอให้พลตำรวจเอกเสรีพิศุทธ์ชี้แจงเหตุผล กรณีให้สัมภาษณ์ผ่านทางช่องเนชั่นทีวีว่า "ประเทศนี้เป็นของใคร เป็นของสถาบัน" เมื่อวันที่ 29 ตุลาคม 2562 ซึ่งรัฐธรรมนูญกำหนดไว้ว่าสถาบันพระมหากษัตริย์ไม่เกี่ยวข้องกับการเมือง , ขอให้ชี้แจงกรณีพล.ต.อ.เสรีพิศุทธ์ มีคำสั่งแต่งตั้งที่ปรึกษาประธานกรรมาธิการ โดยอ้างมติที่ประชุม , และ ขอให้พลตำรวจเอกเสรีพิศุทธ์ยุติการปฏิบัติหน้าที่ ไปจนกว่าการสอบข้อเท็จจริงกรณีต่างๆ เหล่านี้จะเสร็จเรียบร้อยโดยสมบูรณ์</p>
      <p>นายสิระ เจนจาคะ ส.ส.กรุงเทพมหานคร พรรคพลังประชารัฐ ในฐานะกรรมาธิการ กล่าวว่า จะรับเรื่องต่างๆ เหล่านี้ไปหารือในคณะกรรมาธิการ ส่วนกรณีมีคำสั่งแต่งตั้งที่ปรึกษาประธานกรรมาธิการ โดยนายวัฒนา เมืองสุข แกนนำพรรคเพื่อไทย เผยแพร่เอกสารแต่งตั้งก่อนมีมติที่ประชุม โดยพลตำรวจเอกเสรีพิศุทธ์ยอมรับว่ามีการออกหนังสือจริง เหมือนกับประธานเอาเชือกมัดคอตัวเอง ว่าออกหนังสือราชการโดยไม่มีมติจริง โดยจะยื่นต่อคณะกรรมการ ป.ป.ช. สัปดาห์หน้า ว่าใช้เอกสารเท็จ ปฏิบัติหน้าที่โดยมิชอบ</p>
      <p>นายสิระ กล่าวว่า ตนเชื่อว่าอาทิตย์หน้าที่จะมีการประชุมกรรมาธิการฯ ขอท้าให้พล.ต.อ.เสรีพิศุทธ์มาร่วมประชุมด้วย โดยตนจะนำหลักฐานที่มีมาแสดงให้ กมธ. รับทราบ ซึ่งคาดว่า เสียงโหวตของ กมธ. จะอยู่ในทิศทางเดียวกัน ซึ่งทุกอย่างจะอยู่บนเหตุ และผล</p>
      <p>“ผมข้อท้าถ้าท่านแน่จริง เป็นลูกผู้ชายจริง ท่านต้องมาร่วมประชุมวันพุธหน้า ท่านเสรีพิศุทธ์อย่ายึดติดเลย ลองคิดว่าไม่ใช่ตัวกูของกู ผมเป็นห่วงท่านว่าหากยึดติด หากตายไปไม่ว่าจะอยู่สวรรค์หรือนรก ก็อย่าไปอ้างอีก ว่าตัวเองเป็นประธานกมธ. เป็นอดีตผบ.ตร. ผมสงสารท่านเหลือเกิน อย่ายึดติดเลย”นายสิระกล่าว</p>
      <p>ส่วนกรณีนายไพบูลย์ นิติตะวัน เข้ามาเป็นกรรมาธิการในสัดส่วนรัฐบาล จะทำให้ได้เปรียบในการลงมติปลดพล.ต.อ.เสรีพิศุทธ์ ออกจากตำแหน่งประธานกรรมาธิการสัปดาห์หน้าหรือไม่นั้น นายสิระ ยืนยันว่า การที่พล.ต.อ.เสรีพิศุทธ์ได้ดำรงตำแหน่งประธานกรรมาธิการ จากมติของกรรมาธิการทั้ง 15 คน ส่วนการปลดออกจากตำแหน่งประธานกรรมการ ก็ขึ้นอยู่กับสมาชิกกรรมาธิการที่จะพิจารณาเหตุผลที่ตนเองนำเสนอ</p>
      <p>“ยืนยันว่า เรื่องต่างๆเหล่านี้ไม่ได้มีใบสั่ง สมาชิกกรรมาธิการทุกคณะทำหน้าที่ผู้แทนราษฎร ไม่ได้ทำหน้าที่ตัวแทนพรรคการเมือง พร้อมเปิดเผยว่า สัปดาห์หน้าจะลงไปตรวจสอบบ้านหลังหนึ่งริมแม่น้ำเจ้าพระยา จังหวัดพระนครศรีอยุธยา มีพื้นที่ยื่นล้ำลำน้ำ ทำผิดกฎหมายหรือไม่ ขอเชิญสื่อมวลชนร่วมไปทำข่าวด้วย”</p>
      <p>ด้านน.ส.ปารีณา ปฏิเสธที่จะตอบคำถามกรณีเจ้าหน้าที่ที่ดินจะลงพื้นที่รางวัดที่ดิน 1,700 ไร่ รุกที่ สปก. ที่จังหวัดราชบุรี โดยได้ยกมือไหว้ขอความเห็นใจ  โดยอ้างว่า ได้ทำ MOU กับสื่อแล้วว่า จะไม่ให้สัมภาษณ์เรื่องนี้</p>
      <p>ผู้สื่อข่าวรายงานว่าภายหลังการแถลงข่าวน.ส.ปารีณาได้นำเอกสารคำชี้แจงกรณีการให้สัมภาษณ์เรื่องปัญหาที่ดินสปก.มาแจกสื่อมวลชนโดยระบุว่าตนขออนุญาตไม่ให้สัมภาษณ์ถึงประเด็นเกี่ยวกับปัญหาที่ดินเนื่องจากที่ดินดังกล่าวอยู่ในกระบวนการการตรวจสอบของเจ้าหน้าที่ที่มีส่วนเกี่ยวข้อง และการตรวจสอบดังกล่าวสปก.ไม่จำเป็นต้องแจ้งให้ตนทราบว่ามีเจ้าหน้าที่เข้ามาในที่ดิน และตนยินดีให้ความช่วยเหลือเจ้าหน้าที่ทุกอย่างในการตรวจสอบ จึงขอแสดงความเห็นใจด้วย และขอแจ้งด้วยว่าขณะนี้่ตนไม่มีเฟซบุ๊กไม่มีเพจมาประมาณ 1 เดือนเศษแล้วเนื่องจาก เฟซปลิว จึงขอให้สื่อมวลชนไม่นำเฟสปลอมมานำเสนอข่าวต่างๆ</p>
    </article>
  </body>
</html>