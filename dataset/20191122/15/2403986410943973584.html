<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/sud_u_rosiyi_ne_priynyav_pozov_proti_putina_u_spravi_vidmivannya_groshey_n1238025"/>
    <meta property="og:site_name" content="24 Канал"/>
    <meta property="article:published_time" content="2019-11-22T15:37:00+00:00"/>
    <meta property="og:title" content="Суд у Росії не прийняв позов проти Путіна у справі відмивання грошей"/>
    <meta property="og:description" content="Співробітники заснованого головним ворогом Путіна та опозиціонером Олексієм Навальним &quot;Фонду боротьби з корупцією&quot; подали позов на президента Росії Володимира Путіна. Тверський суд Москви не прийняв документу."/>
  </head>
  <body>
    <article>
      <h1>Суд у Росії не прийняв позов проти Путіна у справі відмивання грошей</h1>
      <address><time datetime="2019-11-22T15:37:00+00:00">22 Nov 2019, 15:37</time> by <a rel="author" href="https://24tv.ua/anastasiya_zazulyak_tag6630/" target="_blank">Анастасія Зазуляк</a></address>
      <p>
        <b>Співробітники заснованого головним ворогом Путіна та опозиціонером Олексієм Навальним "Фонду боротьби з корупцією" подали позов на президента Росії Володимира Путіна. Тверський суд Москви не прийняв документу.</b>
      </p>
      <p>Речниця суду Ольга Бондарєва пояснила, що згідно з конституцією РФ, вимоги до президента Росії не приймаються в межах адміністративного судочинства, пише "<a href="https://www.radiosvoboda.org/a/news-sud-pozov-navalny-putin/30286565.html">Радіо Свобода</a>".</p>
      <blockquote>Зверніть увагу: <a href="https://24tv.ua/shho_putin_vimagatime_na_normandskomu_samiti_prognoz_eksperta_n1235854">Що Путін вимагатиме на нормандському саміті: прогноз експерта</a></blockquote>
      <h3>Про яку справу проти Путіна йдеться?</h3>
      <p>Опозиціонер Навальний і співробітники "Фонду боротьби з корупцією" 21 листопада подали позов до Путіна через справу про відмивання грошей. Вони вимагають визнати незаконною бездіяльність глави держави. Активісти заявили, що Путін ніяк не реагує порушення конституційних прав співробітників ФБК.</p>
      <p>Навальний і його прихильники вважають президента РФ організатором кримінальної справи проти фонду.</p>
      <p>Президент нібито доручив слідчим органам порушити справу з помсти за антикорупційні розслідування ФБК і "з метою насильницького утримання влади".</p>
      <p><b>Хто такий Олексій Навальний?</b>Це російський політичний діяч, засновник Фонду боротьби з корупцією. Він є одним з лідерів російської опозиції. Навального регулярно затримують та саджають у спецприймальники за участь у несанкціонованих мітингах. Востаннє його <a href="https://24tv.ua/u_moskvi_vlashtuvali_masshtabniy_reyd_proti_opozitsiyi_n1183984">затримали</a> на 30 діб за участь в акції протесту "За чесні вибори" 20 липня.<br/><br/>До речі, 28 липня головного російського опозиціонера Олексія <a href="https://24tv.ua/rosiyskogo_opozitsionera_navalnogo_z_za_rat_zabrala_shvidka_shho_z_nim_n1185092">Навального зі спецприймальника, де він перебував, забрала "швидка"</a>. На обличчі та шкірі політика можна було спостерігати сильні набряки. Ворог Путіна підозрює, що до справи може бути причетна російська влада.</p>
      <p>Зауважимо, що у вересні та жовтні цього року російська поліція провела<a href="https://24tv.ua/u_mistah_rosiyi_vlashtuvali_masshtabni_obshuki_v_shtabah_navalnogo_shho_vidomo_n1204277"> масові обшуки в штабах Навального</a> в регіонах у справі про відмивання грошей у ФБК.</p>
      <blockquote>Це цікаво: <a href="https://24tv.ua/masovi_mitingi_u_rosiyi_yak_reaguye_putin_n1185650">Масові мітинги у Росії: як реагує Путін</a></blockquote>
      <p>За версією слідства, співробітники ФБК незаконно отримали 75 мільйонів рублів, після чого нібито перевели ці гроші на рахунки фонду. Підозрюваних у справі поки немає.</p>
      <blockquote><b>Цікаво.</b> Цього року до Путіна було подано 28 позовів, суд всім відмовив. Так само судді відмовили у всіх 24 позовах, поданих до президента Росії в 2018 році, і в 10 позовах, поданих у 2017 році.</blockquote>
    </article>
  </body>
</html>