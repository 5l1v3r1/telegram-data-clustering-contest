<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/do-znuschan-nad-vihovancyami-pritulku-svitanok-prichetni-schonaymenshe-troye-pravoohoronciv-zmi-330565_.html"/>
    <meta property="og:site_name" content="DT.ua"/>
    <meta property="article:published_time" content="2019-11-22T15:37:00+00:00"/>
    <meta property="og:title" content="Вихованки притулку &quot;Світанок&quot; розповіли про знущання над ними — ЗМІ"/>
    <meta property="og:description" content="За даними ЗМІ, до знущань причетні мінімум три правоохоронця."/>
  </head>
  <body>
    <article>
      <h1>Вихованки притулку "Світанок" розповіли про знущання над ними — ЗМІ</h1>
      <h2>За даними ЗМІ, до знущань причетні мінімум три правоохоронця.</h2>
      <address>
        <time datetime="2019-11-22T15:37:00+00:00">22 Nov 2019, 15:37</time>
      </address>
      <p>До знущань над дітьми в<b> <a href="https://dt.ua/UKRAINE/prokuratura-perevirit-informaciyu-pro-znuschannya-nad-ditmi-v-odeskomu-pritulku-svitanok-328247_.html">центрі соціально-психологічної реабілітації "Світанок" </a></b>причетні щонайменше три правоохоронці, які працювали в ювенальній превенції, передає "<a href="https://www.slidstvo.info/investigations/zhorstokyj-svitanok-yak-politsejski-znushhalysya-nad-ditmy-z-odeskogo-prytulku/?fbclid=IwAR1qV_7gv27S0lqkh3H16Z8QqZjvDnLUWyDfqHChukuddVLpsFImikfdlaI">Слідство.Інфо</a>". Правоохоронці вже оголосили одну підозру в катуванні дітей через події, які відбуваються у "Світанку".</p>
      <p>Так, минулого літа з одеського притулку втекли дівчата Олена та Аня. Вони розповіли, що покинули "Світанок" через жорстоке ставлення з боку вихователів та працівників закладу. Вони зупинилися у знайомих в сусідньому Приморську, але випадково викрили своє місцеперебування, коли одна з дівчат зайшла на свою сторінку у соцмережі. Через кілька днів після цього до дівчат приїхали правоохоронці та забрали їх до Хмельницького райвідділу одеської поліції.</p>
      <p>За словами  дівчат, їх змушували написати заяви про втечу із притулку, а також зізнатися у злочині, який Олена та Аня не вчиняли. Дівчата відмовилися це робити, після чого до них застосували силу. Олена розповіла, що одного із тих, хто бив дітей звати Андрій Георгійович Крецул. Він інспектор. ювенальної превенції Хмельницького відділу поліції </p>
      <p>"Андрій Георгійович завів мене в окремий кабінет, схопив за волосся і назвав повією. Потім він мене жбурнув на підлогу, вдарив ногою по ребрах, а далі взяв за голову і вдарив об шафу", — зазначила Олена.</p>
      <p>Аня розповіла, що у той же час у сусідньому кабінеті над нею знущався поліцейський, якого дівчата називають Володимиром Володимировичем.</p>
      <p>"Коли Андрій Георгієвич пішов до Олени, то Володимир Володимирович на камеру взяв мене за волосся і змушував говорити, що я повія, що я постійно десь вештаюся і таке інше. На той момент мені було 13 років. Потім він мене вдарив і жбурнув об стіл", - розповіла Аня.</p>
      <p>Дівчата повідомили, що у "Світанку" Володимир Володимирович систематично проводив з ними "виховні роботи", під час яких він не лише говори в із дітьми, але й бив їх. За словами Ані, до притулку він приїжджав сім-вісім разів.</p>
      <p>Дівчата не знають його прізвище, але на фото вони упізнали одеського поліцейського, якого звати Володимир Володимирович Жарчук. Чоловік працює в ювенальній превенції, а до його обов'язків входить розшук зниклих дітей. Імовірно, цей чоловік також причетний до знущань.  Сам Жарчук відмовився спілкуватися з журналістами, натомість він кинув слухавку.</p>
      <p>Окрім того, дівчата згадали правоохоронця на ім'я Вахтанг. В одеській поліції є лише одна людина із таким ім'ям – Вахтанг Трапаїдзе. На момент втечі Олени та Ані зі "Світанку" він працював у ювенальній превенції Хмельницького райвідділу. За словами дітей, Трапаїдзе спостерігав над знущаннями, але нічого не робив.</p>
      <p>Зазначимо, що діти зі "Світанку" намагалися втікати неодноразово. Зокрема цієї осені з притулку втекли Мирослава, Лера та Віка. Діти кілька днів переховувалися, однак правоохоронці їх знайшли і привезли у той самий Хмельницький райвідділ. За словами дівчат їх також бив Андрій Крецул.</p>
      <p>"Він побив мене, Леру і Віку. Мене він бив найбільше, тому що я з ним тільки познайомилася. Мовляв, я обласна і створюю йому більше проблем. У підсумку: він взяв мене за волосся, потягнув мене до ніг і каже: "Облизуй мені ноги", – розповіла Мирослава, якій 14 років. </p>
      <p>Мати Лери після "виховних заходів" виявила на тілі доньки синці. Жінка написала заяву на Крецула в тому ж таки Хмельницькому відділі поліції. Однак, вона не отримала ніякої відповіді. А пізніше виявилося, що Леру без відома матері змусили написати відмову від звинувачень. Повторно жінка подала заяву до Головного управління поліції Одеської області.</p>
      <p>Через події у "Світанку" затримали одного із охоронців приватної охоронної фірми "Центр", яка співпрацювала з притулком. Діти розповіли, що співробітники фірми також знущалися над ними. Чоловіку оголосили підозру в катуванні дітей. Окрім того, слідчі Держбюро розслідувань перевіряють можливу причетність поліцейських до знущання над дітьми.</p>
      <p>Андрія Крецула після службового розслідування звільнили. Однак, він заявив, нічого не знає про причетність Володимира Жарчука та Вахтанга Трапаїдзе до подій у "Світанку".</p>
      <p>Раніше про знущання над дітьми у "Світанку" вже повідомляла волонтерка і колишня співробітниця поліції Зоя Мельник. За її словами, співробітники центру систематично піддають дітей психологічному та фізичному насильству, в тому числі, вдаючись до послуг охоронної фірми "Центр". Зокрема, Мельник описала випадок, коли охоронці публічно принижували, били, били електрошокером, обливали холодною водою і змушували жувати використаний презерватив підлітків, яких застали за заняттям сексом. </p>
      <p>Через знущання над дітьми  відкрили провадження за 1 ч. ст. 137 (неналежне виконання обов'язків щодо охорони життя та здоров'я дітей), ч. 3 ст. 152 (зґвалтування неповнолітньої особи), ч. 2 ст. 365 (перевищення влади) Кримінального кодексу.</p>
      <p>Детальніше про проблеми функціонування ЦСПРД читайте в інтерв'ю заступника міністра соцполітики Олега Коваля Аллі Котляр<a href="https://dt.ua/interview/oleg-koval-nemaye-bazhannya-remontuvati-problemni-miscya-mi-hochemo-pobuduvati-schos-nove-327366_.html"> <b>"Немає бажання ремонтувати проблемні місця. Ми хочемо побудувати щось нове"</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovLzF0di5jb20udWEvcHJvZ3JhbXMvc2xpZHN0dm9faW5mbw==">Слідство.інфо</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>