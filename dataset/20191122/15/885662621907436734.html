<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/aytokinito/125825/i-minysi-tis-gm-stin-fca-dimioyrgei-ta-prota-problimata"/>
    <meta property="og:site_name" content="Insider"/>
    <meta property="article:published_time" content="2019-11-22T15:09:00+00:00"/>
    <meta property="og:title" content="Κλυδωνισμοί στη συνεργασία FCA και PSA"/>
    <meta property="og:description" content="Η FCA βρήκε στη γαλλική PSA τη σύμμαχο που αναζητούσε, αλλά η GM με τη μήνυση που υπέβαλλε στην πρώτη των δύο εταίρων, μπορεί να τα τινάξει όλα στον αέρα."/>
  </head>
  <body>
    <article>
      <h1>Κλυδωνισμοί στη συνεργασία FCA και PSA</h1>
      <h2>Η FCA βρήκε στη γαλλική PSA τη σύμμαχο που αναζητούσε, αλλά η GM με τη μήνυση που υπέβαλλε στην πρώτη των δύο εταίρων, μπορεί να τα τινάξει όλα στον αέρα.</h2>
      <address>
        <time datetime="2019-11-22T15:09:00+00:00">22 Nov 2019, 15:09</time>
      </address>
      <p>Τα απόνερα <a href="https://www.insider.gr/aytokinito/diethni/125702/i-general-motors-minyei-ti-fiat-chrysler">της μήνυσης της General Motors (GM)</a> στον όμιλο Fiat Chrysler Automobiles (FCA) στις ΗΠΑ, σχετικά με αθέμιτες πρακτικές επηρεασμού συνδικαλιστών στις ενώσεις εργαζομένων στο χώρο του αυτοκινήτου, πιθανότατα θα έχουν σημαντικές αρνητικές επιπτώσεις στη σχεδιαζόμενη συνεργασία της PSA με την FCA.</p>
      <p>Η PSA μπορεί να χρησιμοποιήσει την αγωγή για να διαπραγματευτεί εκ νέου το κόστος της συμφωνίας, απαιτώντας ίσως μεγαλύτερο μερίδιο από το 50% που έχει αρχικά συμφωνηθεί, σύμφωνα με τον αναλυτή της Commerzbank Ντέμιαν Φλάουερς.</p>
      <p>Ένα ακόμα ρίσκο που προκύπτει είναι ότι ο πρόεδρος των ΗΠΑ Ντόναλντ Τραμπ αποκτά πλέον «πάτημα» για να επέμβει στη συγχώνευση, καθώς έχει ενοχληθεί από το γεγονός ότι ένας από τους εταίρους της συνεργασίας PSA – FCA είναι και η κινεζική Dongfeng. Ο οικονομικός σύμβουλος των ΗΠΑ Λάρι Κάντλου έχει ήδη προειδοποιήσει ότι η διοίκηση Τραμπ σκοπεύει να υψώσει προσχώματα στη σχεδιαζόμενη συνεργασία.</p>
      <p>Για το όλο ζήτημα, ο πρόεδρος της FCA Τζον Έλκαν ανάφερε ότι η συμφωνία θα προχωρήσει κανονικά και θα υπογραφεί έως το τέλος του έτους. Ωστόσο, η διοίκηση της PSA αρνήθηκε να κάνει οποιοδήποτε σχόλιο, στοιχείο που δείχνει ότι περιμένει να ζυγίσει καλύτερα τις εξελίξεις, κερδίζοντας χρόνο.</p>
      <p>Η μόνη παράμετρος που συνηγορεί υπέρ της συνεργασίας αυτή τη στιγμή είναι το γεγονός ότι η δίκη GM-FCA θα μπορούσε να διαρκέσει χρόνια και, σε περίπτωση διευθέτησης, τα ποσά που θα καταβληθούν να είναι σημαντικά χαμηλότερα από τα αρχικά ζητούμενα 6-15 δις δολάρια, σύμφωνα με αμερικανούς αναλυτές.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/aytokinito/125749/i-fiat-prosferei-ekptoseis-kai-atoka-hrimatodotika-programmata"/>
        <a href="https://www.insider.gr/diethni/aytokinito/125733/cyber-truck-ayta-einai-ta-5-pragmata-poy-xeroyme-gia-fortigo-tis-tesla"/>
        <a href="https://www.insider.gr/aytokinito/diethni/125702/i-general-motors-minyei-ti-fiat-chrysler"/>
      </related>
    </article>
  </body>
</html>