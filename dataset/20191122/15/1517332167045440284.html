<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/seicentododici-pedoni-investiti-e-uccisi-nel-2018-morti-in-aumento-colpa-degli-smartphone/"/>
    <meta property="og:site_name" content="fanpage.it"/>
    <meta property="article:published_time" content="2019-11-22T15:52:28+00:00"/>
    <meta property="og:title" content="Seicentododici pedoni investiti e uccisi nel 2018: morti in aumento, colpa degli smartphone"/>
    <meta property="og:description" content="Nel 2018 seicentododici persone sono state investite e uccise da un'auto. Secondo Giordano Biserni, presidente dell'Asaps, la colpa è soprattutto della distrazione degli automobilisti, troppo spesso alle prese con chat e smartphone mentre sono al volante."/>
  </head>
  <body>
    <article>
      <h1>Seicentododici pedoni investiti e uccisi nel 2018: morti in aumento, colpa degli smartphone</h1>
      <h2>Nel 2018 seicentododici persone sono state investite e uccise da un’auto. Secondo Giordano Biserni, presidente dell’Asaps, la colpa è soprattutto della distrazione degli automobilisti, troppo spesso alle prese con chat e smartphone mentre sono al volante.</h2>
      <address><time datetime="2019-11-22T15:52:28+00:00">22 Nov 2019, 15:52</time> by <a rel="author" href="https://www.fanpage.it/author/davide-falcioni/" target="_blank">Davide Falcioni</a></address>
      <p>Quasi due pedoni al giorno sono stati uccisi nel 2018 sulle strade italiane. Un numero impressionante che, come se non bastasse, è in crescita rispetto al 2017. A rivelarlo un rapporto dell'Istat, secondo cui ogni anno circa 21mila persone vengono investite da auto, camion e altri mezzi a motore. <b>Nel 2018 le vittime sono state 612.</b></p>
      <p><b>Giordano Biserni, presidente dell'Asaps, l'associazione che da vent'anni si occupa di sicurezza sulle strade,</b> ha commentato: "Di tutte le vittime della strada, una su 5 nel 2018 era un pedone. Perché accade? Perché siamo un Paese in cui manca il rispetto delle regole e dei passanti, visti come un nemico che fa rallentare il percorso. Qui non ci sono abbastanza vigilanza e controlli e troppi stanno al cellulare. Forse l'unica idea sarebbe mettere una sorta di autovelox ai passaggi pedonali che fotografi e multi chi non rispetta il codice". Biserni ha fatto notare come, secondo i dati Istat, i morti sulle strisce pedonali siano passati dal 15 al 18% delle vittime nazionali della strada. E nel Lazio le cose vanno anche peggio: erano il 16,8% del totale, ora sono il 26,3%: una vittima su quattro.</p>
      <p>Oltre alla velocità la causa principale della strage è soprattutto la distrazione che porta a rallentare troppo tardi, a perdere metri preziosi, spesso anche a uccidere. "La prima causa degli incidenti ora è il telefonino. Con i vigili in motocicletta in borghese facciamo una quarantina di multe al giorno a Milano ad automobilisti col cellulare in mano", spiega Davide Vincini, vigile in servizio da 33 anni nel capoluogo lombardo, dove ogni anno le multe totali sono sui 3 milioni, ma quelle per i passaggi pedonali non rispettati solo qualche centinaio.</p>
    </article>
  </body>
</html>