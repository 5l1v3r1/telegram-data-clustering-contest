<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/ne-e-ksno-za-postavyane-na-protivogripna-vaksina"/>
    <meta property="og:site_name" content="Новини БНТ"/>
    <meta property="article:published_time" content="2019-11-22T15:52:45+00:00"/>
    <meta property="og:title" content="Все още не е късно за поставяне на противогрипна ваксина"/>
    <meta property="og:description" content="Няма регистриран случай на грип в България, съобщи директорът на Националния център по заразни и паразитни болести. Тази зима се очаква да ни атакуват..."/>
  </head>
  <body>
    <article>
      <h1>Все още не е късно за поставяне на противогрипна ваксина</h1>
      <address><time datetime="2019-11-22T15:52:45+00:00">22 Nov 2019, 15:52</time> by <a rel="author">Альоша Шаламанов, Даниела Василева</a></address>
      <p>
        <b>Няма регистриран случай на грип в България, съобщи директорът на Националния център по заразни и паразитни болести. Тази зима се очаква да ни атакуват 4 щама. За първи път за около 10% от хората над 65 години са осигурени безплатни ваксини срещу грип. В Русе обаче доставените дози са наполовина от заявените от личните лекари.</b>
      </p>
      <figure>
        <video src="https://nws2.bnt.bg/p/p/s/psn221119-18-vaksini-x264-725667.mp4"/>
      </figure>
      <p>От няколко години Иван Матеев всяка есен си купува противогрипна ваксина.</p>
      <blockquote>Иван Мартеев - пациент: Бях готов да си купя, но личният лекар ми каза да не бързам да купувам, ще получим. Аз съм с диабет и каза: ще бъде с предимство.</blockquote>
      <p>Иван е сред първите пациенти, които доктор Джиниев имунизира. В листата му са записани около 1800 души над 65 години, а ваксините, които е получил са 90.</p>
      <blockquote>доц. Ангел Кунчев - главен държавен здравен инспектор: Тези ситуации в момента се сблъскваме там където не толкова личният лекар е бил активен, а пациентите активно са търсили ваксината. И едва сега правят заявки общопрактикуващите лекари при недостиг на ваксина.</blockquote>
      <p>Пред кабинета на доктор Джиниев срещаме жена, която се притеснява, че може да остане без безплатна ваксина.</p>
      <blockquote>Венка Маринова: И аз бързам да дойда в първия ден, дето се казва, да не изтърва това положение.</blockquote>
      <blockquote>д-р Айдън Джиниев - общопрактикуващ лекар: Ще се постараем да обхванем възможно най-рисковите пациенти. Такива с тежки хронични заболявания, защото реално при тях едно заболяване от грип може да бъде фатално.</blockquote>
      <p>Имало и случаи, в които заявените ваксини са повече от желаещите да ги използват. Те ще бъдат преразпределени към местата с недостиг.</p>
      <blockquote>доц. Ангел Кунчев - главен държавен здравен инспектор: За да може да задоволим колкото се може повече хора. Това беше и идеята - първата година какъв е интересът, а той се оказа голям, за да имаме основание да искаме осигуряването на значително по-голямо количество догодина.</blockquote>
      <p>Предвижда се през следващите 3 години програмата за безплатни имунизации срещу грип да обхване 25% от хората над 65 години.</p>
    </article>
  </body>
</html>