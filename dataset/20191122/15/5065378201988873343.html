<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/story/1031713/tragodia-entopistike-nekros-o-agnooymenos-psaras"/>
    <meta property="og:site_name" content="Newsbomb"/>
    <meta property="article:published_time" content="2019-11-22T15:52:46+00:00"/>
    <meta property="og:title" content="Τραγωδία: Εντοπίστηκε νεκρός ο αγνοούμενος ψαράς"/>
    <meta property="og:description" content="Στην παραλία των Γιάλτρων έβγαλαν τα κύματα το άψυχο σώμα του…"/>
  </head>
  <body>
    <article>
      <h1>Τραγωδία: Εντοπίστηκε νεκρός ο αγνοούμενος ψαράς</h1>
      <h2>Στην παραλία των Γιάλτρων έβγαλαν τα κύματα το άψυχο σώμα του…</h2>
      <address><time datetime="2019-11-22T15:52:46+00:00">22 Nov 2019, 15:52</time> by <a rel="author">Newsroom</a></address>
      <p>Επιβεβαιώθηκε το <a href="https://www.newsbomb.gr/ellada/story/1031391/oloi-mazi-gia-ton-niko-megali-kinitopoiisi-gia-ton-20xrono-to-minyma-tis-oikogeneias">τραγικό σενάριο για την τύχη του <b>75χρονου ψαρά από την Αταλάντη,</b> που χάθηκε το απόγευμα του Σαββάτου (16/11)</a> όταν πήγε με το σκάφος του να ρίξει παραγάδι σε κοντινή απόσταση από το λιμάνι της Σκάλας.</p>
      <p>Το μεσημέρι της Παρασκευής (22/11) λίγο πριν τις 13:30’ <b>βρέθηκε στην παραλία των Γιάλτρων στη Βόρεια Εύβοια,</b> από στελέχη του Λιμεναρχείου Αιδηψού, η σορός ενός άνδρα που αναγνωρίστηκε τελικά ότι ανήκει στον άτυχο ψαρά.</p>
      <p>Την ταυτοποίηση έκαναν οι δικοί του άνθρωποι που ανέλαβαν τη δύσκολη αποστολή να αναγνωρίσουν το άψυχο σώμα του. Αν και το σκάφος του 75χρονου με το όνομα “ΠΟΣΕΙΔΩΝ”, εντοπίστηκε μεταξύ Λιβανατών και Σκάλας (μαζί με τα σύνεργά του), το σώμα του παρασύρθηκε από τα θαλάσσια ρεύματα και ξεβράστηκε απέναντι, στη «μύτη» της Εύβοιας όπου βρίσκεται η συγκεκριμένη παραλία.</p>
      <p>Ήδη παραγγέλθηκε από το Λιμεναρχείο Αιδηψού η <b>διενέργεια νεκροψίας – νεκροτομής για τα ακριβή αίτια του θανάτου,</b> καθώς κανείς δεν μπορεί να είναι σίγουρος αν αυτός προήλθε από τυχαία πτώση στη θάλασσα ή από κάποιο παθολογικό αίτιο πριν την πτώση του στο νερό και θα σχηματιστεί σχετική δικογραφία.</p>
      <p>Στο τριήμερο των ερευνών που προηγήθηκε, διενεργήθηκαν εκτεταμένες έρευνες από σκάφη και περιπολικά κατά μήκος όλου του Βόρειου Ευβοϊκού ενώ υπήρξε και υποστήριξη από εναέρια μέσα και συγκεκριμένα από ελικόπτερα Super Puma του Πολεμικού Ναυτικού.</p>
      <p>Πηγή: <a href="http://www.lamiareport.gr/index.php/topika/item/140794-atalanti-tragikos-epilogos-gia-ton-agnooymeno-psara">LamiaReport</a></p>
      <p>Διαβάστε επίσης:</p>
      <p>
        <a href="https://www.newsbomb.gr/ellada/story/1031666/prosoxi-ti-synevi-me-ayta-ta-epidomata">Προσοχή: Τι συνέβη με αυτά τα επιδόματα</a>
      </p>
      <related>
        <a href="https://www.newsbomb.gr/bombplus/fun/story/1031666/prosoxi-ti-synevi-me-ayta-ta-epidomata"/>
        <a href="https://www.newsbomb.gr/kairos/story/1031641/kairos-prosoxi-apo-tin-kyriaki-h-enimerosi-toy-saki-arnaoytogloy-gia-ti-nea-kakokairia-video"/>
        <a href="https://www.newsbomb.gr/ellada/paideia/story/1031423/prosoxi-kleista-sxoleia-simera-22-11-logo-kakokairias-deite-tis-perioxes"/>
      </related>
    </article>
  </body>
</html>