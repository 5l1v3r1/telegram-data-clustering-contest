<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/gadgets/apple-gubi-pri-vseki-remont-na-iphone.html"/>
    <meta property="og:site_name" content="Money.bg"/>
    <meta property="article:published_time" content="2019-11-22T15:51:51+00:00"/>
    <meta property="og:title" content="Apple губи при всеки ремонт на iPhone"/>
    <meta property="og:description" content="От 2009 година насам ремонтните дейности излизали по-скъпо от търсената за услугата цена"/>
  </head>
  <body>
    <article>
      <h1>Apple губи при всеки ремонт на iPhone</h1>
      <address>
        <time datetime="2019-11-22T15:51:51+00:00">22 Nov 2019, 15:51</time>
      </address>
      <p>Apple губи повече пари, отколкото печели при ремонт на клиентски устройства като iPhone и Macbook, съобщиха от технологичния гигант.</p>
      <p>В отговор на въпроси на американски политици, разследващи антиконкурентните практики, Apple отговори, че от 2009 година насам е на загуба, когато става въпрос за ремонтни услуги. Компанията обикновено таксува повече от нелицензирани сервизи за ремонт, пише BBC.</p>
      <p>Технологичният гигант обаче също така заяви, че клиентите са свободни да ремонтират устройствата си, където поискат.</p>
      <p>През септември на Apple беше изпратен списък с въпроси от съдебните органи в САЩ, които разследват конкуренцията на цифровите пазари. В отговор на въпрос колко печели компанията от ремонтни услуги, Apple отговори: "За всяка година от 2009 година насам разходите за предоставяне на ремонтни услуги надвишават приходите, генерирани от ремонти."</p>
      <p>В момента компанията взима по 326,44 паунда за замяна на екрана на новия си iPhone 11 Pro Max и 596,44 паунда за други ремонти на устройството, ако то е извън гаранция и клиентът не е закупил защитния план AppleCare+. За смяна на дисплея на извънгаранционен iPhone 8 компанията таксува клиентите си 152,44 паунда.</p>
      <p>Цените в неофициалните сервизи за ремонт се различават, но обикновено са значително по-евтини от официалния ремонт. Справка на <b>money.bg</b> в нелицензиран сервиз в България показа, че смяна на счупен дисплей на извънгаранционен iPhone 8 например може да струва между 70 и 400 лева, в зависимост от това дали дисплеят е оригинален и дали е нов. Във Великобритания се намират търговци на дребно, които заменят дисплей на същия модел за между 50 и 80 паунда.</p>
      <p>В същото време от независими уебсайтове, предлагащи ремонти на мобилни устройства, заявяват, че всъщност заявеното от Apple няма как да се провери и всъщност подмяната на дисплей може да струва по-малко.</p>
      <p>"Като знаем колко плащаме за части и общите разходи за труд на ремонтната индустрия, изглежда невероятно, че те не печелят пари от ремонтни услуги", казва за BBC работещ в сферата специалист.</p>
      <p>Apple: "Ремонтите, извършени от необучени техници, може да не спазват правилните процедури за безопасност и ремонт и могат да доведат до неправилно функциониране, проблеми с качеството на продукта или да бъдат небезопасни."</p>
      <p>На въпрос дали технологичният гигант е предприел някакви действия, за да направи избора на неоторизирани сервизи по-малък, от Apple пишат, че не са предприемали никакви действия в такава посока спрямо потребителите си.</p>
    </article>
  </body>
</html>