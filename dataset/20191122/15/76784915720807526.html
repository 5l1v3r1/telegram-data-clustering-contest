<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/kultur/2019/11/22/konrad_gyorgy_archivum_berlin/"/>
    <meta property="og:site_name" content="Index.hu"/>
    <meta property="article:published_time" content="2019-11-22T15:22:00+00:00"/>
    <meta property="og:title" content="Konrád György archívum nyílik Berlinben"/>
    <meta property="og:description" content="Az archívum az író műveivel és kézirataival a berlini Művészeti Akadémián nyílik meg, aminek Konrád György az elnöke is volt."/>
  </head>
  <body>
    <article>
      <h1>Konrád György archívum nyílik Berlinben</h1>
      <address><time datetime="2019-11-22T15:22:00+00:00">22 Nov 2019, 15:22</time> by <a rel="author" href="https://index.hu/szerzo/molnar_reka" target="_blank">Molnár Réka</a></address>
      <p>Hétfőn nyílik meg Konrád György műveinek és kéziratainak archívuma Berlinben. A berlini Művészeti Akadémián este 8 órakor nyitja meg a Konrád György Archívumot a német kulturális és médiaügyi miniszter.</p>
      <p>A helyszínválasztás oka, hogy az <a href="https://index.hu/kultur/2019/09/13/meghalt_konrad_gyorgy/">idén elhunyt</a> Konrád György volt korábban az akadémia elnöke. A Kossuth- és Herder-díjas író, esszéista és szociológus 87 évesen hunyt el, súlyos betegség után. Az író a magyar próza világszerte legismertebb alakja volt, művei egyebek mellett angol, cseh, dán, finn, francia, héber, holland, német, norvég, olasz, orosz, spanyol és szerb nyelven jelentek meg.</p>
      <related>
        <h4>Kapcsolódó</h4>
        <a href="https://index.hu/kultur/2019/09/13/meghalt_konrad_gyorgy/"/>
      </related>
      <p>A szellem autonómiája - Egy este Konrád Györgyért elnevezésű megnyitón művei és irodalmi jelentősége mellett társadalmi elkötelezettségére és 1956-os magyar felkelésben játszott szerepére is hangsúlyt fektetnek. Konrád György politikai kompromisszummentessége miatt Közép-Európa egyik legfontosabb ellenzékijévé vált, holokauszttúlélőként pedig gyakran tiltakozott az ellenzék üldözése ellen is. Ahogy azt a politikáról élete vége felé mondta:</p>
      <blockquote> A politika nem a munkám, csak belekotnyeleskedem. [...] Mindig rossz kormányok alatt éltem. Vagy eleve rosszak voltak, vagy gyengék, bizonytalanok és kapkodóak. Én nem szerettem sem a nácizmust, sem a kommunizmust, mindkettőről azt gondoltam, hogy gyorslift bizonyos embereknek felfelé.</blockquote>
      <p>Az író maga adta át néhány hónappal halála előtt irodalmi hagyatékát a berlini Művészeti Akadémiának, az archívumot ezekből állították össze.</p>
    </article>
  </body>
</html>