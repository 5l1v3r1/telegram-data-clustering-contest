<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/bahmatyuk-v-blic-interv-yu-pro-peresliduvannya-z-boku-nabu-novini-ukrajini-50055138.html"/>
    <meta property="og:site_name" content="НВ"/>
    <meta property="article:published_time" content="2019-11-22T15:30:00+00:00"/>
    <meta property="og:title" content="Всім почав керувати пан Богдан, дає пряму вказівку — Олег Бахматюк про справу НАБУ проти нього"/>
    <meta property="og:description" content="У бліц-інтерв'ю НВ Бізнес колишній власник VAB Банку Олег Бахматюк розповів, з чим може бути пов’язане його кримінальне переслідування з боку НАБУ"/>
  </head>
  <body>
    <article>
      <h1>Всім почав керувати пан Богдан, дає пряму вказівку — Олег Бахматюк про справу НАБУ проти нього</h1>
      <h2>У бліц-інтерв'ю НВ Бізнес колишній власник VAB Банку Олег Бахматюк розповів, з чим може бути пов’язане його кримінальне переслідування з боку НАБУ</h2>
      <address><time datetime="2019-11-22T15:30:00+00:00">22 Nov 2019, 15:30</time> by <a rel="author">Петро Шевченко</a></address>
      <p>
        <i>Сьогодні Міністерство внутрішніх справ України за заявою НАБУ <a href="https://nv.ua/ukr/biz/economics/olega-bahmatyuka-ogolosili-v-rozshuk-u-spravi-vab-banku-novini-ukrajini-50055118.html">внесло</a> екс-власника VAB Банку Олега Бахматюка до переліку осіб, які переховуються від влади.</i>
      </p>
      <p>
        <i>11 листопада в НАБУ повідомили, що затримали сім осіб за підозрою в заволодінні 1,2 млрд грн стабілізаційного кредиту, наданого Національним банком України (НБУ) в жовтні 2014 року VAB Банку.</i>
      </p>
      <p>
        <i>За даними Бюро, Нацбанк видав стабкредит, хоча VAB Банк не подав усіх необхідних для цього документів. При цьому вартість нерухомості, під заставу якої видавався кредит, була завищена майже в 25 разів шляхом складання підроблених звітів про оцінку. Вже 21 листопада 2014 р. Нацбанк визнав VAB Банк неплатоспроможним і ввів тимчасову адміністрацію.</i>
      </p>
      <p>
        <i>12 листопада цього року в Бюро поінформували, що про підозру повідомили вісьмом особам. Серед них був і чинний голова правління Райффайзен Банк Аваль Олександр Пісарук, який п’ять років тому був першим заступником голови правління НБУ.</i>
      </p>
      <p>
        <i>Пісарука відпустили 15 листопада під заставу в 5 млн грн.</i>
      </p>
      <p>Читайте також:<br/><a href="https://nv.ua/ukr/biz/finance/investori-biznesmeni-predstavniki-nbu-pro-kriminalne-peresliduvannya-pisaruka-novini-ukrajini-50053611.html">&amp;nbspДавайте почекаємо ще 28 років. Що каже бізнес про кримінальне переслідування Олександра Писарука</a></p>
      <p>
        <i>У прес-службі <a href="http://www.ulf.com.ua/ru/press-centre/press-releases/22111901/">компанії Укрлендфармінг, якою володіє Бахматюк, заявили</a>, що НАБУ допустив грубі процесуальні порушення в справі VAB Банку, на які директор НАБУ Артем Ситник пішов через корупційний скандал, пов’язаний з ним самим. За їхніми даними сьогодні повинен був відбутися суд, в якому мала розглядатися апеляція у справі про відпочинок Ситника за чужий рахунок. А ключовим свідком виступає Микола Надейко — радник сестри Олега Бахматюка.</i>
      </p>
      <p>
        <i>Екс-власник </i>
        <i>VAB Банку Олег Бахматюк знаходиться за кордоном. Сьогодні ж</i>
        <i>урналіст НВ Бізнес зв’язався з бізнесменом, щоб почути його особисту позицію у цій справі.</i>
      </p>
      <p>
        <b>— Чому ви зараз не в Україні?</b>
      </p>
      <p>— Я не знаходжуся в Україні, тому що мене застала сама підозра якраз, коли я шукав закінчення діалогу з Фондом гарантування вкладів щодо пропозицій по вісьмом мільярдам гривень. Офіційно направив Фонду гарантування вкладів фізосіб пропозицію про поетапне погашення цієї суми по 1 млрд грн в рік з внесенням 500 млн грн гарантійного внеску.</p>
      <p>Я був у Катарі, Саудівській Аравії, в Еміратах і в Женеві, в офісах крупного покупця зернових, який мав би виступити гарантом за цією угодою. Мене застала сама підозра в дорозі в неділю, в понеділок я якраз думав повертатися додому. Я думаю, вони спеціально розуміли, що ситуація закінчується, Ситник і всі інші учасники процесу.</p>
      <p>Тому я почав працювати з нашими міжнародними юристами, пробували достукатися до якогось діалогу. Бачимо, зараз наступний крок, який такий же, ми вважаємо, нерозумний і непотрібний. Це піар-хід, тому що повістка не вручена, підозра не вручена, а треба зараз кричати, що Бахматюк у розшуку, щоби створювати додаткову проблему. Видно, така мета стоїть — будемо далі доводити ситуацію до піку.</p>
      <p>
        <b>— З чим же ця справа, на вашу думку, пов’язана?</b>
      </p>
      <p>— Є різні мотиви. Перше — сьогодні був суд у Ситника щодо його корупції, де, ви знаєте, радник другої підозрюваної, моєї рідної сестри, дає свідчення, який був перенесений. Може, він мені таким чином привіт передає, Ситник, через своїх підлеглих, тому що це ж тільки постанова слідчого. А зараз суд має прийняти рішення і ми сподіваємося, суд буде об'єктивний у тому, що ми готові до співпраці, але мають бути захищені наші права, а не оцей піар. Знаєте, призначати винних — це не 1937-й рік, я не збираюся бути черговою ритуальною жертвою, принаймні те, що з мене зараз роблять; чи елемент відволікання уваги від основного судового процесу. Ми — єдині, хто дали конструктивну пропозицію з колишніх власників банку. Для чого це вбивати? Ви людина розумна, самі собі дайте відповідь: Бахматюк, Жеваго, давайте… Це відволікають…</p>
      <p>
        <b>— Все ж таки, чому саме зараз ця справа почала розглядатися, у вас є ще версії?</b>
      </p>
      <aside>Цим усім почав керувати пан Богдан, дає пряму вказівку</aside>
      <p>— Є декілька причин, які збіглися в бажанні людей. Перша причина — цим усім почав керувати пан Богдан, дає пряму вказівку. Ми бачили «зливи» по Трубі, ми бачимо як даються вказівки. Друга — це збіглося, тому що Рябошапці і Каську, який незаконно порушив справу, треба давати по одній жертві, «дракона надо кормить», правда? Дракона надо кормить і треба призначати винних.</p>
      <p>Я не знаю як вони з цим Писаруком вийдуть із ситуації. Виходить, що немає Писарука — нема Бахматюка. Виходить, що представник МВФ в Україні три роки — це відомий корупціонер. Не вийде Бахматюка залишити, а Писарука забрати, це дурниця. Бахматюк вступив у змову з Писаруком, якщо нема Писарука, то Бахматюк ні з ким у змову не вступав…</p>
      <p>
        <b>— У чому саме вас підозрюють?</b>
      </p>
      <p>— Підозрюють у повній дурниці: в тому, що я вступив у змову з Писаруком для того, щоби взяти мільярд двісті. Так ми взяли мільярд двісті та віддали їх людям. Це не мої слова, це слова Рожкової, яка, м’яко кажучи, мене не любить, правда?</p>
      <p>-<b> Мабуть.</b></p>
      <p>— Це слова Національного банку, який мене не любить. Ну то вони зараз самі не знають, як вийти з цієї ситуації, тому їм треба піар. А я думаю, що друге питання, так збіглося, випадково, скажу вам чесно, я не знаю, за що мені мститься Ситник, що людина, з якою я познайомився у нього в кабінеті у присутності Новака, який теж є моїм товаришем, його заступником, ця людина зараз дає всім свідчення проти Ситника. І вони вже вважають, що я маю до цього відношення… Нонсенс … Збіглися всі інтереси. Тому тут перш за все — відволікти увагу, показати, що ми тут боремося; друге — це показати роботу, такий показник справедливості. Нас п’ять років «мочили» силові структури, а тут ці вже добивають, причому я не розумію, для чого, чесно. Якщо нормальна людина хоче повернути ресурс і зберегти те, що діє…</p>
      <p>
        <b>— Ви погоджуєтесь з тими підозрами, що були висунуті Писаруку?</b>
      </p>
      <p>— Нам підозра не поступала — раз. Оце, що вони вивісили на стовпі, це як би вам сказали: «От іди, подивися, що там є». Є якесь процесуальне право, є якісь права людини, є якісь елементарні речі. Ми теж не хочемо бути зараз собакою для биття чи призначеним винним. Ми хочемо хоча би мати право на оборону, на презумпцію невинуватості, слухайте, ми живемо в цивілізованому світі. Я ж не кажу, щоб мені дати орден чи давати мені якісь надможливості. Дайте мені рівний доступ, так само як і всім іншим нормальним. Я абсолютно не боюся захищатися, це вони бояться, їм треба цей піар, постійно розпіарювати.</p>
      <p>
        <b>— Як ви надалі будете діяти, після того як вас оголосили у розшук?</b>
      </p>
      <aside>Ми готові відповідати за все, що ми зробили, я готовий особисто</aside>
      <p>— Зараз ми найняли міжнародних юристів, які вважають, що цей кейс повністю політичний, який повністю заангажований, який повністю порушує права людини, їм на це потрібен час. Ті люди, що зараз це роблять, вони будуть не завжди, знаєте, таке враження, що вони приходять на все життя. І мені так дивно навіть із того ж Каська, який ще вчора сам бігав із підозрами, розповідав про несправедливість. Ще й перший порушив прямо КПК і справу, яка була рішеннями судів і попередніми всіма слідчими органами скасована, підняв, зробив, доплюсував якісь там втоплені томи, які взагалі до цієї справи не мають ніякого стосунку. Це просто брехня, маніпуляція, так як із Писаруком. Там оці компанії, транзакції, які не мають стосунку до цього мільярда двісті, взяли змішали все докупи, доплюсували до Писарука і розкачали шуміху, щоби виправдати свою діяльність або бездіяльність. Ми готові відповідати за все, що ми зробили, я готовий особисто.</p>
      <p>Але якщо в мене є право рівного доступу до захисту, до публічності, до розуміння і не призначення винним, а хоча б якісь елементарні речі, які ми маємо. Він не мав права такі речі декларувати, він має піти до суду (детектив), правда?</p>
      <p>І потім має суд прийняти рішення, чи подавати в розшук Бахматюка. Він не має права публікувати ці речі, і вони далі порушують закон. Вони і є закон, розумієте, вони себе призначили вищими носіями істини. Вони не читали історію, чим це все закінчується, або ті, хто ними керує.</p>
    </article>
  </body>
</html>