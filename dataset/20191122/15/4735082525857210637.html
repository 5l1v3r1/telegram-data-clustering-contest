<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Sadownictwo/191129741-Stargard-Wyrok-w-zawieszeniu-za-wjechanie-w-tlum-ludzi.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-22T15:20:04+00:00"/>
    <meta property="og:title" content="Stargard: Wyrok w zawieszeniu za wjechanie w tłum ludzi"/>
    <meta property="og:description" content="Mężczyzna, który w ubiegłym roku wjechał w tłum ludzi w Stargardzie, usłyszał wyrok roku więzienia w zawieszeniu na cztery lata - informuje TVN24."/>
  </head>
  <body>
    <article>
      <h1>Stargard: Wyrok w zawieszeniu za wjechanie w tłum ludzi</h1>
      <address><time datetime="2019-11-22T15:20:04+00:00">22 Nov 2019, 15:20</time> by <a rel="author">zew</a></address>
      <p>
        <b>Mężczyzna, który w ubiegłym roku wjechał w tłum ludzi w Stargardzie, usłyszał wyrok roku więzienia w zawieszeniu na cztery lata - informuje TVN24.</b>
      </p>
      <p>18 sierpnia 2018 r. kierujący autem marki BMW Damian M. usiłował wykonać manewr wejścia w kontrolowany poślizg (drift) na rondzie na pl. Wolności w Stargardzie (woj. zachodniopomorskie).</p>
      <p>Mężczyzna stracił panowanie nad pojazdem. Auto uderzyło w krawężnik, a następnie wpadło na barierki, za którymi stał tłum ludzi. W wyniku zdarzenia osiem osób zostało poszkodowanych, w tym kilka ciężko. Kierującemu postawiono zarzut sprowadzenia katastrofy w ruchu lądowym, w związku z czym groziła mu kara do 10 lat pozbawienia wolności.</p>
      <p>Damian M. przyznał się do spowodowania wypadku, odmówił składania wyjaśnień. W areszcie spędził miesiąc, po wpłaceniu kaucji odpowiadał z wolnej stopy. Chciał dobrowolnie poddać się karze 11 miesięcy więzienia w zawieszeniu na trzy lata, na co nie zgodziła się prokuratura, która podkreślała, że oskarżony nie zachował ostrożności, nie dostosował prędkości do panujących warunków oraz celowo wyłączył w samochodzie system antypoślizgowy.</p>
      <p>Według świadków, feralnego dnia na pl. Wolności miały się odbywać nielegalne "zawody driftowe". Damian M. twierdził, że nie brał w nich udziału.</p>
      <p>Cytowany przez TVN24 świadek powiedział, że "auta krążyły", a ich kierowcy próbowali "wyczyniać jakieś dziwne sztuczki" - "latać bokiem, driftować". Według rozmówcy stacji, działo się to na oczach policji. Gdy ta odjechała, "wszystkim puściły wodze fantazji i to spowodowało, że jest wypadek" - powiedział mężczyzna.</p>
      <p>W piątek Sąd Rejonowy w Stargardzie wydał wyrok w sprawie, skazując 19-letniego M. na 12 miesięcy pozbawienia wolności w zawieszeniu na cztery lata, 3 tys. zł grzywny oraz dziesięcioletni zakaz prowadzenia pojazdów - poinformowało TVN24.</p>
      <p>Prokuratura Rejonowa w Stargardzie rozważa apelację. Obrona jest zadowolona z wyroku.</p>
    </article>
  </body>
</html>