<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159105_1018.html"/>
    <meta property="og:site_name" content="Novsport"/>
    <meta property="article:published_time" content="2019-11-22T15:00:00+00:00"/>
    <meta property="og:title" content="Тервел ще се бие за интернационалната титла на WBA"/>
    <meta property="og:description" content="Уебстър е силен боксьор, който не е губил с нокаут, похвали съперника си Пулев"/>
  </head>
  <body>
    <article>
      <h1>Тервел ще се бие за интернационалната титла на WBA</h1>
      <address>
        <time datetime="2019-11-22T15:00:00+00:00">22 Nov 2019, 15:00</time>
      </address>
      <p>Тервел Пулев ще се бие с американеца Дешон Уебстър на 14 декември в 12-рундов двубой, който ще е главното събитие на галавечерта в зала “Колодрума” в Пловдив. Залогът е интернационалнататитла на WBA.<br/> <br/>36-годишният Пулев има 14 победи (12 с нокаут) в 14 мача като професионалист, докато 28-годишният Уебстър е с 12 победи (6 с нокаут), 2 равенства и 2 загуби<br/> <br/>“Ще имам нелеката задача да играя срещу силен боксьор, който идва от боксова нация като САЩ. Знам, че Уебстър има 1-2 загуби, играе си обаче цели мачове, не е губил с нокаут. Младо момче е, 91-ви набор. Надявам се да си свършим работата в тренировките и да съм подготвен да изиграя 12 рунда на макс. От статистиката се вижда, че е добър боксьор, а от видеата, че прави изненадващи контри. Трябва да сме на 100% готови. Мачовете ми вървят във възходяща посока, изправям се срещу все по-трудни съперници и мисля, че този ще е най-трудният”, заяви Тервел Пулев на специална пресконференция днес.<br/> <br/>“По-различно е да си гвоздеят на едно събитие, защото всеки се интересува от този мач най-много. Избрахме Пловдив за домакин на галата, защото всичко се случва в София”, добави бронзовият медалист от Олимпийските игри в Лондон 2012, чийто баща от родом от града под тепетата.<br/> <br/>Той сподели, че поддържа добра форма и му предстоят спаринги в Германия.<br/> </p>
      <p>“Направихме предния мач (б.р. победа срещу Каи Курзава в Германия на 8 ноември) с цел да вляза на ринга след дългата пауза заради контузията. След това продължихме с физическа подготовка, а сега ми предстоят спаринги, което е есенцията на бокса. После ще поддържам добро ниво с Михаил Таков. С него се работи много лесно, защото е много опитен и спокоен.  Когато трябва да направя нещо, той ми го обяснява много елегантно и знае как да използва моите качества. С много малко усилие, постигаме повече поради това, че той е опитен и е един от най-добрите треньори в България”, каза още по-малкият от братя Пулеви. </p>
    </article>
  </body>
</html>