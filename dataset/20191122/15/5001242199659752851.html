<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/paremvasih-tee-aitwloakarnanias-ochi-stin-exomoiosi-ton-titlon-spoydon/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-22T15:45:49+00:00"/>
    <meta property="og:title" content="Παρέμβαση του ΤΕΕ Αιτωλοακαρνανίας: «Όχι στην εξομοίωση των τίτλων σπουδών»"/>
    <meta property="og:description" content="Παρέμβαση του ΤΕΕ Αιτωλοακαρνανίας: «Όχι στην εξομοίωση των τίτλων σπουδών». Των Κολλεγίων και των Πανεπιστημίων για τους Διπλωματούχους Μηχανικούς"/>
  </head>
  <body>
    <article>
      <h1>Παρέμβαση του ΤΕΕ Αιτωλοακαρνανίας: «Όχι στην εξομοίωση των τίτλων σπουδών»</h1>
      <address><time datetime="2019-11-22T15:45:49+00:00">22 Nov 2019, 15:45</time> by <a rel="author">ΣΥΝΕΙΔΗΣΗ</a></address>
      <p>
        <i>
          <b>Των Κολλεγίων και των Πανεπιστημίων για τους Διπλωματούχους Μηχανικούς</b>
        </i>
      </p>
      <p>Το ΤΕΕ Αιτωλοακαρνανίας είναι κάθετα αντίθετο με την εξομοίωση των τίτλων σπουδών των Κολλεγίων με τους τίτλους σπουδών των Διπλωματούχων Μηχανικών και συγκεκριμένα με την αναγνώριση των επαγγελματικών προσόντων και της επαγγελματικής ισοδυναμίας που προβλέπεται στο άρθρο 168 του Ν.4635/2019 και ζητάει την άμεση απόσυρσή της.</p>
      <p>Επίσης, η Διοικούσα Επιτροπή και ο Πρόεδρος του ΤΕΕ Αιτωλοακαρνανίας εκφράζουν τη συμφωνία τους με το πρόσφατο Ψήφισμα της Αντιπροσωπείας στις 5/10/2019 σχετικά με την εξομοίωση των τίτλων σπουδών των Κολλεγίων με αυτούς των Πολυτεχνείων και των Πολυτεχνικών Σχολών και δηλώνουμε την πρόθεσή μας να συμβάλουμε στον αναγκαίο Παντεχνικό Συντονισμό για την αποτροπή της ισοπέδωσης πτυχίων και δικαιωμάτων.</p>
      <p>
        <b>Ακολουθεί το ψήφισμα της Αντιπροσωπείας ΤΕΕ:</b>
      </p>
      <p>«Το Τεχνικό Επιμελητήριο Ελλάδας τονίζει προς όλες τις κατευθύνσεις ότι η ρύθμιση που προωθείται από την Κυβέρνηση με την οποία προβλέπεται αυτοματοποιημένη διαδικασία αναγνώρισης επαγγελματικής ισοδυναμίας των πτυχίων Κολεγίων και των ξένων Πανεπιστημίων, είναι κατάφωρα άδικη για τους Διπλωματούχους Μηχανικούς, επιζήμια για το Δημόσιο συμφέρον και ισοπεδωτική για την Δημόσια Παιδεία.</p>
      <p>Η εκχώρηση των αρμοδιοτήτων του Συμβουλίου Αναγνώρισης Επαγγελματικών Προσόντων (ΣΑΕΠ) στο Αυτοτελές Τμήμα Εφαρμογής της Ευρωπαϊκής Νομοθεσίας (ΑΤΕΕΝ) εξομοιώνει το επίπεδο γνώσεων και δεξιοτήτων των Διπλωματούχων των Πολυτεχνείων, με αυτό των αποφοίτων Κολλεγίων, χωρίς την απαραίτητη διαβάθμιση Τεχνικής Ευθύνης και ως εκ τούτου εγείρει σημαντικά θέματα αντισυνταγματικότητας αλλά και απαξίωσης της Δημόσιας Ανώτατης Εκπαίδευσης.</p>
      <p>Το ΤΕΕ, ως ο υπεύθυνος φορέας για τη διαδικασία απονομής άδειας ασκήσεως επαγγέλματος και κατ’ επέκταση επαγγελματικών δικαιωμάτων, με γνώμονα την Τεχνική Ευθύνη και το δημόσιο συμφέρον, δεν θα επιτρέψει την απαξίωση των Διπλωμάτων των ενιαίων 5ετών αδιάσπαστων προγραμμάτων σπουδών των Πολυτεχνείων και Πολυτεχνικών Σχολών της χώρας αποδεχόμενο την αποσύνδεση της άσκησης του επαγγέλματος του Μηχανικού από τους ακαδημαϊκούς τίτλους σπουδών. Η ανάληψη δε της τεχνικής ευθύνης στο ανώτατο επίπεδο νοείται μόνο από διπλωματούχους μηχανικούς. Τουναντίον, θα ασκήσει με κάθε πρόσφορο τρόπο τον θεσμικό, επιστημονικό και κοινωνικό του ρόλο ώστε η πολιτική άκριτης εμπορευματοποίησης της Παιδείας και Νομοθετικής εξίσωσης διαφορετικών επιπέδων επιστημονικής Γνώσης να καταργηθεί στην πράξη.</p>
      <p>
        <b>Σε συνέχεια των παραπάνω, η Κεντρική Αντιπροσωπεία του ΤΕΕ διαφωνεί πλήρως με την επιχειρούμενη αναγνώριση των κολεγίων και με το παρόν ψήφισμα αποφασίζει:</b>
      </p>
      <ol>
        <li>Να προχωρήσει σε παντεχνικό συντονισμό με τους επιστημονικούς συλλόγους, τα σωματεία, τους φορείς των μηχανικών, τα Πολυτεχνεία της χώρας και τους φοιτητικούς συλλόγους.</li>
        <li>Να προχωρήσει σε κινητοποιήσεις υπό την αιγίδα του παντεχνικού συντονισμού.</li>
        <li>Να στηρίξει έμπρακτα όλες τις σχετικές κινητοποιήσεις.</li>
        <li>Να προχωρήσει σε όλες τις απαραίτητες νομικές ενέργειες για την κατάπτωση της σχετικής νομοθετικής τροπολογίας.</li>
        <li>Να ζητήσει από όλα τα κοινοβουλευτικά πολιτικά κόμματα να τοποθετηθούν δημόσια και να στηρίξουν τις θέσεις του ΤΕΕ και των λοιπών φορέων».</li>
      </ol>
      <figure>
        <img src="http://sinidisi.gr/wpress/wp-content/uploads/2019/11/tee-ptychia.jpg"/>
      </figure>
      <p><b>Ο Πρόεδρος του ΤΕΕ Αιτωλοακαρνανίας Λίνος Μπλέτσας</b> μίλησε για τα παραπάνω στη <b>«Σ»</b> αναφέροντας: «το ΤΕΕ Αιτωλοακαρνανίας είναι αντίθετο με την εξομοίωση των σπουδών των κολλεγίων με τους τίτλους σπουδών των διπλωματούχων μηχανικών όπως επιχειρείται να γίνει μέσα από το άρθρο 169 του νόμου 4675/19 που ψηφίστηκε προσφάτως. Στην ουσία με το άρθρο αυτό επιχειρείται μία αυτοματοποιημένη διαδικασία αναγνώρισης της επαγγελματικής ισοδυναμίας των κολεγίων και των ξένων πανεπιστημίων με τα ελληνικά πανεπιστήμια και πολυτεχνεία, κάτι που είναι άδικο και για την δημόσια παιδεία και για τους διπλωματούχους μηχανικούς και οπωσδήποτε επιζήμια για το δημόσιο συμφέρον. Στην ουσία γίνεται μια εκχώρηση αρμοδιοτήτων από το συμβούλιο αναγνώρισης επαγγελματικών προσόντων, με έναν έμμεσο τρόπο δηλαδή προσπαθούν να νομιμοποιήσουν τα κολλέγια. Τα κολλέγια είναι δομές – «εκπαιδευτικοί οργανισμοί» που ανήκουν στο υπουργείο ανάπτυξης και όχι στο υπουργείο παιδείας, άρα μιλάμε για εμπορικές επιχειρήσεις και όχι για εκπαιδευτικά ιδρύματα, τα οποία αποτελούν παραρτήματα ξένων πανεπιστημίων. Κάποιος σπουδαστής δηλαδή μπορεί να σπουδάσει στην Ελλάδα κάποια χρόνια και να ολοκληρώσει τις σπουδές του στο εξωτερικό. Η διαδικασία όμως αυτή δεν μπορεί να είναι ισοδύναμη με την ενιαία πενταετή εκπαίδευση που έχουν οι μηχανικοί στην Ελλάδα ή τα ισοδύναμα πολυτεχνεία του εξωτερικού. Συνεπώς το ΤΕΕ ως υπεύθυνος φορές για την διαδικασία και την απονομή της άδειας ασκήσεως των μηχανικών και άρα και των επαγγελματικών δικαιωμάτων και με γνώμονα την τεχνική ευθύνη και το δημόσιο συμφέρον αντιδρά στο άρθρο αυτό και ζητά την άμεση απόσυρσή του. Το ΤΕΕ Αιτωλοακαρνανίας θα συνεχίσει τις αντιδράσεις του επί του θέματος, υποστηρίζουμε το ψήφισμα του κεντρικού ΤΕΕ και θα συμμετέχουμε σε ενδεχόμενο παντεχνικό σχεδιασμό αντιδράσεων ακλουθώντας το κεντρικό ΤΕΕ».</p>
      <p>
        <b>Εφημερίδα “Συνείδηση”</b>
      </p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/leykada-dilosi-k-drakontaeidi-tin-metafora-aporrimmaton-stin-palairo/"/>
        <a href="http://sinidisi.gr/mesologgi-athoothikan-oi-antidimarchoi-to-ktirio-ton-exarcheion/"/>
        <a href="http://sinidisi.gr/o-thanasis-papathanasis-sti-geniki-syneleysi-tis-eyropaikis-enosis-farmakopoion-pgeu-stis-vryxelles-foto/"/>
        <a href="http://sinidisi.gr/ston-perifereiarchi-dytikis-elladas-presvis-tis-vosnias-erzegovinis-foto/"/>
        <a href="http://sinidisi.gr/ti-stirixi-esoterikoy-toyrismoy-meso-eparchiakoy-typoy-symfonisan-o-yfypoyrgos-toyrismoy-e-i-e-t-foto/"/>
        <a href="http://sinidisi.gr/egkefalika-nekros-o-12chronos-apo-tin-gastoyni-megaleio-psychis-toys-goneis-toy-tha-dorisoyn-ta-organa/"/>
      </related>
    </article>
  </body>
</html>