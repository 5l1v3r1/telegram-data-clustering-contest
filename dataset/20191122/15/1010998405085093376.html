<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/astronavti-izljazoha-v-otkritija-kosmos-za-vtori-pat-za-da-remontirat-spektrometara-na-mks.html"/>
    <meta property="og:site_name" content="bTV Новините"/>
    <meta property="article:published_time" content="2019-11-22T15:40:00+00:00"/>
    <meta property="og:title" content="Астронавти излязоха в Открития Космос, за да ремонтират отново спектрометъра на МКС"/>
    <meta property="og:description" content="Първоначално не се предполагаше, че евентуално възникналите по време на експлоатацията му неизправности ще трябва да бъдат отстранявани в орбита"/>
  </head>
  <body>
    <article>
      <h1>Астронавти излязоха в Открития Космос, за да ремонтират отново спектрометъра на МКС</h1>
      <h2>Първоначално не се предполагаше, че евентуално възникналите по време на експлоатацията му неизправности ще трябва да бъдат отстранявани в орбита</h2>
      <address>
        <time datetime="2019-11-22T15:40:00+00:00">22 Nov 2019, 15:40</time>
      </address>
      <p>Американският астронавт Андрю Морган и италианският Лука Пармитано днес пристъпиха към втория етап от ремонтирането на алфа-магнитния спектрометър, инсталиран на корпуса на Международната космическа станция (МКС), предаде ТАСС. Те ще останат в Открития Космос около 6 часа.</p>
      <p>Спектрометърът с тегло 7,5 тона, чиято разработка отне 14 години и струваше 1,5 милиарда долара, беше доставен на МКС със совалката "Индевър" през 2011 г. В създаването му участваха 56 институции от 16 страни, включително Русия.</p>
      <p>С негова помощ учените се надяват да открият следи от антиматерия, да изучат състава и енергийния спектър на първичните космически лъчи, което ще помогне да се разбере как се е формирала Вселената.</p>
      <p>По-рано от Центъра за контрол на полетите в Хюстън окачествиха ремонта на устройството като "уникална операция", тъй като първоначално не се предполагаше, че евентуално възникналите по време на експлоатацията му неизправности ще трябва да бъдат отстранявани в орбита.</p>
      <p>Очакваше се спектрометърът да работи без сериозни проблеми в продължение на 10-18 години. Повредите обаче започнаха три години след въвеждането му в експлоатация. За ремонта му бяха изработени 25 нови инструмента, които бяха доставени на МКС в рамките на последните три полета на товарни кораби.</p>
    </article>
  </body>
</html>