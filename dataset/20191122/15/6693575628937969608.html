<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/samenleving/1274432/minister-wil-opening-lelystad-airport-in-2020.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-11-22T15:24:19+00:00"/>
    <meta property="og:title" content="Minister wil opening Lelystad Airport in 2020"/>
    <meta property="og:description" content="DEN HAAG (ANP) - Minister Cora van Nieuwenhuizen (Infrastructuur) denkt dat Lelystad Airport in de loop van volgend jaar open kan voor vakantievluchten. Als het aan de VVD-bewindsvrouw ligt, kunnen luchtvaartmaatschappijen er in ieder geval terecht bij het ingaan van hun winterdienstregeling op 1 november. &quot;Het liefst eerder&quot;, aldus Van Nieuwenhuizen."/>
  </head>
  <body>
    <article>
      <h1>Minister wil opening Lelystad Airport in 2020</h1>
      <address><time datetime="2019-11-22T15:24:19+00:00">22 Nov 2019, 15:24</time> by <a rel="author" href="https://www.welingelichtekringen.nl/author/anp" target="_blank">anp</a></address>
      <p>Minister Cora van Nieuwenhuizen (Infrastructuur) denkt dat Lelystad Airport in de loop van volgend jaar open kan voor vakantievluchten. Als het aan de VVD-bewindsvrouw ligt, kunnen luchtvaartmaatschappijen er in ieder geval terecht bij het ingaan van hun winterdienstregeling op 1 november. "Het liefst eerder", aldus Van Nieuwenhuizen.</p>
      <p>Afgelopen zomer bleek dat de openstelling van de luchthaven voor passagiersvluchten, die voor april 2020 gepland stond, opnieuw moest worden uitgesteld. De minister wachtte nog op goedkeuring uit Brussel voor haar plan om vluchten te verdelen tussen Schiphol en Lelystad. Bovendien moesten de gevolgen voor het vliegveld van de stikstofuitspraak van de Raad van State van eind mei in kaart worden gebracht.</p>
      <p>De Europese Commissie is inmiddels akkoord met het voorstel om vakantievluchten op vrijwillige basis te verplaatsen naar Lelystad. Daardoor moet op Schiphol meer ruimte ontstaan voor vliegverkeer dat bijdraagt aan de rol van die luchthaven als internationaal knooppunt. Van Nieuwenhuizen gaat er ook van uit dat het stikstofprobleem voor de luchtvaart snel kan worden opgelost, omdat de sector er maar beperkt aan bijdraagt.</p>
    </article>
  </body>
</html>