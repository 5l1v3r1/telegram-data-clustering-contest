<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22829/zupan-sprejel-zmagovalca-kasaskega-derbija-in-inovativnega-mladega-kmeta-slovenije-2019.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-22T15:27:00+00:00"/>
    <meta property="og:title" content="Župan sprejel zmagovalca kasaškega derbija in inovativnega mladega kmeta Slovenije 2019"/>
    <meta property="og:description" content="V petek, 22. novembra, je župan Občine Križevci, mag. Branko Belec, sprejel dva občana, ki sta v preteklem obdobju ponesla glas občine širom Slovenije. To sta zmagovalec Slovenskega kasaškega derbija Dušan Zorko in inovativni mladi kmet Slovenije 2019 Igor Paldauf.Župan je ob tem med drugim povedal, da so sprejem ..."/>
  </head>
  <body>
    <article>
      <h1>Župan sprejel zmagovalca kasaškega derbija in inovativnega mladega kmeta Slovenije 2019</h1>
      <h2>Župan Občine Križevci, mag. Branko Belec, je sprejel dva občana, ki sta v preteklem obdobju ponesla glas občine širom Slovenije, zmagovalca Slovenskega kasaškega derbija Dušana Zorka in inovativnega mladega kmeta Slovenije 2019 Igorja Paldaufa</h2>
      <address><time datetime="2019-11-22T15:27:00+00:00">22 Nov 2019, 15:27</time> by <a rel="author">Prlekija-on.net</a></address>
      <figure>
        <img src="https://www.prlekija-on.net/uploaded/2019_11/zupan-sprejel-zmagovalca-kasaskega-derbija-in-inovativnega-mladega-kmeta-sloveni_4723297656.jpg"/>
        <figcaption>Sprejem pri županu</figcaption>
      </figure>
      <p>V petek, 22. novembra, je župan Občine Križevci, <b>mag. Branko Belec</b>, sprejel dva občana, ki sta v preteklem obdobju ponesla glas občine širom Slovenije. To sta zmagovalec Slovenskega kasaškega derbija <b>Dušan Zorko</b> in inovativni mladi kmet Slovenije 2019 <b>Igor Paldauf</b>.</p>
      <p>Župan je ob tem med drugim povedal, da so sprejem pripravili, ker tako želijo tudi na občini povedati, da so ponosni na vse, ki dosegajo tako vrhunske rezultate ter da želijo, da s svojim uspešnim delom nadaljujejo. Obema je podelil veliko Zlato radgonsko penino, predsednik Športnega društva Križevci, <b>Milan Majcen</b> pa Dušanu Zorku še priznanje. Sprejema so se udeležili tudi nekateri občinski svetniki, sodelavci Občinske uprave in drugi. Ob koncu je sledila še pogostitev.</p>
      <h3>Igor Paldauf mladi inovativni kmet 2019</h3>
      <p>Konec oktobra so razglasili rezultate za naziv Inovativni kmet, kmetica 2019, ki ga pripravlja Zveza slovenske podeželske mladine, skupaj s Kmetijsko gozdarsko zbornico Slovenije. Gre za izbor inovativnih mladih kmetov z njihovimi inovativnimi idejami na kmetijskem, gozdarskem ali ribiškem področju. <a href="https://www.prlekija-on.net/lokalno/22551/igor-paldauf-iz-vucje-vasi-je-inovativni-mladi-kmet-2019.html">Izbor se je zaključil 25. oktobra</a>, s podelitvijo naziva najboljšemu kandidatu po oceni strokovne komisije in podelitvijo nagrade najboljšemu kandidatu po izboru širše javnosti - rezultat spletnega glasovanja. Namen prireditve je podpirati inovativnost med mladimi s področja kmetijstva, gozdarstva ali ribištva ter spodbuditi prenos znanja in spodbuditi promocijo dobitnika naziva.</p>
      <p>Med osmimi kandidati, ki so se potegovali za naziv Inovativni kmet, kmetica 2019 je bil tudi <b>Igor Paldauf</b> s Kmetije Paldauf iz Vučje vasi, ki je na koncu tudi prejel ta laskav naziv.</p>
      <p>Igor je leta 2011 (tistega leta je kmetija <a href="https://www.prlekija-on.net/lokalno/3172/priznanje-naj-domacija-2011-kmetiji-paldauf-iz-vucje-vasi.html">prejela tudi Priznanje Naj... domačija 2011</a>) prevzel kmetijo in nadaljeval dolgoletno tradicijo, pred dvema letoma pa se je usmeril v ekološko kmetijstvo. Pridelke na ekološki način predela in jih nato prodaja v domači trgovini in v prodajalnah z lokalnimi izdelki, katero so odprli lani, o čemer smo poročali. Na družinski kmetiji živijo tri generacije in skrbijo za 25 hektarjev kmetijskih zemljišč. V domačem mlinu predelajo žito, piro, ajdo, proso, rž in sirek, iz oljnic pa pridobivajo sončnično, bučno, konopljino in laneno olje ter druge izdelke.</p>
      <h3>Dušan Zorko z Jimpeto Joyem zmagovalec XXIX. Slovenskega kasaškega derbija</h3>
      <p>V začetku septembra pa je na hipodromu v Stožicah potekal XXIX. Slovenski kasaški derbi za 4-letne slovenske kasače na progi, dolgi 2600 metrov. V najpomembnejši dirki sezone, v katero se uvrstijo najboljši kasači, je lovoriko zmagovalca osvojil <b>Dušan Zorko</b>, s konjem Jimpeto Joyem. V konkurenci 12 izvrstnih konjev, sta tako voznik in trener Dušan kot tudi konj pometla s konkurenco in se veselila uspeha, ki je plod številnih ur treninga, izkušenj ter talenta.</p>
      <p>Dušan ob tem tudi uspešno združuje kasaštvo, turizem in gostinstvo, letos je z ekipo Gostilne Zorko prejel <a href="https://www.prlekija-on.net/lokalno/21781/castni-naziv-obrtnik-leta-2019-dusan-zorko.html">častni naziv Obrtnik leta 2019</a>.</p>
      <p>V križevskem krožišču je umeščena tudi <a href="https://www.prlekija-on.net/lokalno/22116/dusan-zorko-je-z-jimpeto-joyem-osvojil-dirko-sezone.html">instalacija konja kasača Jimpeto Mobile</a>, umetniški navdih za izdelavo skulpture, pa je umetnik dobil prav v hlevu in na pašniku, kjer je opazoval konja Jimpeto Joya, ki je že takrat kazal talent in je imel predispozicije, da se razvije v odličnega konja kasača. Tako na najvidnejšem mestu v občini stoji pomnik, ki prikazuje, kje domujejo eni najboljših kasačev v Sloveniji.</p>
    </article>
  </body>
</html>