<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thaipost.net/main/detail/50879"/>
    <meta property="og:site_name" content="Thai Post | อิสรภาพแห่งความคิด"/>
    <meta property="article:published_time" content="2019-11-22T15:51:00+00:00"/>
    <meta property="og:title" content="‘สาริศ’จ่อแชมป์ที่สองของฤดูกาล แมทช์ปิดไทยพีจีเอทัวร์ที่ขอนแก่น"/>
    <meta property="og:description" content="สาริศ สุวรรณรัตน์ คืนฟอร์มเก่งหวด 7 เบอร์ดี้โดยไม่เสียโบกี้ก่อนจบรอบ 7 อันเดอร์พาร์ 65 รวมสามวัน 5 อันเดอร์พาร์ 207 นำหน้า กิตติพร ชวนะพงศ์ อันดับสองอยู่ 4 สโตรก ในการแข่งขันกอล์ฟอาชีพไทยแลนด์พีจีเอทัวร์รายการสิงห์-เอสเอที ขอนแก่น แชมเปียนชิพ ชิงเงินรางวัลรวม 3 ล้านบาท ณ สนามสิงห์ปาร์ค ขอนแก่น กอล์ฟคลับ ระยะ 7,496 หลา พาร์ 72 จ. ขอนแก่น เมื่อวันที่ 22 พ.ย.ที่ผ่านมา"/>
  </head>
  <body>
    <article>
      <h1>‘สาริศ’จ่อแชมป์ที่สองของฤดูกาล แมทช์ปิดไทยพีจีเอทัวร์ที่ขอนแก่น</h1>
      <address>
        <time datetime="2019-11-22T15:51:00+00:00">22 Nov 2019, 15:51</time>
      </address>
      <p>สาริศ สุวรรณรัตน์ คืนฟอร์มเก่งหวด 7 เบอร์ดี้โดยไม่เสียโบกี้ก่อนจบรอบ 7 อันเดอร์พาร์ 65 รวมสามวัน 9 อันเดอร์พาร์ 207 นำหน้า กิตติพร ชวนะพงศ์ อันดับสองอยู่ 4 สโตรก ในการแข่งขันกอล์ฟอาชีพไทยแลนด์พีจีเอทัวร์รายการสิงห์-เอสเอที ขอนแก่น แชมเปียนชิพ ชิงเงินรางวัลรวม 3 ล้านบาท ณ สนามสิงห์ปาร์ค ขอนแก่น กอล์ฟคลับ ระยะ 7,496 หลา พาร์ 72  จ. ขอนแก่น  เมื่อวันที่ 22 พ.ย.ที่ผ่านมา</p>
      <p>        รอบสามของการแข่งขัน สาริศ สุวรรณรัตน์ นักกอล์ฟวัย 21 ปีจากกรุงเทพฯ รีดฟอร์มเก่งเก็บเข้ามาอีก 7 เบอร์ดี้โดยไม่เสียโบกี้แม้แต่หลุมเดียวก่อนจบรอบเข้ามาอีก 7 อันเดอร์พาร์ 65 รวมสามวัน 9 อันเดอร์พาร์ 207 ทิ้งห่างอันดับสอง 4 สโตรก ขยับเข้าใกล้แชมป์ไทยแลนด์พีจีเอทัวร์รายการที่สองของฤดูกาลหลังจากเมื่อเดือนสิงหาคมที่ผ่านมาเพิ่งชนะที่กบินทร์บุรี สปอร์ตคลับ หรือ เคบีเอสซี</p>
      <p>        สาริศ สุวรรณรัตน์ นักกอล์ฟที่ชนะแมทช์ระดับอาชีพมาแล้ว 3 รายการเผยว่า “วันนี้ทุกอย่างดีหมด ไดร์ฟเวอร์กลับมาเข้าที่ เหล็กกลับมาตีได้ตามเป้า แทบไม่มีพลาดเลย จะมีพลาดก็อ่านไลน์นิดหน่อยแต่โดยรวมถือว่าดีมาก จริงๆสัปดาห์นี้เป้าของผมสามวันขอให้ตีอันเดอร์ให้ได้ทุกวัน แต่เมื่อวานพลาดไปถือว่าวันนี้มาเอาคืน”</p>
      <p>        นักกอล์ฟวัย 21 ปีจากกรุงเทพฯ ยังกล่าวต่ออีกว่า “สัปดาห์นี้ไดร์ฟเวอร์กับเหล็กกลับมาทำได้ดี เพราะว่าสองสามแมทช์ก่อนหน้านี้ผมตีไดร์ฟเวอร์กับเหล็กไม่ได้เลย แต่แมทช์นี้มั่นใจขึ้นเลยทำแต้มได้ดีขึ้น สำหรับรอบสุดท้ายขึ้นอยู่กับพัตต์ครับ เพราะที่นี่อ่านไลน์ยาก แต่ก็ตีไปตามเกม ถ้าเราตีตามเกมได้แล้วที่สุดจะโดนเขาแซง อันนั้นก็ถือว่ามันไม่ใช่วันของเรา”</p>
      <p>        ทางด้าน กิตติพร ชวนะพงศ์ นักกอล์ฟวัย 20 ปี เข้ารอบสามเก็บเพิ่มอีก 4 เบอร์ดี้ก่อนกลับขึ้นคลับเฮ้าส์ด้วยสกอร์ 2 อันเดอร์พาร์ 70 รวมสามวันอยู่อันดับสองที่สกอร์ 5 อันเดอร์พาร์ 211 ตามหลังผู้นำอยู่ 4 สโตรก ซึ่งเจ้าตัวเผยว่า “วันนี้ตีเหล็กไม่ค่อยออนเกมเลยต้องเน้นเซฟเยอะหน่อย ทีช็อตอยู่แฟร์เวย์เยอะแต่ไม่ดีเท่าเมื่อวาน แต่สกอร์ออกมาลบสองนี่พอใจเลยครับ”</p>
      <p>        กิตติพร ชวนะพงศ์ ที่ผลงานดีที่สุดในไทยแลนด์พีจีเอทัวร์คือการจบอันดับเจ็ดร่วมในการแข่งขันที่สปริงฟิลด์ รอยัล คันทรีคลับ เมื่อเดือนพฤษภาคมที่ผ่านมา กล่าวถึงการลุ้นแชมป์แรกว่า “ตีตามเกมตัวเอง พยายามตีออนให้เยอะแล้วพัตต์ให้ลง ปัจจัยสำหรับผมน่าจะอยู่ที่พัตต์ ใครพัตต์ลงเยอะกว่าก็มีลุ้น ถ้าถามผมก็มั่นใจครับ” </p>
      <p>        ส่วน กัมลาศ นาเมืองรักษ์ ผู้นำหลังผ่าน 36 หลุม เข้ารอบสามมีปัญหากับทีช็อตและการเล่นบนกรีนก่อนจบสกอร์รอบสามเกินไป 4 โอเวอร์พาร์ 76 หล่นมาอยู่อันดับสามร่วมกับ แสงชัย แก้วเจริญ ที่หวดเข้ามาอีก 3 อันเดอร์พาร์ 69 รวมสามวันมีคนละ 3 อันเดอร์พาร์ 213 ขณะที่ ฉ่างไท้ สุดโสม (68) และ ธยาน์ ลิมปิผลไพบูลย์ (73) ไล่มาหนึ่งสโตรกที่ 2 อันเดอร์พาร์ 214</p>
      <p>        สรุปผลสิงห์-เอสเอที ขอนแก่น แชมเปียนชิพ (สนามพาร์ 72)</p>
      <p>        207  สาริศ สุวรรณรัตน์ 70-72-65</p>
      <p>        211  กิตติพร ชวนะพงศ์ 72-69-70</p>
      <p>        213  แสงชัย แก้วเจริญ 69-75-69, กัมลาศ นาเมืองรักษ์ 68-69-76</p>
      <p>        214  ฉ่างไท้ สุดโสม 73-73-68, ธยาน์ ลิมปิผลไพบูลย์ 72-69-76</p>
      <p>        215  ณัทพงศ์ นิยมชน 77-70-69, วุฒิพงศ์ สีหพันธ์ 71-77-68, เขตตะวัน ปูคะวนัช 73-72-71</p>
      <p>        216  ชัยพัชร์ คูณมาก 69-77-71, บวร ชัยศรี 73-72-72, ปิติภัทร ปิติมานะอารี 71-72-74, อติรุจ วินัยเจริญชัย 71-72-74</p>
    </article>
  </body>
</html>