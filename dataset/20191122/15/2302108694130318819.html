<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/pnl-campania-murdara-a-psd-declarata-ilegala-si-sanctionata-de-biroul-electoral-central.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-22T15:16:57+00:00"/>
    <meta property="og:title" content="PNL: Campania murdară a PSD, declarată ilegală și sancționată de Biroul Electoral Central"/>
    <meta property="og:description" content="PNL anunță, într-un comunicat, că Biroul Electoral Central a dispus retragerea mai multor materiale publicitare din presă sau distribuite pe rețelele de"/>
  </head>
  <body>
    <article>
      <h1> PNL: Campania murdară a PSD, declarată ilegală și sancționată de Biroul Electoral Central </h1>
      <address><time datetime="2019-11-22T15:16:57+00:00">22 Nov 2019, 15:16</time> by <a rel="author">Redacția</a></address>
      <p>PNL anunță, într-un comunicat, că Biroul Electoral Central a dispus retragerea mai multor materiale publicitare din presă sau distribuite pe rețelele de socializare de către reprezentanții PSD. Potrivit liberalilor, materialele de propagandă electorală conțineau ”afirmații denigratoare și acuzații nefondate bazate pe fake-news, dezinformare și manipulare”.</p>
      <p>Redăm mai jos integral comunicatul PNL</p>
      <p>”Partidul Național Liberal a avut câștig de cauză, în urma sesizării Biroul Electoral Central, față de o serie de materiale de propagandă electorală ale PSD, în care sunt reproduse invective, afirmații denigratoare și acuzații nefondate bazate pe fake-news, dezinformare și manipulare.</p>
      <p>Participarea la votul de duminică reprezintă, însă, cel mai eficient instrument pentru a sancționa cea mai murdară campanie desfășurată de PSD în ultimii 30 de ani.</p>
      <p>BEC a dispus retragerea machetelor electorale promovate de PSD în ziaruldeiași.ro, întrucât acestea încalcă legislația în vigoare prin difuzarea de informații denigratoare referitoare la candidatul PNL.</p>
      <p>De asemenea, a fost acceptată sesizarea împotriva primarului comunei Țibănești, Aurica Cobuz (județul Iași), care a promovat pe rețelele de socializare materiale denigratoare și mincinoase la adresa lui Klaus Iohannis și a PNL.</p>
      <p>Totodată, Biroul Electoral Județean Argeș a interzis difuzarea a 2,7 milioane de pliante realizate la comanda de PSD, în care sunt lansate atacuri la adresa liderilor PNL și a candidatului susținut de PNL.”</p>
    </article>
  </body>
</html>