<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/swiat/news-uroczystosci-pogrzebowe-w-wilnie-powstancy-styczniowi-spocze,nId,3349019"/>
    <meta property="og:site_name" content="RMF24"/>
    <meta property="article:published_time" content="2019-11-22T15:09:00+00:00"/>
    <meta property="og:title" content="Uroczystości pogrzebowe w Wilnie. Powstańcy styczniowi spoczęli na cmentarzu w Rossie"/>
    <meta property="og:description" content="Kondukt żałobny z trumnami ze szczątkami 20 uczestników powstania styczniowego, w tych dwóch jego przywódców, dotarł na wileński Cmentarz na Rossie. W kondukcie szli m.in. prezydenci Polski i Litwy, Andrzej Duda i Gitanas Nauseda."/>
  </head>
  <body>
    <article>
      <h1>Uroczystości pogrzebowe w Wilnie. Powstańcy styczniowi spoczęli na cmentarzu w Rossie</h1>
      <address><time datetime="2019-11-22T15:09:00+00:00">22 Nov 2019, 15:09</time> by <a rel="author" href="https://www.rmf24.pl/tylko-w-rmf24/sara-bounaoui" target="_blank">Sara Bounaoui</a></address>
      <p>
        <b>Kondukt żałobny z trumnami ze szczątkami 20 uczestników powstania styczniowego, w tych dwóch jego przywódców, dotarł na wileński Cmentarz na Rossie. W kondukcie szli m.in. prezydenci Polski i Litwy, Andrzej Duda i Gitanas Nauseda.</b>
      </p>
      <figure>
        <img src="https://i.iplsc.com/msza-w-katedrze-wilenskiej/0009ELSZP4I6B5QB-C123-F4.jpg"/>
        <figcaption>Msza w Katedrze Wileńskiej<cite>/Piotr Nowak /PAP</cite></figcaption>
      </figure>
      <p>W południe (godz. 11 w Polsce) w Katedrze Wileńskiej została odprawiona msza pogrzebowa pod przewodnictwem biskupów Litwy, Polski i Białorusi. Po jej zakończeniu prezydenci Litwy i Polski oraz wicepremier Białorusi Ihar Pietryszenko wygłosili przemówienia, po czym kondukt żałobny wyruszył w stronę Cmentarza na Rossie, gdzie w centralnej kaplicy spoczną powstańcy.</p>
      <h4>Tłumy przed katedrą wileńską</h4>
      <p>Przed wileńską katedrą zgromadził się w piątek kilkusetosobowy tłum, który mógł uczestniczyć w nabożeństwie dzięki ustawionemu przed świątynią telebimowi.</p>
      <p>Wielu zgromadzonych trzymało flagi Polski, a także biało-czerwono-białe, nieuznawane przez władze w Mińsku flagi Białorusi oraz flagi Wielkiego Księstwa Litewskiego. <b>Zgromadzeni przed katedrą ludzie dołączyli następnie do konduktu.<br/></b><br/>Procesja żałobna przeszła głównymi ulicami Starego Miasta: Zamkową, Wielką i Ostrobramską. Przy Kaplicy Ostrobramskiej kondukt zatrzymał się na modlitwę w trzech językach.</p>
      <figure>
        <img src="https://i.iplsc.com/wielu-zgromadzonych-trzymalo-flagi-polski/0009ELT36J53210V-C123-F4.png"/>
        <figcaption>Wielu zgromadzonych trzymało flagi Polski<cite>/Piotr Nowak /PAP</cite></figcaption>
      </figure>
      <p>W piątkowych <b>uroczystościach pogrzebowych uczestniczą przedstawiciele władz</b> Polski - prezydent Duda wraz z małżonką Agatą Kornhauser-Dudą, premier Mateusz Morawiecki, szef MON Mariusz Błaszczak oraz przedstawiciele Sejmu i Senatu, w tym wicemarszałek Sejmu Małgorzata Gosiewska (PiS) i wicemarszałek Senatu Bogdan Borusewicz (PO), a także reprezentanci władz Litwy, Ukrainy i Białorusi.</p>
      <h4>Prezydent Litwy: Nigdy jednak o nich nie zapomnieliśmy</h4>
      <p>Przywódca Litwy powiedział w przemówieniu, że podnoszone przez uczestników powstania "idee praw obywatelskich, wolności sumienia, praw, sprawiedliwości społecznej stanowiły znak otwartości naszych narodów na nowoczesność".<br/><br/>Podkreślił, że powstańcy styczniowi nie godzili się na zniewolenie swojej ojczyzny, a carska Rosja polowała na nich "jak na dzikiego zwierza". <i>Zwłoki uczestników powstania zostały ukryte, aby nie świeciły przykładem i nie inspirowały nowych pokoleń o walki o wolność. Nigdy jednak o nich nie zapomnieliśmy </i>- mówił. Podkreślał, że identyfikację zwłok Sierakowskiego umożliwiło odnalezienie przez litewskich archeologów jego obrączki ślubnej.<br/><br/><i>Powstanie styczniowe na Litwie przez długi czas było tematem skomplikowanym. Nie byliśmy pewni, jak nowoczesną Litwę połączyć z dziedzictwem Litwy historycznej. Pochówek szczątków powstańców pozwala nam na nowo przemyśleć XIX-wieczną historię Litwy i całego regionu, lepiej zrozumieć jej złożoność</i> - powiedział Nauseda.</p>
      <figure>
        <img src="https://i.iplsc.com/andrzej-duda-gitanas-nauseda/0009ELTA9GKFESSL-C123-F4.png"/>
        <figcaption>Andrzej Duda, Gitanas Nauseda<cite>/Piotr Nowak /PAP</cite></figcaption>
      </figure>
      <h4>Prezydent Polski: Są dla naszych narodów bohaterami wolności</h4>
      <p>Prezydent Duda podkreślił z kolei, że w ramach piątkowych uroczystości "my, współcześni, stajemy tu, aby uczcić heroizm i ofiarę naszych poprzedników" oraz "zamanifestować, że jednoczy nas ta sama, co ich wtedy, przed 156 laty, wspólnota pamięci i losów, wspólnota wartości i wspólnota dążeń".<br/><br/>To wielkie i ważne wydarzenie, że "stajemy dzisiaj tutaj razem - Polacy, Litwini, Białorusini, Łotysze, Ukraińcy" - ocenił.<br/><br/><i>Jesteśmy tutaj jako przedstawiciele państw Europy Środkowej, ale jesteśmy tutaj także jako depozytariusze wielkiego dziedzictwa Rzeczypospolitej wielu narodów, którą nasi przodkowie kiedyś współtworzyli</i> - mówił.<br/><br/>Duda powstanie styczniowe nazwał "wspólnym bojem wielu narodów dawnej Rzeczypospolitej". Podkreślił, że jego bohaterowie otrzymują spóźniony godny pochówek, a w ich osobach składany jest hołd wszystkim uczestnikom tamtego zrywu.<br/><br/><i>Pamiętamy dzisiaj także o nich, o polskich Żołnierzach Wyklętych, o litewskich Leśnych Braciach i o innych, bo wszyscy oni (...) są dla naszych narodów bohaterami wolności. Wszystkich ich miał też spotkać taki sam los - potępienie, zhańbienie, zgładzenie, zapomnienie</i> - zaznaczył Duda.<br/><br/>Jednak "pielęgnowaliśmy pamięć o nich wbrew przemilczeniom, czciliśmy po cichu ich czyny w domach i na cmentarzach, a dzisiaj robimy to uroczyście" - wskazał Andrzej Duda.</p>
      <h4>Podczas prac archeologicznych odnaleziono szczątki 20 osób</h4>
      <figure>
        <img src="https://i.iplsc.com/trumny-w-katedrze-wilenskiej/0009ELT6MCVC183P-C123-F4.png"/>
        <figcaption>Trumny w Katedrze Wileńskiej<cite>/Piotr Nowak /PAP</cite></figcaption>
      </figure>
      <p>Uroczystości pogrzebowe w piątek były możliwe dzięki <b>odnalezieniu szczątków 20 uczestników powstania</b> - wśród nich przywódców zrywu, Wincentego Konstantego Kalinowskiego i Zygmunta Sierakowskiego - podczas prac archeologicznych na wileńskiej Górze Zamkowej. <b>Źródła historyczne wskazują, że na Placu Łukiskim powieszono bądź rozstrzelano łącznie 21 osób</b>, ale odnaleziono szczątki tylko 20.</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fraporty%2Fraport-batalia-o-sady%2Ffakty%2Fnews-trzeba-anulowac-bo-przegramy-mamy-stenogramy-z-nocnego-gloso%2CnId%2C3348824%3Fparametr%3Dembed_linki">"Trzeba anulować, bo przegramy". Mamy stenogramy z nocnego głosowania ws. KRS</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-jest-wniosek-o-odwolanie-marszalek-sejmu-elzbiety-witek%2CnId%2C3348728%3Fparametr%3Dembed_linki">Jest wniosek o odwołanie marszałek Sejmu Elżbiety Witek</a>
        </li>
      </ul>
    </article>
  </body>
</html>