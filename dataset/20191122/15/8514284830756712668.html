<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/ahirtvhirei/hetfon-lesz-a-szovjetunioba-hurcolt-magyar-politikai-rabok-es-kenyszermunkasok-emleknapja-2490736"/>
    <meta property="og:site_name" content="hírTV"/>
    <meta property="article:published_time" content="2019-11-22T15:38:00+00:00"/>
    <meta property="og:title" content="Hétfőn lesz a Szovjetunióba hurcolt magyar politikai rabok és kényszermunkások emléknapja"/>
    <meta property="og:description" content="Hétfőn lesz a Szovjetunióba hurcolt magyar politikai rabok és kényszermunkások emléknapja."/>
  </head>
  <body>
    <article>
      <h1>Hétfőn lesz a Szovjetunióba hurcolt magyar politikai rabok és kényszermunkások emléknapja</h1>
      <address><time datetime="2019-11-22T15:38:00+00:00">22 Nov 2019, 15:38</time> by <a rel="author">MTI</a></address>
      <h4>Hétfőn lesz a Szovjetunióba hurcolt magyar politikai rabok és kényszermunkások emléknapja.</h4>
      <p>A kormány honlapján közzétett program szerint a központi megemlékezés délután lesz a III. kerületben a Tímár utca, Lajos utca, Goldberger Leó utca, Árpádfejedelem útja közti parkban, a szovjet megszállás áldozatainak emlékművénél.</p>
      <p>Köszöntőt mond Menczer Erzsébet, a Szovjetunióban Volt Politikai Rabok és Kényszermunkások Szervezetének elnöke, beszédet mond Kovács Zoltán, a Miniszterelnöki Kabinetiroda nemzetközi kommunikációért és kapcsolatokért felelős államtitkára.</p>
      <p>Az Országgyűlés 2012. május 21-én határozott úgy, hogy november 25-e legyen a Szovjetunióba hurcolt magyar politikai rabok és kényszermunkások emléknapja, mert 1953-ban ekkor léphetett ismét magyar földre azon politikai rabok első csoportja, amelynek tagjai túlélték a Gulág borzalmait.</p>
      <p>A határozat szerint arról a mintegy 800 ezer magyarról van szó, akit 1944 őszétől hadifogolyként vagy internáltként a Szovjetunióba hurcoltak többéves kényszermunkára, illetve akit a második világháború után 5-25 esztendőre száműztek a Gulág rabtelepeire a "magyar hatóságok hathatós közreműködésével, koholt vádak alapján".</p>
      <p> </p>
      <p>MTI</p>
    </article>
  </body>
</html>