<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243277/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-22T15:21:29+00:00"/>
    <meta property="og:title" content="‘จิตอาสาไทย-ต่างชาติ’ ร่วมบริการประชาชนรอรับเสด็จสมเด็จพระสันตะปาปา"/>
    <meta property="og:description" content="เมื่อวันที่ 21 พฤศจิกายน ที่ผ่านมา สมเด็จพระสันตะปาปาฟรังซิสเสด็จไปเข้าเฝ้าสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ณ วัดราชบพิธสถิตมหาสีมารามราชวรวิหาร จากนั้นเสด็จไปประกอบพิธีมิสซา ร่วมกับคริสตชนคาทอลิก ณ สนามศุภชลาศัย สนามกีฬาแห่งชาติ มีประชาชนเข้าร่วมกว่า 50,000 คน โดยมีจิตอาสาพระราชทานชาวไทยและต่างชาติ มาร่วมเป็นส่วนหนึ่งในการให้บริการประชาชนที่มารับเสด็จ"/>
  </head>
  <body>
    <article>
      <h1>‘จิตอาสาไทย-ต่างชาติ’ ร่วมบริการประชาชนรอรับเสด็จสมเด็จพระสันตะปาปา</h1>
      <address><time datetime="2019-11-22T15:21:29+00:00">22 Nov 2019, 15:21</time> by <a rel="author" href="https://www.thebangkokinsight.com/author/kanyaporn5/" target="_blank">The Bangkok Insight Editorial Team</a></address>
      <p>เมื่อวันที่ 21 พฤศจิกายน ที่ผ่านมา สมเด็จพระสันตะปาปาฟรังซิสเสด็จไปเข้าเฝ้าสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ณ วัดราชบพิธสถิตมหาสีมารามราชวรวิหาร จากนั้นเสด็จไปประกอบพิธีมิสซา ร่วมกับคริสตชนคาทอลิก ณ สนามศุภชลาศัย สนามกีฬาแห่งชาติ มีประชาชนเข้าร่วมกว่า 50,000 คน โดยมีจิตอาสาพระราชทานชาวไทยและต่างชาติ มาร่วมเป็นส่วนหนึ่งในการให้บริการประชาชนที่มารับเสด็จ</p>
      <figure>
        <img src="https://www.thebangkokinsight.com/wp-content/uploads/2019/11/S__2203778-700x525.jpg"/>
      </figure>
      <p>การเสด็จเยือนประเทศไทยของสมเด็จพระสันตะปาปาอย่างเป็นทางการระหว่างวันที่ 20-23 พฤศจิกายน 2562 ถือเป็นครั้งแรกในสมณสมัยของสมเด็จพระสันตะปาปาฟรังซิส และเป็นครั้งแรกในรอบ 35 ปีที่ผู้นำพระศาสนจักรคาทอลิกและประมุขแห่งนครรัฐวาติกัน เสด็จเยือนไทยอีกครั้ง นับตั้งแต่สมเด็จพระสันตะปาปาจอห์น ปอล ที่ 2 ได้เสด็จมาเมื่อปี 2527 ในการเสด็จมายังประเทศไทยครั้งนี้ของสมเด็จพระสันตะปาปาจึงมีความสำคัญอย่างยิ่ง</p>
      <figure>
        <img src="https://www.thebangkokinsight.com/wp-content/uploads/2019/11/S__2203815-700x467.jpg"/>
      </figure>
      <figure>
        <img src="https://www.thebangkokinsight.com/wp-content/uploads/2019/11/S__2203807-700x453.jpg"/>
      </figure>
      <p>ก่อนหน้านั้น ในวันที่ 19 พฤศจิกายนที่ผ่านมา เหล่าจิตอาสาพระราชทานได้ร่วมกันปรับภูมิทัศน์พื้นที่บริเวณรอบวัดราชบพิธฯ ให้สะอาด มีความเป็นระเบียบเรียบร้อย และเมื่อวานนี้ (21 พ.ย.) เวลา 10.00 น. สมเด็จพระสันตะปาปาฟรังซิส เสด็จไปเข้าเฝ้าสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ณ วัดราชบพิธสถิตมหาสีมารามราชวรวิหาร โดยมีจิตอาสาพระราชทาน มาร่วมเป็นส่วนหนึ่งในการให้บริการประชาชนที่มาเฝ้ารับเสด็จ</p>
      <figure>
        <img src="https://www.thebangkokinsight.com/wp-content/uploads/2019/11/S__2203830-700x467.jpg"/>
      </figure>
      <p>ต่อมาในเวลา 18.00 น. สมเด็จพระสันตะปาปาฟรังซิสเสด็จไปประกอบพิธีบูชาขอบพระคุณ หรือมิสซา ร่วมกับคริสตชนคาทอลิก ณ สนามศุภชลาศัย สนามกีฬาแห่งชาติ ที่มีผู้เข้าร่วมกว่า 50,000 คนนั้น จิตอาสาชาวไทยและต่างชาติที่ร่วมโครงการจิตอาสาพระราชทาน ก็มาร่วมเป็นส่วนหนึ่งในการให้บริการช่วยเหลือประชาชนที่มาเฝ้ารับเสด็จ ทั้งการปฐมพยาบาล ดูแลเด็กและผู้สูงวัย นับเป็นอีกหนึ่งกิจกรรมที่เหล่าจิตอาสาทั้งชาวไทยและต่างชาติได้ร่วมกันทำความดีเพื่อสังคม</p>
      <figure>
        <img src="https://www.thebangkokinsight.com/wp-content/uploads/2019/11/S__2203806-700x525.jpg"/>
      </figure>
      <figure>
        <img src="https://www.thebangkokinsight.com/wp-content/uploads/2019/11/S__2211920999-700x472.jpg"/>
      </figure>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243277%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244009/"/>
        <a href="https://www.thebangkokinsight.com/243981/"/>
        <a href="https://www.thebangkokinsight.com/243969/"/>
        <a href="https://www.thebangkokinsight.com/243963/"/>
      </related>
    </article>
  </body>
</html>