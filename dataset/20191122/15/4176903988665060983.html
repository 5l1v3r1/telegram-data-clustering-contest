<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/sport/srbija-nije-iskoristila-tri-mec-lopte-rusija-u-polufinalu/"/>
    <meta property="og:site_name" content="Krstarica"/>
    <meta property="article:published_time" content="2019-11-22T15:35:08+00:00"/>
    <meta property="og:title" content="Srbija nije iskoristila tri meč lopte, Rusija u polufinalu"/>
    <meta property="og:description" content="Teniska reprezentacija Srbije nije uspela danas da se plasira u polufinale završnog turnira Dejvis kupa u Madridu, pošto su u odlučujućem meču Novak"/>
  </head>
  <body>
    <article>
      <h1>Srbija nije iskoristila tri meč lopte, Rusija u polufinalu</h1>
      <address><time datetime="2019-11-22T15:35:08+00:00">22 Nov 2019, 15:35</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/e2f5134d.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Teniska reprezentacija Srbije nije uspela danas da se plasira u polufinale završnog turnira Dejvis kupa u Madridu, pošto su u odlučujućem meču Novak Djoković i Viktor Troicki izgubili od Karena Hačanova i Andreja Rubljova sa 4:6, 6:4, 6:7.</p>
      <p>Ranije danas, Rubljov je bio ubedljiv protiv Filipa Krajinovića (6:1, 6:2), a potom je Djoković pobedio Hačanova (6:3, 6:3).</p>
      <p>Dejvis kup tim Rusije će u polufinalu igrati protiv Kanade.</p>
      <p>Srpski dubl je prvi stigao do brejka u današnjem meču i poveo sa 3:1, ali su Rusi nakon toga vezali četiri gema i preokrenuli rezultat.</p>
      <p>I u drugom setu se vodila velika borba. Ponovo su Djoković i Troicki prvi stigli do brejka, imali su i 4:1, ali su Rusi uspeli da izjednače na 4:4. Medjutim, za razliku od prvog seta Hačanov i Rubljov ovog puta nisu uspeli i da preokrenu rezultat.</p>
      <p>Srbija je u petom gemu trećeg seta spasila dve brejk lopte i to su bile dve jedine prilike za brejk u tom delu igre. Pobednik je rešen u sjajnom taj-brejku koji je nakon mnogo preokreta dobila Rusija sa 10:8. Prethodno je Srbija propustila tri meč lopte.</p>
      <p>(Beta)</p>
    </article>
  </body>
</html>