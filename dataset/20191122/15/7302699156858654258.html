<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/entertainment/detail/9620000112347"/>
    <meta property="og:site_name" content="MGR Online"/>
    <meta property="article:published_time" content="2019-11-22T15:35:00+00:00"/>
    <meta property="og:title" content="เอ็นดู “อาเธอร์” หลุดเต็มๆ ชื่อแฟน “แน็ก” เจ้าตัวรีบสารภาพผมเลว ใครน่ารักคุยทุกคน"/>
    <meta property="og:description" content="“แน็ก ชาลี” ควงหลานรักออกอีเวนต์ เผยต้องเบรกรับรีวิวแล้วเพราะรับหนังหลายเรื่องจนจัดการชีวิตไม่ได้ ไม่มีเวลาทำรีวิวให้ใคร ยังไม่ตอบไลน์เป็นร้อย บอกถึงจ้าง 10 ล้านก็ถ่ายให้ไม่ได้ ขำๆ คนอยากจับแยกกัน “อาเธอร์” ลั่นจะอยู่กับอาแน็กตลอด"/>
  </head>
  <body>
    <article>
      <h1>เอ็นดู “อาเธอร์” หลุดเต็มๆ ชื่อแฟน “แน็ก” เจ้าตัวรีบสารภาพผมเลว ใครน่ารักคุยทุกคน</h1>
      <address><time datetime="2019-11-22T15:35:00+00:00">22 Nov 2019, 15:35</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011622301.JPEG"/>
      </figure>
      <p><b>“แน็ก ชาลี” ควงหลานรักออกอีเวนต์ เผยต้องเบรกรับรีวิวแล้วเพราะรับหนังหลายเรื่องจนจัดการชีวิตไม่ได้ ไม่มีเวลาทำรีวิวให้ใคร ยังไม่ตอบไลน์เป็นร้อย บอกถึงจ้าง 10 ล้านก็ถ่ายให้ไม่ได้ ขำๆ คนอยากจับแยกกัน “อาเธอร์” ลั่นจะอยู่กับอาแน็กตลอดไป ก่อนหลุดเต็มๆ อาแน็กมีแฟนแล้ว เจ้าตัวรีบสารภาพรู้ตัวว่าเลว ใครน่ารักคุยทุกคน </b><br/><br/>ยังคงฮอตต่อเนื่องเลยทีเดียว สำหรับ<b> “แน็ก ชาลี ไตรรัตน์” </b>ล่าสุดควงหลานรัก<b> “อาเธอร์”</b> ออกอีเวนต์คู่กันอีกแล้ว โดยในงาน THE MARKET PET IN TOWN สัตว์เลี้ยงสี่ขา น้องหมา มาแล้ว! ณ ศูนย์การค้า เดอะ มาร์เก็ต แบงคอก ราชประสงค์ กรุงเทพฯ เจ้าตัวเผยตอนนี้ยังมีรีวิวติดต่อมาตรึม แต่ตอนนี้จะเริ่มไม่รับแล้วเพราะต้องถ่ายภาพยนตร์ เสียดายงานรีวิว ได้ทำอะไรสนุกๆ กับหลาน <br/><br/>แน็ก : มีเยอะมาก จริงๆ อาหารหมา อาหารแมว คือสิ่งแรกที่เข้ามาหาผมเลยนะ แต่ผมไม่รับ เพราะก่อนหน้านี้ผมได้มีโอกาสพูดคุยกับคนคนหนึ่งที่เขาอยากทำอาหารสุนัข และเขาอยากทำด้วยใจจริงๆ ผมก็เลยยังรอเขา เรื่องกินอาหารแปลกๆ ผมไม่กลัวเลยครับ ผมกินมาหมดแล้ว <b>อาหารหมาเป็นอะไรที่สบายมาก จริงๆ ผมต้องบอกเลยครับว่าการกินอาหารสัตว์สำหรับผมมันเป็นอะไรที่ธรรมดามาก เพราะมันอาหารสัตว์หลายๆ อย่างมันก็ทำจากเนื้อสัตว์ ทำจากแป้ง หรือนำมาผสมกัน </b>ซึ่ผมก็ต้องขอบคุณทุกคนนะครับที่เป็นห่วง แต่ไม่ต้องเป็นห่วงเลย เพราะผมทำอะไรเลวร้ายกว่านั้นมาเยอะมากแล้ว<br/><br/>ถามว่ามีรีวิวติดต่อมาเยอะแค่ไหน <b>ผมต้องบอกเลยว่าผมขอโทษจริงๆ เพราะผมรู้สึกว่าผมพลาดด้านการจัดการชีวิต เนื่องจากผมไปรับงานภาพยนตร์ ผมก็เลยไม่มีเวลาทำรีวิวให้กับคนที่เขาติดต่องานเข้ามา ทุกวันนี้ผมแทบไม่ได้ตอบไลน์ใครเลยด้วยซ้ำ เพราะมีคนทักมาให้ผมช่วยรีวิวเป็นหลักร้อยคน</b> ผมตอบไม่ไหวจริงๆ ครับ มันเยอะมาก<br/><br/>ผมไม่ได้อยากเบรกงานรีวิวเลยครับ ผมรักงานรีวิวมาก<b> เพราะการถ่ายรีวิวแต่ละครั้งของผมกับอาเธอร์มันเป็นอะไรที่สนุก เราทำมันด้วยใจจริงๆ แต่บังเอิญว่าตอนนี้ผมจัดเวลาผิด ผมดันไปรับงานภาพยนตร์หลายเรื่อง</b> ก็เลยยังไม่มีเวลาพัก<br/><br/>ตกใจค่าจ้างรีวิวสูงมาก แต่ต่อให้ติดต่อหลักล้าน หลักสิบล้านก็ไม่รับ ตอนนี้ทำให้ไม่ได้ <br/>แน็ก : จริงๆ เงินค่าจ้างรีวิวต่ออันมันมีมูลค่าสูงมากเลยนะ ผมเองก็ตกใจเหมือนกันว่าทำไมมันถึงขึ้นสูง แต่อย่างที่บอกตอนนี้ผมยังรับให้ใครไม่ได้จริงๆ เพราะผมยังเคลียร์งานไม่ได้<b> ต่อให้ติดต่อมาเป็นหลักล้าน หรือหลักสิบล้านผมก็ไม่รับ ผมบอกเลย ตอนนี้ผมยังทำไม่ได้</b><br/><br/>เผยพี่สาวถ่ายคลิปให้ อุตสาหกรรมในครอบครัว <br/>แน็ก : คนถ่ายรีวิวให้ผมก็คือตูน<b> คุณแม่ของอาเธอร์ ซึ่งก็คือพี่สาวของผม เรียกง่ายๆ ว่าเป็นทีมของผมละกัน ยิ่งเวลาที่พี่ตูนเขาอยู่ด้วย อาเธอร์ก็จะยิ่งมีความสุข </b>เห็นไหมวิดีโอที่พี่ตูนเขาน้ำคร่ำแตก อันนั้นไม่ได้เล่นๆ นะ เพราะวันนั้นต้องหยุดถ่ายเลย เนื่องจากเขากำลังจะคลอด และเขาก็ขอด้วย ขอให้ผมไปส่ง แต่ผมไม่ได้ไป สุดท้ายเขาก็นั่งรถไปผ่าลูกเลย น้องของอาเธอร์<br/><br/>หลานขี้เหร่ ต้องกินกล้วย เพราะว่าหน้าเหมือนลิง ตอนนี้ไม่ต้องเถียงกันแล้วว่าใครเหร่ ยกให้หลานเลย (หัวเราะ) รักครับ รัก โดยเฉพาะอาเธอร์ เขารักน้องเขามาก เอ็นดูน้องตลอด จับเบาๆ ส่วนผมก็อยากจับไปถ่ายรีวิว<br/><br/>อาเธอร์ : หวงน้องครับ<br/><br/>แน็ก : <b>เอาจริงๆ นะ ผมไม่ค่อยเห่อเท่าไหร่ ขนาดตอนอยู่โรงพยาบาล ผมยังไม่ได้ไปเยี่ยมเลย จนวันที่เขากลับมาอยู่ที่บ้าน เพราะผมรู้อยู่แล้วไงว่าสักวันเราก็ต้องเจอกันอยู่ดี</b> ซึ่งผมจะเลี้ยงให้เป็นเด็กผู้ชายเลย (หัวเราะ) ครอบครัวเราเป็นครอบครัวที่สนุก ตลก<br/><br/>ขำๆ แยกหลานไม่ทันแล้ว อาเธอร์ลั่นจะอยู่กับอาแน็กตลอดไป<br/>แน็ก : แยกไม่ทันแล้วครับ<br/><br/>อาเธอร์ : <b>ไม่ทันครับ อยากอยู่กับอาแน็กไปตลอด</b><br/><br/>แน็ก : คนอยากจับแยก ตลกครับ จริงๆ มีคนมาคอมเมนต์เยอะเลยนะว่าอยากให้มีหน่วยงานช่วยมาแยกผมกับหลาน แต่ว่าไม่ทันแล้วครับ หน่วยงานไหนก็ช่วยไม่ได้แล้ว คือผมเชื่อว่าคนพวกนั้นเขาก็รักเราสองคนนี่แหละ แค่หยอกเราเล่นๆ<br/><br/>งานหนังติดต่ออาเธอร์อื้อ ขี้เกียจไปเฝ้า นอกจากจ้างให้ทำด้วยกัน <br/>แน็ก : มีคนติดต่ออาเธอร์มาเยอะครับสำหรับงานภาพยนตร์ <b>แต่ผมก็ต้องชี้แจงไว้ตรงนี้นะครับว่า งานนั้นต้องเป็นงานที่ถ่ายกับผมด้วย อันนี้ผมพูดจริงๆ เพราะถ้าหากปล่อยอาเธอร์ไปทำงานคนเดียว ผมเชื่อเลยว่างานพัง อันนี้เราพูดกันตรงๆ หรือถ้าจะให้ผมไปเฝ้าที่กองเฉยๆ ผมเองก็ขี้เกียจไป</b> ดังนั้นถ้าหากมีงานไหนพอจะให้คู่กันได้ ก็ให้ไปคู่กันดีกว่า<br/><br/>ฮาตรึม อาเธอร์หลุดอาแน็กมีแฟนแล้ว แน็กรีบยันหมายถึงแฟนเก่า <br/>อาเธอร์ : <b>มีแล้วครับ ชื่อพี่พั้นช์</b><br/><br/>แน็ก : (หัวเราะ) พี่พั้นช์คือแฟนเก่าที่ผมลงรูปครับ เรื่องนี้จริงๆ ผมย้ำไปหลายครั้งแล้ว เพียงแต่ผมรู้สึกว่าไม่จำเป็นต้องอธิบายกับเด็กไงว่าเรื่องราวมันเป็นยังไง เพราะเขายังไม่รู้เรื่อง<br/><br/>ไม่มีสเปกตายตัว รู้ตัวเลว ใครน่ารักคุยด้วยทุกคน <br/>แน็ก : ไม่มีหรอกครับ <b>ถึงแม้ผมจะบอกว่าผมชอบคนแก่ แต่แฟนคนล่าสุดของผมก็อายุน้อย ถามว่าผมมีคนคุยไหม ก็มีคุยบ้าง คุยกับคนที่ผมรู้สึกดี แต่ว่าตอนนี้ผมยังไม่ได้มีแฟนไง คือผมพูดตรงๆ เลยนะว่าผมเลว ใครน่ารักผมก็คุยหมด เวลามีคนน่ารักทักมาผมก็ตอบ </b>ผมไม่ได้รู้สึกว่าจะต้องมานั่งสร้างภาพ เพราะมันคือเรื่องปกติ<br/><br/>“ผมก็เหมือนเด็กผู้ชายทั่วไปแหละครับที่ชอบคนอายุเยอะ ชอบผู้หญิงที่โตกว่า ถึงแม้จะอายุเยอะแต่เขาก็ยังสวย ยังมีเสน่ห์ ยังดูน่าเด็ก ผมก็มองว่าเป็นอะไรที่น่ารักดี”</p>
      <figure>
        <img src="https://mpics.mgronline.com/pics/Images/562000011622302.JPEG"/>
      </figure>
      <figure>
        <img src="https://mpics.mgronline.com/pics/Images/562000011622303.JPEG"/>
      </figure>
      <figure>
        <img src="https://mpics.mgronline.com/pics/Images/562000011622304.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/entertainment/photo-gallery/9620000112347"/>
      </related>
    </article>
  </body>
</html>