<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/o-agentie-din-rusia-semnaleaza-un-presupus-incident-radioactiv-in-marea-chinei-de-sud_3059855.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-22T15:18:57+00:00"/>
    <meta property="og:title" content="O agenție din Rusia semnalează un presupus incident radioactiv în Marea Chinei de Sud"/>
    <meta property="og:description" content="O creștere a nivelului de radiații a fost detectat de Rusia în Marea Chinei de Sud, potrivit Interfax, citează libertatea.ro.În vreme ce pe rețelele sociale mai mulți activiști sugerează o posibilă explozie nucleară submarină, specialiștii citați de publi"/>
  </head>
  <body>
    <article>
      <h1>O agenție din Rusia semnalează un presupus incident radioactiv în Marea Chinei de Sud</h1>
      <address><time datetime="2019-11-22T15:18:57+00:00">22 Nov 2019, 15:18</time> by <a rel="author">PUBLIKA.MD</a></address>
      <p><b>O creștere a nivelului de radiații a fost detectat de Rusia în Marea Chinei de Sud,</b> potrivit Interfax, citează <a href="https://www.libertatea.ro/stiri/o-agentie-din-rusia-semnaleaza-un-presupus-incident-radioactiv-in-marea-chinei-de-sud-ce-se-intampla-2809698">libertatea.ro</a>.</p>
      <p>În vreme ce pe rețelele sociale mai mulți activiști sugerează o posibilă explozie nucleară submarină, <b>specialiștii citați de publicația Gizmodo spun că nivelul de radioactivitate nu este îngrijorător și nu trădează existența unei explozii.</b></p>
      <p>Agenţia de supraveghere sanitară a Rusiei (Rospotrebnadzor) a anunţat vineri că şi-a intensificat monitorizarea nivelului de radiaţii în Orientul Îndepărtat rus din cauza unei creşteri a acestuia în Marea Chinei de Sud în urma unui presupus "incident radioactiv", transmite agenţia de presă Interfax în pagina sa electronică, citând serviciul de presă al Rospotrebnadzor.</p>
      <p>Până la ora actuală nu există vreun pericol pentru cetăţenii ruşi din regiunea respectivă, conform sursei citate de Agerpres. <b>Rospotrebnadzor a aflat despre acest presupus incident din Reţeaua globală de monitorizare a mediului, dar nu a precizat ce anume s-a întâmplat acolo.</b> În același timp, potrivit Interfax, postul de radio american Hal Turner Radio Show a anunţat miercuri seara, citând surse militare, despre o puternică explozie subacvatică. Potrivit canalului media american, citat de agenţia rusă de presă, o explozie cu o putere între 10 şi 20 de kilograme TNT ar fi avut loc la o adâncime de aproximativ 50 de metri, iar versiunea unui cutremur a fost deja exclusă. În zona respectivă se află submarine americane, a mai indicat postul de radio menţionat.</p>
      <p>Canalul media cu pricina s-a dovedit însă în dese rânduri o sursă de dezinformare, Hal Turner fiind un comentator politic de extremă dreapta american, cunoscut pentru propagarea de teorii ale conspirației. Rămân totuși datele raportate de Reţeaua globală de monitorizare a mediului uRADMonitor Global Environmental Monitoring Network, la care face referire Rospotrebnadzor, și care reuneşte activişti civici din întreaga lume.</p>
      <p><b>Începând cu 21 noiembrie, reţeaua a înregistrat pe harta sa interactivă o creştere a nivelului de radiaţii (0,22-0,24 ľSv / h) în zona oraşului chinez Zhanjiang, cunoscut pentru întreprinderile sale din industria chimică, alimentară şi constructoare de maşini.</b> Publicația Gizmodo citează specialiști sub acoperirea anonimatului care spun că nivelul de radioactivitate indicat este unul neglijabil și că două agenții care măsoară radiațiile în zonă nu au primit semnale anormale.</p>
    </article>
  </body>
</html>