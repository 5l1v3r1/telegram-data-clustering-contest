<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.extra.cz/jejich-revirem-je-dalnice-kamionum-odzvonilo-na-d1-od-prosince-nesmeji-predjizdet"/>
    <meta property="og:site_name" content="eXtra.cz"/>
    <meta property="article:published_time" content="2019-11-22T15:35:00+00:00"/>
    <meta property="og:title" content="Jejich revírem je dálnice: Kamionům odzvonilo, na D1 od prosince nesmějí předjíždět"/>
    <meta property="og:description" content="Vláda zasahuje proti předjíždění kamionů na dálnici. A to konkretně od 1. prosince na dvou úsecích dálnice D1 na Vysočině. Tam pro kamiony začne platit zákaz předjíždění. Na setkání s představiteli českého stavebnictví to ve čtvrtek sdělil premiér Andrej Babiš (ANO) po dohodě s ministrem vnitra Janem Hamáčkem (ČSSD) a s policií."/>
  </head>
  <body>
    <article>
      <h6 class="kicker">doprava</h6>
      <h1>Jejich revírem je dálnice: Kamionům odzvonilo, na D1 od prosince nesmějí předjíždět</h1>
      <address><time datetime="2019-11-22T15:35:00+00:00">22 Nov 2019, 15:35</time> by <a rel="author">Rudolf Šindelář</a></address>
      <p>
        <b>Vláda zasahuje proti předjíždění kamionů na dálnici. A to konkretně od 1. prosince na dvou úsecích dálnice D1 na Vysočině. Tam pro kamiony začne platit zákaz předjíždění. Na setkání s představiteli českého stavebnictví to ve čtvrtek sdělil premiér Andrej Babiš (ANO) po dohodě s ministrem vnitra Janem Hamáčkem (ČSSD) a s policií.</b>
      </p>
      <p>Babiš konkretizoval, na kterých úsecích začne zákaz předjíždění platit. "Na základě jednání s panem Hamáčkem a s policií zavedeme pro kamiony zákaz předjíždění směr Brno od 79. kilometru na 103,5 kilometru a směr Praha 133,5 kilometru do 104. kilometru. To bude zákaz předjíždění od 1. 12.,“ uvedl Babiš k problematice na dálnici <a href="https://www.extra.cz/tema/d1">D1</a>. Faktem totiž je, že dálnice na Vysočině v zimních měsících v minulosti kolabovala.</p>
      <p>Ministerstvo dopravy začalo uvažovat o zákazu v závěru loňského roku, kdy provoz ve zmíněných úsecích blokovaly několikakilometrové kolony kvůli hustému sněžení a dopravním uzavírkám. <a href="https://www.extra.cz/kolaps-na-d1-srazily-se-nakladaky-ridici-uvazli-ve-20kilometrove-kolone">Silničáři se nechali slyšet, že problém způsobili nedisciplinovaní řidiči kamionů</a>. K celoplošnému zákazu ovšem nakonec vláda nepřistoupila.</p>
      <p>Česká televize ve čtvrtek uvedla, že ministerstvo vnitra sestavilo seznam 46 úseků dálnic, kde bude platit zákaz předjíždění nákladních aut nad 12 tun. Seznamem by se mělo brzy zabývat ministerstvo dopravy. Mimo jiné vláda letos v létě dohodla rozšíření zákazu jízdy kamionů o víkendu. V neděli by nesměla nákladní auta jezdit od půlnoci do 22 hodin. Nyní mohou nákladní auta v neděli jezdit do 13 hodin.</p>
    </article>
  </body>
</html>