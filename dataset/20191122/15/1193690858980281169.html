<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/rosiiska-fsb-vidnovyla-slidstvo-u-spravi-ukrainskykh-moriakiv-advokat-203300.html"/>
    <meta property="og:site_name" content="5 канал"/>
    <meta property="article:published_time" content="2019-11-22T15:33:00+00:00"/>
    <meta property="og:title" content="Російська ФСБ відновила слідство у справі українських моряків – адвокат"/>
    <meta property="og:description" content="Полозов наголосив, що це технічне відновлення, і &quot;поки нічого не змінилося&quot;"/>
  </head>
  <body>
    <article>
      <h1>Російська ФСБ відновила слідство у справі українських моряків – адвокат</h1>
      <address>
        <time datetime="2019-11-22T15:33:00+00:00">22 Nov 2019, 15:33</time>
      </address>
      <p>Федеральна служба безпеки Росії відновила слідство у справі українських моряків, звільнених в рамках обміну полоненими у вересні 2019 року. Про це заявив адвокат моряків Микола Полозов, пише "<a href="https://www.rbc.ua/ukr/news/fsb-rossii-vozobnovila-sledstvie-delu-ukrainskih-1574422053.html">РБК-Україна</a>" з посиланням на російські ЗМІ.</p>
      <p>За його словами, слідчі дії відновлено у зв'язку з поверненням захоплених кораблів Україні.</p>
      <p>"Ознайомлення захисту з матеріалами справи призупинено... Дані, які з'являться під час поновленого слідства, будуть включені в додатковий том", – додав Полозов.</p>
      <p>У коментарі "РБК-Україна" Полозов наголосив, що це технічне відновлення, і "поки нічого не змінилося".</p>
      <p>"Це означає, що слідству треба було провести якісь дії, не пов'язані зі зміною статусу моряків, або статусу доказів, що є в справі, однак ці дії припиняють стадію ознайомлення. Що саме треба було провести слідству, у мене поки немає інформації", – додав адвокат.</p>
      <p>Як повідомляв 5.UA, 24 військовополонених моряки <a href="https://www.5.ua/kyiv/u-boryspoli-ochikuiut-na-prybuttia-politviazniv-transliatsiia-198821.html">були у списках масштабного обміну ув'язненими</a> між Україною та Росією в форматі 35 на 35. Попри рішення Міжнародного трибуналу ООН з морського права відпустити моряків без жодних умов, нині колишні військовополонені перебувають на поруках, а в Росії й досі триває так зване розслідування за сфабрикованими звинуваченнями.</p>
    </article>
  </body>
</html>