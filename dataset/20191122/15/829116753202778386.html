<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191122-novak-katalin-matol-indul-a-stipendium-peregrinum-osztondijprogram.html"/>
    <meta property="og:site_name" content="Origo"/>
    <meta property="article:published_time" content="2019-11-22T15:50:00+00:00"/>
    <meta property="og:title" content="Novák Katalin: Mától indul a Stipendium Peregrinum ösztöndíjprogram"/>
    <meta property="og:description" content="Azon fiatalok jelentkezését várják, akik a világ legjobb egyetemeire szeretnének felvételizni."/>
  </head>
  <body>
    <article>
      <h1>Novák Katalin: Mától indul a Stipendium Peregrinum ösztöndíjprogram</h1>
      <address><time datetime="2019-11-22T15:50:00+00:00">22 Nov 2019, 15:50</time> by <a rel="author">MTI</a></address>
      <p><b>Már jelentkezhetnek a Stipendium Peregrinum ösztöndíjprogramra azok a fiatalok, akik a világ legjobb egyetemeire szeretnének felvételizni - jelentette be az Emberi Erőforrások Minisztériumának család- és ifjúságügyért felelős államtitkára pénteki, budapesti sajtótájékoztatóján.<br/></b>Novák Katalin elmondta, hogy</p>
      <aside>a Stipendium Peregrinum ösztöndíjprogramot a Nemzeti Tehetség Központ koordinálja, és első körben ahhoz nyújtanak támogatást, hogy azok a fiatalok, akik a legjobb külföldi egyetemeken akarnak tanulni, ki tudjanak utazni a felvételi eljárásra. </aside>
      <figure>
        <img src="https://cdn.nwmgroups.hu/s/img/i/1911/20191122novak-katalin.jpg?w=644&amp;h=968"/>
        <figcaption>Novák Katalin, az Emberi Erőforrások Minisztériumának család- és ifjúságügyért felelős államtitkára.<cite>Forrás: MTI/Kovács Attila</cite></figcaption>
      </figure>
      <p>Novák Katalin azt mondta, bíznak abban, hogy a fiatalok a legrangosabb egyetemeken szerzett tudásuk birtokában Magyarország hírnevét növelik majd.</p>
      <aside>Lantos Krisztina, a Nemzeti Tehetség Központ igazgatója közölte, hogy december 22-éig jelentkezhetnek azok a középiskolások és egyetemisták, akik a megjelölt 66 egyetem valamelyikére szeretnének jelentkezni.</aside>
      <p>A programról a <a href="https://www.nemzetitehetsegkozpont.hu/">www.nemzetitehetsegkozpont.hu </a>oldalon lehet tájékozódni. Elhangzott, hogy</p>
      <p>
        <mark>a támogatás fedezi a kiutazás, a szállás, az ott-tartózkodás és a felvételi vizsga teljes költségét.</mark>
      </p>
      <p>Lantos Krisztina közölte, azt nem várják el, hogy a diákokat felvegyék az intézménybe, hanem, hogy tegyenek meg mindent a sikeres felvételiért a személyes elbeszélgetésen. Az Európai Unión belüli egyetemekre történő jelentkezés esetén legfeljebb 200 ezer forint ösztöndíj szerezhető,</p>
      <aside>az Egyesült Királyságba 400 ezer forint, a távolabbi országokba történő jelentkezés esetén, mint például az Amerikai Egyesült Államokba, 600 ezer forint, de egy ausztráliai felvételihez 700 ezer forint nyerhető el.</aside>
      <p>Összesen 18 millió forint áll rendelkezésre - közölte Lantos Krisztina. Novák Katalin kitért arra is, hogy a tehetséges magyar fiatalok támogatása kiemelt nemzeti ügy.</p>
      <blockquote>Szeretnék, ha minden tehetséges magyar fiatal kibontakoztathatná a tehetségét. Erről szól a tíz évvel ezelőtt indított Nemzeti Tehetség Program, amelyben évről évre 300-350 ezer fiatalnak nyújtunk segítséget</blockquote>
      <p>- fogalmazott az államtitkár, aki hozzátette, hogy egy tehetséges gyermek a családban áldás, de komoly anyagi ráfordítást igényel a szülőktől, ezért szeretnének ebben segíteni. Erre a célra 2019-ben 3,3 milliárd forint áll rendelkezésre a Nemzeti Tehetség Programban.</p>
      <p>Novák elmondta azt is, október 1-jével jött létre a Nemzeti Tehetség Központ, amely a kiemelten tehetséges magyar fiatalok tehetséggondozásával, támogatásával foglalkozik, és éves szinten félmilliárd forintból támogatást kap a Nemzeti Tehetség Programból, de egyéb projektjeivel közösen összesen közel 1,6 milliárd forinttal gazdálkodik.</p>
    </article>
  </body>
</html>