<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/22/black-friday-acquisti-sicuri-con-il-decalogo-di-codacons/1328125/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-22T15:29:54+00:00"/>
    <meta property="og:title" content="Black Friday, acquisti sicuri con il decalogo di Codacons"/>
    <meta property="og:description" content="SCONTI - I marchigiani spenderanno 50 milioni di euro, un regalo di Natale su quattro sarà acquistato durante la settimana di promozioni speciali"/>
  </head>
  <body>
    <article>
      <h1>Black Friday, acquisti sicuri con il decalogo di Codacons</h1>
      <h2>SCONTI - I marchigiani spenderanno 50 milioni di euro, un regalo di Natale su quattro sarà acquistato durante la settimana di promozioni speciali</h2>
      <address><time datetime="2019-11-22T15:29:54+00:00">22 Nov 2019, 15:29</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F22%2Fblack-friday-acquisti-sicuri-con-il-decalogo-di-codacons%2F1328125%2F">Condividi9</a><a href="https://twitter.com/intent/tweet?text=Black+Friday%2C+acquisti+sicuri++con+il+decalogo+di+Codacons&amp;url=https%3A%2F%2Fwww.cronachemaceratesi.it%2F2019%2F11%2F22%2Fblack-friday-acquisti-sicuri-con-il-decalogo-di-codacons%2F1328125%2F">Tweet</a>Email9 Condivisioni</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2018/11/black-friday-2894130_960_720-325x199.png"/>
      </figure>
      <p> </p>
      <p><b>Si avvicina il Black Friday, la giornata di sconti speciali che partirà il prossimo 29 novembre e proseguirà con il Cyber Monday del 2 dicembre. Un evento che in molti negozi fisici e online dura una intera settimana e che vede un numero crescente di consumatori approfittare delle promozioni straordinarie per fare acquisti in vista del Natale. Il Codacons ha elaborato uno studio dedicato alla settimana del Black Friday che quest’anno genererà a livello nazionale un giro d’affari pari a circa 2 miliardi di euro, con una crescita prevista del +20% sul 2018. </b>«Anche nelle Marche un numero crescente di cittadini approfitterà dell’evento per fare acquisti, e non solo di prodotti tecnologici – spiega l’associazione dei consumatori – In base alle stime Codacons in regione si spenderanno circa 50 milioni di euro durante la settimana del Black Friday, una spesa in crescita sia perché aumenta il numero di catene commerciali e negozi che aderiscono all’iniziativa, sia perché molti consumatori approfitteranno degli sconti per anticipare i regali di Natale. Al punto che nelle Marche quest’anno 1 regalo su 4 sarà acquistato proprio tra il “venerdì nero” e il Cyber Monday», afferma il Codacons. <b>«Tuttavia il rischio di cadere in raggiri o fregature è purtroppo molto elevato, perché gli operatori disonesti approfittano di occasioni come il Black Friday per speculare sui consumatori a caccia di affari – spiega il Codacons – Per consentire agli utenti di fare acquisti in tutta sicurezza ed evitare brutte sorprese, l’associazione ha realizzato un decalogo contenente le regole d’oro da seguire per difendersi da possibili truffe o raggiri»</b>. Eccolo nello specifico: acquistare solo da siti Internet sicuri, protetti da sistemi di sicurezza internazionali, riconoscibili dalla presenza del lucchetto nella barra di indirizzo. Acquistare solo da venditori sicuri. Controllare che nei feedback siano riportati correttamente i dati della società titolare dell’attività commerciale. Confrontare sempre i prezzi, sia online sia nei negozi fisici. Attenzione agli sconti troppo elevati. Controllare che sia riportato oltre al prezzo iniziale del prodotto anche quello finale, comprensivo di spese di spedizione o tasse. Controllare la data di spedizione e verificare sempre da dove viene spedito il prodotto. Conservare sempre una copia dell’ordine effettuato e verificare che esista la possibilità di disdirlo senza pagamento di penali. Sul web pagare o tramite paypal o carte prepagate (meglio evitare bonifici o carte di credito), e non comunicare mai i dati personali, sia via telefono, sia via mail. Non inserire mai dati privati online. Ricordare che per legge la merce si può restituire quando si acquista fuori dagli esercizi commerciali fisici entro 14 giorni. Per gli acquisti online verificare le condizioni di recesso applicate dal venditore online e ricordare che la garanzia vale anche per i prodotti acquistati online. Se il prodotto o il servizio acquistato hanno un difetto di conformità o di produzione c’è il diritto alla sostituzione o al rimborso.</p>
    </article>
  </body>
</html>