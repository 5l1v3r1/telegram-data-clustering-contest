<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/22/addio-a-maria-cristina-craglia-fondatrice-della-delsa/1328132/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-22T15:36:25+00:00"/>
    <meta property="og:title" content="Addio a Maria Cristina Craglia, fondatrice della Delsa"/>
    <meta property="og:description" content="LUTTO - La donna è morta oggi nel primo pomeriggio, nella sua casa di Belforte. Aveva creato una azienda al top nella produzione di abiti da sposa"/>
  </head>
  <body>
    <article>
      <h1>Addio a Maria Cristina Craglia, fondatrice della Delsa</h1>
      <h2>LUTTO - La donna è morta oggi nel primo pomeriggio, nella sua casa di Belforte. Aveva creato una azienda al top nella produzione di abiti da sposa</h2>
      <address><time datetime="2019-11-22T15:36:25+00:00">22 Nov 2019, 15:36</time> by <a rel="author">Giacomo Gardini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F22%2Faddio-a-maria-cristina-craglia-fondatrice-della-delsa%2F1328132%2F">Condividi504</a><a href="https://twitter.com/intent/tweet?text=Addio+a+Maria+Cristina+Craglia%2C++fondatrice+della+Delsa&amp;url=https%3A%2F%2Fwww.cronachemaceratesi.it%2F2019%2F11%2F22%2Faddio-a-maria-cristina-craglia-fondatrice-della-delsa%2F1328132%2F">Tweet</a>Email504 Condivisioni</p>
      <p> </p>
      <p><b>Si è spenta nel pomeriggio di oggi, a 86 anni, Maria Cristina Craglia, fondatrice dell’azienda di abiti da sposa Delsa. La storica imprenditrice è morta nella sua casa di Belforte. Nata nel 1933 a Tolentino, ed educata in un convento di suore di clausura, dove apprende la raffinata arte del ricamo, era conosciuta per lo spiccato senso imprenditoriale e la grinta che infondeva nel lavoro.</b> Cinquant’anni fa, anticipando i tempi, la donna è riuscita a creare un’impresa fondata su abilità e manualità, doti che allora era riservate esclusivamente agli uomini. Sin dagli esordi, nel 1960, ha unito il piacere di ideare con l’intervento sulla creazione attraverso la decorazione a ricamo. <b>Maria Cristina Craglia apre la prima piccola sartoria per abiti da sposa a Tolentino nel 1969 ma il successo che riscuote e la crescita che ne conseguono sono così grandi che già nel 1975 si trasforma in azienda societaria e nel 1979 si trasferisce a Belforte in un grande e moderno stabilimento più adeguato alle esigenze della nuova realtà.</b></p>
      <figure>
        <img src="https://cdn.cronachemaceratesi.it/wp-content/uploads/2019/11/maria-cristina-craglia-premio-325x217.jpeg"/>
        <figcaption>Maria Cristina Craglia insignita del titolo di commendatore dell’ordine “Al merito della Repubblica Italiana”</figcaption>
      </figure>
      <p><b>Il riconoscimento più importante però arriva nel 2015, quando è stata insignita del titolo di commendatore dell’ordine “Al merito della Repubblica Italiana”.</b> Soltanto pochi mesi fa, poi, aveva festeggiato, insieme ai lavoratori e ai clienti sparsi in tutta Italia, i 50 anni dalla fondazione della sua azienda. <b>Una donna per il sogno di tutte le donne, in una perfetta sinergia tra qualità dei sui prodotti e i caratteri di un’impresa moderna.</b> Il management è sempre rimasto familiare. <b>I figli, che hanno sempre affiancato il lavoro di imprenditrice e stilista di Maria Cristina, sono subentrati alla madre: Gianluca con la cognata Teresa sono diventati stilisti, mentre Gabriele, Gigliola e Rosella si sono divisi i ruoli nel settore amministrativo, commerciale e delle pubbliche relazion</b><b>i.</b> “Delsa spose” è stata spesso sulla copertina di numerose testate gionalistiche nazionali (“Vogue sposa”, “Sposabella”, “Domina Sposa”) ed internazionali (“Brud&amp;Bruvidegom”, “Trowen”, “Slub”, “Bride &amp; setting up Home”, “Wedding book”, “You ad your wedding”) ed ha ricevuto due nomination nel prestigioso premio internazionale “British Bridal Awards” (Oscar degli stilisti dell’abito da sposa). <b>A piangerla, oggi pomeriggio, sono quelle che lei reputava le sue tre famiglie: i suoi figli Gabriele, Gianluca, Rosella, Gigliola e Laura e i suoi cari, i lavoratori e le lavoratrici dipendenti, insieme a tutte le spose che ha vestito nel giorno più importante di ogni donna. La camera ardente è stata allestita nella sala del commiato Terra Coeli di Tolentino. Il funerale si terrà domenica alle 9,30 nella chiesa di Sant’Eustachio a Belforte.</b></p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/maria-cristina-craglia.jpg"/>
        <figcaption>Maria Cristina Craglia insieme ai suoi quattro figli</figcaption>
      </figure>
    </article>
  </body>
</html>