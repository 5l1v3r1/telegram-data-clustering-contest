<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/work-in-slovakia-good-idea-pokracuje-tentoraz-v-kodani/265156"/>
    <meta property="og:site_name" content="touchIT"/>
    <meta property="article:published_time" content="2019-11-22T15:03:59+00:00"/>
    <meta property="og:title" content="Work in Slovakia – Good Idea! pokračuje. Tentoraz v Kodani"/>
    <meta property="og:description" content="Podpredseda vlády SR pre investície a informatizáciu Richard Raši zajtra odlieta, spoločne so slovenskými top manažérmi, na pracovnú cestu do Kodane. Na podujatí Work in Slovakia – Good Idea! budú"/>
  </head>
  <body>
    <article>
      <h1>Work in Slovakia – Good Idea! pokračuje. Tentoraz v Kodani</h1>
      <address><time datetime="2019-11-22T15:03:59+00:00">22 Nov 2019, 15:03</time> by <a rel="author">redakcia touchIT</a></address>
      <p>
        <b>Podpredseda vlády SR pre investície a informatizáciu Richard Raši zajtra odlieta, spoločne so slovenskými  top manažérmi, na pracovnú cestu do Kodane. Na podujatí Work in Slovakia – Good Idea! budú motivovať Slovákov žijúcich v zahraničí ponukou voľných pracovných miest v oblasti IT sektora, aby sa vrátili späť domov.</b>
      </p>
      <p><i>„Podujatie Work in Slovakia – Good Idea!, ktoré vzniklo v rámci Digitálnej koalície z iniciatívy IT Asociácie Slovenska a nášho úradu, s podporou rezortu diplomacie a AmChamu, organizujeme</i> <i> už po tretíkrát a verím, že bude rovnako úspešné, ako pred rokom v Londýne a následne v Dubline, pretože aj do Kodane ideme s jasným zámerom – aby sme zahraničným Slovákom predstavili konkrétne pracovné miesta. Zdôrazňujem – žiadne sľuby, ale reálne pracovné pozície, ktoré sú rôznorodé,“</i> zdôraznil vicepremiér.</p>
      <p>Problémom IT sektora na Slovensku je vo všeobecnosti nedostatok odborníkov, či už v komerčnom alebo v štátnom sektore. Aj preto je cieľom Úradu podpredsedu vlády SR pre investície a informatizáciu (ÚPVII) zabezpečiť, aby sa do našej krajiny vracali nielen kvalifikovaní a vzdelaní ľudia so zručnosťami a skúsenosťami na riadenie, prevádzku a rozvoj IT, ale aj s vysokou znalosťou cudzích jazykov.</p>
      <p><i>„ÚPVII má perspektívne k dispozícií 66 voľných pracovných miest, z toho 31 v IT sektore,“</i> poznamenal Richard Raši. Konkrétne ide o pozície pre bezpečnostných a dátových analytikov, sieťových inžinierov, forenzných špecialistov, ale aj projektových koordinátorov a manažérov. <i>„Súčasťou našej delegácie sú zamestnávatelia z medzinárodných spoločností na Slovensku, ktorí predstavia Slovákom pracujúcim v cudzine svoje firmy i desiatky pracovných miest,“ </i>povedal vicepremiér.</p>
      <p>Za našimi rodákmi do Kodane odlietajú zástupcovia veľkých firiem na najvyššej manažérskej úrovni – spoločnosti  Adien, AmCham/BSCF, Dell, Európska migračná agentúra, spoločnosť IBM, Lenovo, O2, Orange BSS, T-Systems.</p>
      <p>Na podujatí Work in Slovakia – Good Idea!, o ktoré prejavili záujem desiatky Slovákov pracujúcich v okolí Kodane, im budú predstavené konkrétne pracovné ponuky. Praktické kroky, ktoré musia krajania absolvovať po návrate do vlasti, nájdu v internetovej brožúre, ktorú pre zahraničných Slovákov vypracovalo Ministerstvo práce sociálnych vecí a rodiny SR: <b>http://www.employment.gov.sk/files/slovensky/informacie-slovakov-pracujucich-zahranici.pdf</b></p>
      <p>Podľa vicepremiéra existuje veľa dôvodov, prečo sa vrátiť pracovať a žiť späť domov, keďže v cudzine Slováci často nerobia na pozíciách zodpovedajúcich ich vzdelaniu. „<i>Osobne si myslím, že najväčšou motiváciou vrátiť sa na Slovensko je nielen rodina a priateľstvá, ale najmä adekvátne pracovné uplatnenie,“</i> uzavrel R. Raši.</p>
      <related>
        <h4>Súvisiace články</h4>
        <a href="https://touchit.sk/magenta-1-huawei-p30-lite-este-vyhodnejsie/265158"/>
        <a href="https://touchit.sk/vub-banka-predlzuje-vyhody-pre-studentov-a-mladych-az-do-30-rokov-usetria-tak-vyse-200-eur/265153"/>
        <a href="https://touchit.sk/playstation-black-friday-je-tu/265142"/>
      </related>
    </article>
  </body>
</html>