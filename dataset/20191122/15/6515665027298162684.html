<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/crna-hronika/3362603/pusku-drzao-u-torbi-potresno-svedocenje-ucenice-iz-plane-usao-je-naoruzan-ispod-jakne-imao-pancir-pa-izgovorio-ovo"/>
    <meta property="og:site_name" content="kurir.rs"/>
    <meta property="article:published_time" content="2019-11-22T15:51:00+00:00"/>
    <meta property="og:title" content="PUŠKU DRŽAO U TORBI! POTRESNO SVEDOČENJE UČENICE IZ PLANE: Ušao je naoružan, ispod jakne imao pancir, pa izgovorio OVO!"/>
    <meta property="og:description" content="Čovek je ušao zakopčan, ispod jakne mu je stajao pancir, sa oružjem, sa automatskom puškom, bombama i, čini mi se, pištoljem. On je ušao u učionicu 33, gde je rekao da će sve biti u redu samo ako oni njemu daju broj državne bezbednosti, ovako početak drame ..."/>
  </head>
  <body>
    <article>
      <h6 class="kicker">SAVLADAO GA PROFESOR</h6>
      <h1>PUŠKU DRŽAO U TORBI! POTRESNO SVEDOČENJE UČENICE IZ PLANE: Ušao je naoružan, ispod jakne imao pancir, pa izgovorio OVO!</h1>
      <address>
        <time datetime="2019-11-22T15:51:00+00:00">22 Nov 2019, 15:51</time>
      </address>
      <p>"Čovek je ušao zakopčan, ispod jakne mu je stajao pancir, sa oružjem, sa automatskom puškom, bombama i, čini mi se, pištoljem. On je ušao u učionicu 3/3, gde je rekao da će sve biti u redu samo ako oni njemu daju broj državne bezbednosti", ovako početak drame u srednjoj Ekonomsko-ugostiteljskoj školi u Velikoj Plani opisuje učenica T. Ž. (17).</p>
      <p>Ona je za Sputnjik rekla da je u trenutku upada u učionici bilo dece, koja su odmah pozvala razrednog starešinu telefonom:</p>
      <figure>
        <img src="https://www.kurir.rs/data/images/2019/11/22/14/2060455_img778286_ff.jpg?ver=1574434023"/>
        <figcaption>
          <cite>foto: Kurir</cite>
        </figcaption>
      </figure>
      <p>„Profesor je rekao deci da izađu iz učionice i iskoristio trenutak nepažnje napadača koji je pored puške imao i eksploziv. U jednom momentu profesor je zgrabio oružje u njegovim rukama i prislonio ga uz tablu. Tada je čovek zapucao i u tom trenutku je profesor povređen.“</p>
      <p>Kako kaže T. Ž, profesor je zadobio povredu ruke, ali nije u životnoj opasnosti.</p>
      <p>Policija je ubrzo došla u školu i deca su evakuisana. T. Ž. dodaje da je napadača odvezla Hitna pomoć. </p>
      <p>Osim profesora, niko drugi nije povređen, rekli su u toj školi.</p>
      <p>Podsetimo, Goran T. iz sela Livadice upao je danas u tu školu, dok je u toku bio šesti čas i pucao dva puta iz automatske puške. On je potom uhapšen.</p>
      <figure>
        <img src="https://www.kurir.rs/data/images/2019/11/22/14/2060453_img7784354_ff.jpg?ver=1574434031"/>
        <figcaption>
          <cite>foto: Kurir</cite>
        </figcaption>
      </figure>
      <p>
        <b>Puška u torbi</b>
      </p>
      <p>Aleksandra Ilić, direktorka Srednje ekonomsko-ugostiteljske škole kaže nam da se puška nije videla kad je čovek ušao, jer je bila u torbi.</p>
      <p>Kako se nezvanično saznaje, Goran je navodno kod sebe imao i ručnu bombu, pištolj i eksploziv trotil.</p>
      <p>Prema nezvaničnim informacijama, reč je o čoveku koji ima psihičkih problema. Šta je bio konkretan okidač za ovaj incident, pokazaće istraga.</p>
      <p>(Kurir.rs/Sputnjik)</p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3362561/ekskluzivno-ovo-je-naoruzani-napadac-iz-velike-plane-on-je-upao-u-ucionicu-sa-puskom-i-punom-torbom-eksploziva-foto"/>
        <a href="https://www.kurir.rs/crna-hronika/3362549/ovo-je-superprofesor-slavoljub-koji-je-savladao-napadaca-borio-sam-se-s-njim-imao-je-oruzje-i-torbu-punu-eksploziva"/>
        <a href="https://www.kurir.rs/crna-hronika/3362531/pucnjava-se-upravo-dogodila-u-mojoj-skoli-ova-fotografija-iz-velike-plane-pojavila-se-na-drustvenim-mrezama-foto"/>
        <a href="https://www.kurir.rs/crna-hronika/3362519/nezapamcena-drama-u-velikoj-plani-upao-u-srednju-skolu-pa-zapucao-iz-automatske-puske-gorana-savladao-profesor"/>
      </related>
    </article>
  </body>
</html>