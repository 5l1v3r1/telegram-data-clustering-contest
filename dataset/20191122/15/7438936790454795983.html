<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Vsechno-jinak-Marek-Dalik-zacal-mluvit-Pry-luxusni-penzion-Udani-prepadovky-Normalne-jsem-makal-A-pandury-604331"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-22T15:48:00+00:00"/>
    <meta property="og:title" content="Všechno jinak! Marek Dalík začal mluvit: Prý luxusní penzion… Udání, přepadovky. Normálně jsem makal. A pandury?"/>
    <meta property="og:description" content="Marek Dalík poprvé od svého propuštění promluvil do médií. Poskytl rozhovor Sabině Slonkové na její web Neovlivni.cz. V něm vyvrací tvrzení Bakalova serveru Aktualne.cz o „fešáckém“ kriminálu a luxusním penzionu."/>
  </head>
  <body>
    <article>
      <h1>Všechno jinak! Marek Dalík začal mluvit: Prý luxusní penzion… Udání, přepadovky. Normálně jsem makal. A pandury?</h1>
      <address>
        <time datetime="2019-11-22T15:48:00+00:00">22 Nov 2019, 15:48</time>
      </address>
      <p>
        <b>Marek Dalík poprvé od svého propuštění promluvil do médií. Poskytl rozhovor Sabině Slonkové na její web Neovlivni.cz. V něm vyvrací tvrzení Bakalova serveru Aktualne.cz o „fešáckém“ kriminálu a luxusním penzionu.</b>
      </p>
      <p>Před lety platil za hlavního zákulisního hráče české politiky, v době, kdy jeho někdejší šéf a přítel Mirek Topolánek oznamoval kandidaturu na prezidenta, už seděl ve vězení. Marek Dalík. Lobbista a byznysmen.</p>
      <p>Začátkem týdne ho soud pravomocně pustil z vězení na podmínku po uplynutí půlky trestu. Jen pár hodin poté začala mediální smršť s tím, že Dalík vlastně svůj trest strávil v luxusním penzionu, kam chodil coby vězeň pracovat. </p>
      <p>Nyní Marek Dalík prolomil mlčení a rozhodl se vše ze svého pohledu osvětlit. Sabině Slonkové na Neovlivni.cz poskytl významný prostor. </p>
      <p>Lobbista odmítl tvrzení o pohodovém pobytu v luxusním penzionu. „Luxusní penzion je jako rádio Jerevan. Není luxusní a není to penzion. To vidí každý, kdo se tam přijede podívat. Je to komplex několika budov, kde jsou nájemní byty, nejrůznější provozovny, dílna a nejmenší část tvoří ten penzion. Stačí si tam zajít,“ vybízí.</p>
      <p>„Ten objekt patří čtyřem majitelům, manželským párům. Nemá jednu majitelku, jak se taky chybně psalo. Ti majitelé nemají žádné zaměstnance, najímají různé lidi a také jim tam docházejí vězni. Jedna z těch majitelek dělá ekonomiku, faktury a její manžel to průběžně udržuje, vylepšuje a rekonstruuje. A já mu byl k ruce. Byla to každodenní práce, která začíná úklidem, přes drobné opravy, rekonstrukce toalet nebo koupelen. Dělali jsme také fasádu,“ vysvětlil Slonkové s tím, že majitelé jsou prý drobní živnostníci bez vlastních zaměstnanců a vězni u nich pracují přes deset let.</p>
      <p>Kontrol prý bylo nepočítaně. „Byly to přepadovky přímo v tom areálu, a ne zcela standardní, co vím. A chci říct ještě jednu věc: bohužel, můj obličej už je natolik známý, že kdybych tam dělal něco, co bych dělat neměl, určitě by se našel někdo, kdo by to tak nenechal,“ říká s tím, že by pravidla nikdy neporušoval i proto, aby si nezkazil šanci na podmíněné propuštění.</p>
      <ul>
        <li>
          <a href="https://neovlivni.cz/dalik-nejhorsi-je-ta-absolutni-ztrata-osobnosti/">
            <b>Celý rozhovor najdete ZDE.</b>
          </a>
        </li>
      </ul>
      <p>Marek Dalík dále uvedl, že ani práce v objektu, kde se nachází i penzion, netrvala po celou dobu jeho pobytu ve vězení. Pracoval tam prý zhruba půlku celé doby. „Celkem 13 měsíců jsem byl jen ve věznici,“ upřesňuje. Jeden z vězňů na něho prý stále posílal udání, ale podle Dalíka šlo o známého kverulanta, se kterým ani nebyl v žádném kontaktu.</p>
      <p>Co se týče pobytu ve věznici, podle jeho slov je těžké vybrat jednu nejhorší věc. „Jsou to jednotlivosti. Jako třeba jedna sprcha na padesát lidí. Sedm lidí na cele, z nichž dva tak chrápou, že se prostě nevyspíte. Žádné soukromí. Ale to jsou věci, na které si zvyknete. Když tak přemýšlím, nejhorší je absolutní ztráta osobnosti a identity,“ uvádí pro server Neovlivni.cz</p>
      <p>Pocit křivdy z toho, že prý byl odsouzen za něco, co nespáchal, má prý stále, ale naučil se s tím žít. „Ale tak trochu pořád doufám, že se za nějakou dobu ukáže, jak to ve skutečnosti s těmi pandury bylo. Že někdo řekne pravdu,“ uvedl. </p>
      <p>Odmítá, že by si kdy říkal o půlmiliardový úplatek. Mělo jít o prodloužení provizní smlouvy, kterou prý tehdy měli lidé napojení na ČSSD a měla být převedena na lidi spojené s občanskými demokraty. „Je to verze, na které trvám a je pravdivá. Má logiku. Žádný úplatek jsem nevzal, nikoho jsem nepodvedl,“ řekl pro Neovlivni.cz Dalík a dodal, že stále má naději, že někdo z aktérů, třeba ze zahraničí o celé věci jednou promluví.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Vezenska-sluzba-odmitla-pochybeni-ohledne-Dalikova-zamestnani-604223"/>
        <a href="https://www.parlamentnilisty.cz/arena/monitor/Coze-Dalik-pry-ve-vezeni-moc-nepobyl-Takto-pry-brucel-604162"/>
        <a href="https://www.parlamentnilisty.cz/arena/monitor/Propusteny-Dalik-Zla-slova-o-Topolankovi-A-expremier-se-cerstve-vyjadril-603896"/>
        <a href="https://www.parlamentnilisty.cz/arena/monitor/Dalik-po-polovine-trestu-za-podvod-opustil-veznici-ve-Znojme-603817"/>
      </related>
    </article>
  </body>
</html>