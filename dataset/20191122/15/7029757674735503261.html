<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/bulgaria/gerb-poiska-ninova-da-nazove-oligarsite-koito-iskat-da-ovladeyat-bsp.html"/>
    <meta property="og:site_name" content="News.bg"/>
    <meta property="article:published_time" content="2019-11-22T15:22:15+00:00"/>
    <meta property="og:title" content="ГЕРБ поиска Нинова да назове олигарсите, които искат да овладеят БСП"/>
    <meta property="og:description" content="И ако няма - тезата е, че Нинова се прави на жертва с цел да спечели гласоподавателите си"/>
  </head>
  <body>
    <article>
      <h1>ГЕРБ поиска Нинова да назове олигарсите, които искат да овладеят БСП</h1>
      <address><time datetime="2019-11-22T15:22:15+00:00">22 Nov 2019, 15:22</time> by <a rel="author" href="https://news.bg/author/antoniya-choreva" target="_blank">Антония Чорева</a></address>
      <slideshow>
        <figure>
          <video src="https://webnews.bg/uploads/videos/converted/21/51821.mp4"/>
        </figure>
        <figure>
          <img src="https://webnews.bg/uploads/images/15/4115/454115/768x432.jpg?_=1574436330"/>
          <figcaption>Източник: БГНЕС <br/>Делян Добрев (вляво) и Александър Ненков</figcaption>
        </figure>
        <figure>
          <img src="https://webnews.bg/uploads/images/16/4116/454116/768x432.jpg?_=1574436331"/>
          <figcaption>Източник: БГНЕС</figcaption>
        </figure>
      </slideshow>
      <p>ГЕРБ поиска <b>лидерът на БСП Корнелия Нинова да посочи кои бизнесмени са искали да овладеят партията й.</b></p>
      <p>Днес от парламентарната трибуна Нинова обяви в размяна на реплики с премиера Бойко Борисов, че <a href="https://news.bg/bulgaria/borisov-i-ninova-se-besyat-s-ostavki.html"><b>не е подала оставка,</b> <b>защото бизнесмени и олигарси са искали да превземат партията й.</b></a></p>
      <p>Депутатът Делян Добрев заяви на брифинг в централа на ГЕРБ, че е<b> важно да се разбере дали има такива бизнесмени и олигарси и кои са.</b></p>
      <p>"И ако няма - тезата е, че Нинова се <b>прави на жертва с цел да спечели гласоподавателите си</b>, защото Корнелия Нинова никога не е била бизнесмен, никога не е приватизирала", каза Добрев и попита риторично "<b>каква е целта 3 години да се мълчи кои са тези бизнесмени и олигарси</b>".</p>
      <p>"Настояваме като се каже "а" - <b>да се каже "я"</b>, обяви още Делян Добрев.</p>
      <p>Той предложи и друг вариант - <b>ако Нинова я е страх, то поне да каже откъде са и с какъв бизнес се занимават,</b> млади или стари са, за да може по косвени признаци да се направят изводите.</p>
      <p>"Защото ако случката не е съществувала, значи някой <b>иска да се изкара жертва преди конгреси и избори в столетницата</b> с цел да спечели гласовете на Общото събрание", добави Добрев, подчертавайки, че са станали <b>свидетели на поредния опит за манипулация от страна на Нинова.</b></p>
      <p>Депутатът Александър Ненов допълни тезата на Делян Добрев: "Някой се опитва да влияе и взема решение в нейната партия - някакви олигарси, с помощта на Борисов се опитват да овладеят нейната партия. Ако това е така, искаме незабавно да <b>посочи тези лица и фирми и къде и кога са се срещали</b>".</p>
    </article>
  </body>
</html>