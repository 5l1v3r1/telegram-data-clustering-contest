<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521003-vyvoj-na-devizovem-trhu-ve-47-tydnu-18-11-22-11-2019/"/>
    <meta property="og:site_name" content="KurzyCZ"/>
    <meta property="article:published_time" content="2019-11-22T15:07:30+00:00"/>
    <meta property="og:title" content="Vývoj na devizovém trhu ve 47. týdnu (18.11.-22.11.2019)"/>
    <meta property="og:description" content="Klíčové události a ukazatele"/>
  </head>
  <body>
    <article>
      <h1>Vývoj na devizovém trhu ve 47. týdnu (18.11.-22.11.2019)</h1>
      <address><time datetime="2019-11-22T15:07:30+00:00">22 Nov 2019, 15:07</time> by <a rel="author">Akcenta</a></address>
      <p>Klíčové události a ukazatele</p>
      <p><b>CZ</b> - <a href="https://www.kurzy.cz/cnb/ekonomika/ceny-prumyslovych-vyrobcu/">Ceny průmyslových výrobců</a> v říjnu poklesly o 0,3 % m/m a vzrostly jen o 0,9 % r/r <br/><b>EZ</b> - Kompozitní <a href="https://www.kurzy.cz/tema/pmi/">index PMI</a> v listopadu poklesl na 50,3 z říjnových 50,6 bodu <br/><b>PL</b> - <a href="https://www.kurzy.cz/makroekonomika/prumysl/">Průmyslová produkce</a> v říjnu vzrostla o 1,1 % m/m a 3,7 % r/r <br/><b>US</b> - Dojednání malé obchodní dohody mezi USA a Čínou do konce letošního roku v ohrožení</p>
      <h3>Očekávané události a ukazatele v příštím týdnu</h3>
      <p><b>CZ</b> - Konjunkturální průzkum (listopad) <br/><b>DE</b> - Index podnikatelské nálady Ifo (listopad) <br/><b>EZ</b> - Index <a href="https://www.kurzy.cz/cnb/ekonomika/spotrebitelske-ceny/">spotřebitelských cen</a> (listopad) - předběžný odhad <br/><b>US</b> - <a href="https://www.kurzy.cz/makroekonomika/hdp/">Hrubý domácí produkt</a> (3. čtvrtletí) - zpřesněný odhad</p>
      <h3>Měnové kurzy (vývoj v tomto týdnu) a Predikce vývoje</h3>
      <figure>
        <img src="https://img1.kurzy.cz/zpravy/obrazky/3/521003-vyvoj-na-devizovem-trhu-ve-47-tydnu-18-11-22-11-2019/akcenta-tydeni-prehled-1-22-11-19_w670h162.PNG"/>
      </figure>
      <h3>
        <a href="https://www.kurzy.cz/urokove-sazby/">Úrokové sazby</a>
      </h3>
      <figure>
        <img src="https://img2.kurzy.cz/zpravy/obrazky/3/521003-vyvoj-na-devizovem-trhu-ve-47-tydnu-18-11-22-11-2019/akcenta-tydeni-prehled-2-22-11-19_w670h94.PNG"/>
      </figure>
      <h3>Vývoj <a href="https://www.kurzy.cz/kurzy-men/aktualni/CZK-EUR/">EUR/CZK</a></h3>
      <ul>
        <li><a href="https://www.kurzy.cz/koruna/">Koruně</a> se v tomto týdnu dařilo a připsala si zisky cca 10 haléřů. Obchodování se přesunulo k hladině 25,50 <a href="https://www.kurzy.cz/kurzy-men/aktualni/CZK-EUR/">CZK/EUR</a>, když ve čtvrtek a v <a href="https://www.kurzy.cz/obec/patek/">pátek</a> ráno se kurz krátce nacházel dokonce pod zmíněnými 25,50.</li>
        <li>Z pohledu domácích makroekonomických statistik tento týden příliš zajímavý nebyl. <b>Aktualizovanou makroekonomickou prognózu ve čtvrtek představila organizace OECD, ve které počítá s růstem <a href="https://www.kurzy.cz/makroekonomika/">české ekonomiky</a> v letošním roce o 2,6 % a v příštím roce o 2,1 %.</b> Tahounem růstu <a href="https://www.kurzy.cz/makroekonomika/hdp/">HDP</a> v ČR podle OECD zůstane spotřeba domácností a vlády. <a href="https://www.kurzy.cz/investice/">Investice</a> a čistý export přispějí k růstu <a href="https://www.kurzy.cz/makroekonomika/">ekonomiky</a> jen nevýznamně. Brzdou růstu domácí <a href="https://www.kurzy.cz/makroekonomika/">ekonomiky</a> podle OECD zůstává i nadále nedostatek volných pracovních sil. Při pohledu na údaje MPSV se sice počet <a href="https://prace.kurzy.cz/urad-prace/volna-mista/">volných pracovních míst</a> od konce léta snižuje, avšak <a href="https://www.kurzy.cz/makroekonomika/nezamestnanost/">počet nezaměstnaných</a> zůstává i nadále výrazně nižší, než počet nabízených míst a na tom se nic nezmění ani v nejbližších měsících.</li>
        <li>K měnové politice se v týdnu vyjádřil největší zastánce zvýšení <a href="https://www.kurzy.cz/urokove-sazby/">úrokových sazeb</a> ze sedmičlenné bankovní rady <a href="https://www.kurzy.cz/kurzy-men/kurzovni-listek/">České národní banky</a> (<a href="https://www.kurzy.cz/kurzy-men/kurzovni-listek/">ČNB</a>) V. Benda, který pro vyšší sazby hlasoval i na listopadovém zasedání <a href="https://www.kurzy.cz/kurzy-men/kurzovni-listek/">ČNB</a>. Současné ekonomické situaci by podle něj odpovídalo zvýšení sazeb, když důvodem jsou podle něj domácí inflační tlaky a optimističtější výhled na ekonomický vývoj v zahraničí. Silné domácí inflační tlaky navíc podle něj budou ze setrvačnosti přetrvávat i navzdory zpomalení <a href="https://www.kurzy.cz/makroekonomika/">české ekonomiky</a>. Zpětně V. Benda vidí, že <a href="https://www.kurzy.cz/kurzy-men/kurzovni-listek/">ČNB</a> měla sazby od ukončení intervenčního režimu zvyšovat agresivněji, a to i s ohledem na neposilování <a href="https://www.kurzy.cz/koruna/">koruny</a> v posledních čtvrtletích. Na druhé <a href="https://volby.kurzy.cz/strany">straně</a> V. Benda nevnímá dočasné překročení <a href="https://www.kurzy.cz/makroekonomika/inflace/">inflace</a> přes 3 % (horní <a href="https://www.kurzy.cz/obec/hranice-okres-prerov/">hranice</a> tolerančního pásma) jako fatální. Stabilita <a href="https://www.kurzy.cz/urokove-sazby/">úrokových sazeb</a> minimálně do konce 1. čtvrtletí <a href="https://www.kurzy.cz/finance/2020/">2020</a> zůstává podle nás i nadále nejpravděpodobnějším scénářem.</li>
      </ul>
      <figure>
        <img src="https://img.kurzy.cz/zpravy/obrazky/3/521003-vyvoj-na-devizovem-trhu-ve-47-tydnu-18-11-22-11-2019/akcenta-tydeni-prehled-3-22-11-19_w670h231.PNG"/>
      </figure>
      <h3>Vývoj <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>/<a href="https://www.kurzy.cz/kurzy-men/">CZK</a></h3>
      <ul>
        <li>Obchodování <a href="https://www.kurzy.cz/koruna/">koruny</a> vůči <a href="https://www.kurzy.cz/kurzy-men/nejlepsi-kurzy/USD-americky-dolar/">dolaru</a> bylo v tomto týdnu umírněné. <a href="https://www.kurzy.cz/koruna/">Koruna</a> mírně posílila a na krátko se podívala pod hranici 23 <a href="https://www.kurzy.cz/kurzy-men/">CZK</a>/<a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>. Výraznější zisky si však připsat nedokázala.</li>
        <li>Negativní zpráva přišla v průběhu týdne ohledně vývoje obchodní dohody mezi USA a Čínou. V říjnu a v první polovině listopadu finanční trhy živil optimismus, že USA s Čínou letos dojednají alespoň malou obchodní dohodu, která zabrání další eskalaci obchodního protekcionismu a bude odrazovým můstkem pro odstranění cel, která byla mezi oběma zeměmi zavedena v letošním a v loňském roce. Podle dostupných informací však vše nasvědčuje tomu, že se <b>první fázi obchodní dohody mezi USA a Čínou do konce letošního roku nepodaří uskutečnit.</b> Pozitivně rozhodně nevyzněl ani následný projev čínského prezidenta Si Ťin-pchinga, který uvedl, že se Čína snaží s USA dohodnout, zároveň je však připravena k odvetě, pokud to bude třeba.</li>
        <li>Na finanční trhy se tak může v závěru roku vrátit pesimismus, zvláště, když zcela nelze vyloučit, že v polovině prosince budou přeci jen zavedena vyšší cla na dovoz čínského spotřebního zboží (především elektroniky) do USA. Nejistý vývoj ohledně americko-čínské obchodní dohody částečně vrací do hry možnost snížení <a href="https://www.kurzy.cz/urokove-sazby/">úrokových sazeb</a> na prosincovém zasedání Americké centrální banky (<a href="https://www.kurzy.cz/tema/fed/">Fed</a>).</li>
      </ul>
      <figure>
        <img src="https://img1.kurzy.cz/zpravy/obrazky/3/521003-vyvoj-na-devizovem-trhu-ve-47-tydnu-18-11-22-11-2019/akcenta-tydeni-prehled-4-22-11-19_w670h236.PNG"/>
      </figure>
      <h3>Vývoj PLN/<a href="https://www.kurzy.cz/kurzy-men/">CZK</a></h3>
      <ul>
        <li>Na měnovém páru s polským zlotým <a href="https://www.kurzy.cz/koruna/">koruna</a> posílila a ve druhé polovině týdne se pohybovala lehce nad hladinou 5,93 <a href="https://www.kurzy.cz/kurzy-men/">CZK</a>/PLN (nejsilnější hodnoty <a href="https://www.kurzy.cz/koruna/">koruny</a> od začátku října).</li>
        <li>Záznam z listopadového zasedání Polské centrální banky (NBP) ukázal, že se hlasovalo o snížení <a href="https://www.kurzy.cz/urokove-sazby/">úrokových sazeb</a>, leč neúspěšně. I nadále tak platí, že většina centrálních bankéřů v tuto chvíli upřednostňuje stabilitu sazeb. Otázkou však je, zda se v nadcházejících měsících nezačne počet zastánců nižších sazeb zvyšovat. Z polské <a href="https://www.kurzy.cz/makroekonomika/">ekonomiky</a> přeci jen začínají chodit o něco slabší čísla, která signalizují, že tamní <a href="https://www.kurzy.cz/makroekonomika/">ekonomika</a> začíná výrazněji zpomalovat (zde je však třeba zdůraznit, že růst <a href="https://www.kurzy.cz/makroekonomika/hdp/">HDP</a> zůstane i přes zpomalení v relaci k růstu <a href="https://www.kurzy.cz/makroekonomika/hdp/">HDP</a> v <a href="https://www.kurzy.cz/tema/eurozona/">eurozóně</a> vysoký).</li>
        <li><a href="https://www.kurzy.cz/makroekonomika/prumysl/">Průmyslová produkce</a> v říjnu vzrostla o velmi solidních 3,5 % r/r, když se dařilo i odvětvím navázaných na export. To je na jedné <a href="https://volby.kurzy.cz/strany">straně</a> velmi slušný výsledek s ohledem na pokles <a href="https://www.kurzy.cz/makroekonomika/prumysl/">průmyslové produkce</a> v Německu. Na druhé <a href="https://volby.kurzy.cz/strany">straně</a> dynamika polského <a href="https://www.kurzy.cz/makroekonomika/prumysl/">průmyslu</a> v posledních měsících evidentně zpomalila a pokud se situace v Německu v brzké době nezlepší, tak tempo polského <a href="https://www.kurzy.cz/makroekonomika/prumysl/">průmyslu</a> bude dále slábnut. Vyloženě slabý údaj byl v říjnu zveřejněn ve stavebnictví – pokles produkce o 4 % r/r, a to především v inženýrském stavitelství. Se zpomalující ekonomikou jde ruku v ruce i slabší tempo růstu <a href="https://www.kurzy.cz/makroekonomika/nezamestnanost/">zaměstnanosti</a>. V říjnu růst <a href="https://www.kurzy.cz/makroekonomika/nezamestnanost/">zaměstnanosti</a> v soukromém sektoru zpomalil na 2,5 % r/r ze zářijových 2,6 % r/r. Růst <a href="https://www.kurzy.cz/makroekonomika/mzdy/">průměrné mzdy</a> v říjnu rovněž zpomalil a to na 5,9 % r/r.</li>
      </ul>
      <figure>
        <img src="https://img2.kurzy.cz/zpravy/obrazky/3/521003-vyvoj-na-devizovem-trhu-ve-47-tydnu-18-11-22-11-2019/akcenta-tydeni-prehled-5-22-11-19_w670h243.PNG"/>
      </figure>
      <h3>Vývoj <a href="https://www.kurzy.cz/kurzy-men/nejlepsi-kurzy/EUR-euro/">EUR</a>/<a href="https://www.kurzy.cz/kurzy-men/nejlepsi-kurzy/USD-americky-dolar/">USD</a></h3>
      <ul>
        <li>Na hlavním měnovém páru jsme se v tomto týdnu výraznějších pohybů nedočkali, když se obchodovalo v rozmezí 1,105 -1,11 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>/<a href="https://www.kurzy.cz/kurzy-men/nejlepsi-kurzy/EUR-euro/">EUR</a> (psáno zkraje pátečního odpoledne).</li>
        <li>Ve čtvrtek zveřejněný zápis z říjnového zasedání Evropské centrální banky (<a href="https://www.kurzy.cz/tema/ecb/">ECB</a>) potvrdil, že část centrálních bankéřů vnímá zvýšené obavy z vedlejších účinků uvolněné měnové politiky. Nyní již bývalý prezident <a href="https://www.kurzy.cz/tema/ecb/">ECB</a> M. Draghi v říjnu při své derniéře zároveň apeloval na jednotu v přístupu k naplnění hlavního cíle <a href="https://www.kurzy.cz/tema/ecb/">ECB</a>, kterým je udržování 2% <a href="https://www.kurzy.cz/makroekonomika/inflace/">inflace</a>. V <a href="https://www.kurzy.cz/obec/patek/">pátek</a> měla první veřejný proslov nové prezidentka <a href="https://www.kurzy.cz/tema/ecb/">ECB</a>, Ch. Lagardeová, která vyzvala k posílení domácí poptávky v <a href="https://www.kurzy.cz/tema/eurozona/">eurozóně</a> skrz větší veřejné <a href="https://www.kurzy.cz/investice/">investice</a>. Zároveň uvedla, že měnová politika by svého cíle mohla dosáhnout rychleji a s nižšími vedlejšími negativními účinky, pokud ji v tom pomohou další složky hospodářské politiky. Probíhá tak vývoj, na který již několik měsíců v týdenních zprávách upozorňujeme – <b><a href="https://www.kurzy.cz/tema/ecb/">ECB</a> prostřednictvím záporných <a href="https://www.kurzy.cz/urokove-sazby/">úrokových sazeb</a> a znovuobnovením programu APP (nákup <a href="https://www.kurzy.cz/dluhopisy/statni-dluhopisy/">státních dluhopisů</a>) výrazně stlačila výnosy <a href="https://www.kurzy.cz/dluhopisy/statni-dluhopisy/">státních dluhopisů</a> zemí <a href="https://www.kurzy.cz/tema/eurozona/">eurozóny</a> a vytvořila tak ideální podmínky pro expanzivnější fiskální politiku v <a href="https://www.kurzy.cz/tema/eurozona/">eurozóně</a>.</b> A výsledně lze očekávat, že i Evropská komise začne být k dodržování rozpočtových pravidel v <a href="https://www.kurzy.cz/tema/eurozona/">eurozóně</a> více benevolentní, než tomu bylo loni vůči <a href="https://www.zajezdy.cz/italie/">Itálii</a>.</li>
        <li>Vhled do aktuálního vývoje evropské <a href="https://www.kurzy.cz/makroekonomika/">ekonomiky</a> nabídl předběžný odhad kompozitního <a href="https://www.kurzy.cz/tema/pmi/">indexu PMI</a> za listopad. Kompozitní <a href="https://www.kurzy.cz/tema/pmi/">PMI</a> poklesl na 50,3 z říjnových 50,6 bodu. <b>Zatímco se v listopadu mírně zlepšila situace ve zpracovatelském <a href="https://www.kurzy.cz/makroekonomika/prumysl/">průmyslu</a> (46,6 bodu), tak ke zhoršení došlo v sektoru služeb (51,5 bodu).</b> Vzhledem k tomu, že růst evropské <a href="https://www.kurzy.cz/makroekonomika/">ekonomiky</a> je založen na předpokladu solidního růstu soukromé spotřeby v <a href="https://www.kurzy.cz/finance/2020/">roce 2020</a>, tak se nejedná o pozitivní zprávu.</li>
      </ul>
      <figure>
        <img src="https://img1.kurzy.cz/zpravy/obrazky/3/521003-vyvoj-na-devizovem-trhu-ve-47-tydnu-18-11-22-11-2019/akcenta-tydeni-prehled-6-22-11-19_w670h242.PNG"/>
      </figure>
      <related>
        <h4>Příbuzné stránky</h4>
        <a href="https://www.kurzy.cz/tema/5038810.html"/>
        <a href="https://www.kurzy.cz/zpravy/438999-vyvoj-na-devizovem-trhu-ve-47-tydnu-20-11-24-11-2017/"/>
        <a href="https://www.kurzy.cz/tema/4754574.html"/>
        <a href="https://www.kurzy.cz/zpravy/484271-vyvoj-na-devizovem-trhu-v-8-tydnu-18-2-22-2-2019/"/>
        <a href="https://www.kurzy.cz/zpravy/458210-vyvoj-na-devizovem-trhu-ve-24-tydnu-11-6-15-6-2018/"/>
        <a href="https://www.kurzy.cz/zpravy/492614-vyvoj-na-devizovem-trhu-v-18-tydnu-29-4-3-5-2019/"/>
        <a href="https://www.kurzy.cz/tema/4567085.html"/>
        <a href="https://www.kurzy.cz/zpravy/487778-vyvoj-na-devizovem-trhu-ve-12-tydnu-18-3-22-3-2018/"/>
        <a href="https://www.kurzy.cz/zpravy/440942-vyvoj-na-devizovem-trhu-ve-50-tydnu-11-12-15-12-2017/"/>
        <a href="https://www.kurzy.cz/zpravy/439650-vyvoj-na-devizovem-trhu-ve-48-tydnu-27-11-1-12-2017/"/>
        <a href="https://www.kurzy.cz/zpravy/438299-vyvoj-na-devizovem-trhu-ve-46-tydnu-13-11-16-11-2017/"/>
        <a href="https://www.kurzy.cz/zpravy/475215-vyvoj-na-devizovem-trhu-ve-48-tydnu-26-11-30-11-2018/"/>
      </related>
    </article>
  </body>
</html>