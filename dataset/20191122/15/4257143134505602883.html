<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/22/fontos-valtozasok-az-uj-mav-menetrendben"/>
    <meta property="og:site_name" content="infostart"/>
    <meta property="article:published_time" content="2019-11-22T15:34:24+00:00"/>
    <meta property="og:title" content="Fontos változások az új MÁV-menetrendben"/>
    <meta property="og:description" content="December 15-én, vasárnap lép életbe a személyvonatok 2019-2020-as menetrendje - közölte a MÁV-Start Zrt., a MÁV vasúti személyszállítással foglalkozó leányvállalata."/>
  </head>
  <body>
    <article>
      <h1>Fontos változások az új MÁV-menetrendben</h1>
      <address><time datetime="2019-11-22T15:34:24+00:00">22 Nov 2019, 15:34</time> by <a rel="author">Infostart / MTI</a></address>
      <h3>December 15-én, vasárnap lép életbe a személyvonatok 2019-2020-as menetrendje - közölte a MÁV-Start Zrt., a MÁV vasúti személyszállítással foglalkozó leányvállalata.</h3>
      <p>Az új vasúti menetrend számos változást hoz az utasok számára, bővíti a választható vonatok számát és minőségét, figyelembe veszi az utazási szokásokat és javítja a szolgáltatási színvonalat - áll a közleményben.</p>
      <blockquote>Fontosabb változás, hogy Zalaegerszegre InterCity vonattal lehet majd eljutni:</blockquote>
      <p>Göcsej InterCity néven kétóránként, napi hét pár vonat közlekedik gyorsvonati kocsikkal kiegészítve Budapest-Székesfehérvár-Veszprém-Zalaegerszeg között, amelynek köszönhetően 17-34 perccel csökken a menetidő. Budapest és Szombathely között is kétóránként közlekednek majd a Bakony IC vonatok.</p>
      <p>Az új, ütemes menetrend eredményeként megvalósul Győr és térségének közvetlen vasúti összeköttetése a Balatonnal: a Győr-Celldömölk-Keszthely-Balatonszentgyörgy viszonylatban kétóránként napi hét pár InterRégió vonat fog közlekedni.</p>
      <blockquote>Rövidebb lesz a pécsi InterCityk menetideje, Budapest és Kaposvár között változik az IC vonatok közlekedése.</blockquote>
      <p>Budapest és Szeged között vasárnaponként Televonat közlekedik, változik az InterCity-vonatok közlekedése és megállási rendje.</p>
      <p>Az esztergomi elővárosi vonalon napközben nagyobb lesz a vonatkínálat és egyenletesebb az eloszlásuk; Budapest és Piliscsaba között munkanapokon átlagosan 15 percenként fognak a vonatok közlekedni. A Budapest-Esztergom vonalon csúcsidőn kívül is sűrűn, ütemesen 30 percenként közlekednek majd a vonatok - ismertették.</p>
      <p>A váci zónázó vonatok közlekedését kiterjesztik a reggeli és az esti órákra, ennek eredményeként tovább nő a kínálat.</p>
      <p>A Mezőzombor-Sátoraljaújhely vonalszakasz villamosításának eredményeként az eljutási idő Miskolc és Sátoraljaújhely között átlagosan 5 perccel csökken, míg a leggyorsabb eljutást biztosító Budapest-Sátoraljaújhely viszonylatú, pénteken illetve vasárnap közlekedő közvetlen IC vonatpár menetideje mintegy 35 perccel lesz rövidebb.</p>
      <p>Szamos néven egy új vonatpár közvetlen vasúti összeköttetést teremt Szatmárnémeti és Budapest, illetve Bécs között - tudatta a Máv-Start Zrt.</p>
      <p>
        <i>Nyitókép: Varga György</i>
      </p>
    </article>
  </body>
</html>