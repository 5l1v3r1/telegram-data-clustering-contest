<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/slovensko/dovera-aunion-hodnotia-vysledky-prep/431737-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-22T15:20:00+00:00"/>
    <meta property="og:title" content="Dôvera a Union hodnotia výsledky prepoisťovacej kampane pozitívne"/>
    <meta property="og:description" content="Najviac nových poistencov získala súkromná ZP Union. Podľa odhadu ÚDZS by mala v novom roku mať 572.693 poistencov, čo predstavuje 15,48-percentný prírastok voči kmeňu ZP."/>
  </head>
  <body>
    <article>
      <h1>Dôvera a Union hodnotia výsledky prepoisťovacej kampane pozitívne</h1>
      <h2>Najviac nových poistencov získala súkromná ZP Union. Podľa odhadu ÚDZS by mala v novom roku mať 572.693 poistencov, čo predstavuje 15,48-percentný prírastok voči kmeňu ZP.</h2>
      <address><time datetime="2019-11-22T15:20:00+00:00">22 Nov 2019, 15:20</time> by <a rel="author">TASR</a></address>
      <p>Bratislava 22. novembra (TASR) – Obe súkromné zdravotné poisťovne (ZP) Dôvera a Union hodnotia výsledky tohtoročnej prepoisťovacej kampane pozitívne. Uviedli to pre TASR v reakcii na údaje, ktoré zverejnil v piatok Úrad pre dohľad nad zdravotnou starostlivosťou (ÚDZS). Zmeniť ZP sa počas tohtoročnej prepoisťovacej kampane rozhodlo 246.945 Slovákov.</p>
      <p>Najviac nových poistencov získala súkromná ZP Union. Podľa odhadu ÚDZS by mala v novom roku mať 572.693 poistencov, čo predstavuje 15,48-percentný prírastok voči kmeňu ZP.</p>
      <p><i>"Výsledky prepoisťovania hodnotíme veľmi pozitívne, keďže sme zaznamenali rekordný nárast počtu poistencov. Nielen naša najširšia ponuka benefitov, ale aj kvalitné služby a prístup k poistencom prispel k tomu, že sme k 30. septembru prijali skoro 120.000 prihlášok od poistencov iných zdravotných poisťovní,"</i> komentoval jej hovorca Matej Neumann. Celkový počet poistencov Union tak od nového roka prvýkrát v histórii presiahne hranicu pol milióna poistencov.</p>
      <p>Uplynulú prepoisťovaciu kampaň hodnotí pozitívne aj ZP Dôvera. Ostáva tak najsilnejšou súkromnou ZP s odhadovaným počtom poistencov k novému roku 1.609.734, čo predstavuje 31,18 percenta poistného kmeňa.</p>
      <p><i>"Po celý rok sme pracovali na tom, aby sme prilákali nových poistencov a našich existujúcich utvrdili v rozhodnutí zostať v Dôvere. Za uplynulé prepoisťovacie obdobie evidujeme viac ako 120.000 zmenových prihlášok do Dôvery. Veľmi náš teší, že toľkí poistenci si vybrali práve Dôveru a my urobíme všetko preto, aby boli s našimi službami spokojní,"</i> zhodnotil PR špecialista Dôvery Matej Štepianský.</p>
      <p>Poistenec, ktorý je zamestnancom, je povinný oznámiť zamestnávateľovi zmenu zdravotnej poisťovne do ôsmich dní odo dňa zmeny, teda do 8. januára 2020. Ak je zamestnancom u viacerých zamestnávateľov, je povinný uvedené skutočnosti oznámiť každému zamestnávateľovi.</p>
      <p>Preukaz svojej pôvodnej zdravotnej poisťovne poistenci nie sú povinní vracať.</p>
    </article>
  </body>
</html>