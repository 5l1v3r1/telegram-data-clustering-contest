<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/krikliy_prokomentuvav_skandal_z_yogo_zastupnitseyu_n1237523"/>
    <meta property="og:site_name" content="24 Канал"/>
    <meta property="article:published_time" content="2019-11-22T15:50:00+00:00"/>
    <meta property="og:title" content="Після відвертої розмови: Криклій повідомив про звільнення Клітіної"/>
    <meta property="og:description" content="Міністр інфраструктури мав відверту розмову із підлеглою Олександрою Клітіною після її повернення з відрядження. На наступному засіданні Кабміну буде внесено подання про звільнення заступниці з посади."/>
  </head>
  <body>
    <article>
      <h1>Після відвертої розмови: Криклій повідомив про звільнення Клітіної</h1>
      <address><time datetime="2019-11-22T15:50:00+00:00">22 Nov 2019, 15:50</time> by <a rel="author">Ярослав Голобородько, Альона Чернецька</a></address>
      <p>
        <b>Міністр інфраструктури мав відверту розмову із підлеглою Олександрою Клітіною після її повернення з відрядження. На наступному засіданні Кабміну буде внесено подання про звільнення заступниці з посади.</b>
      </p>
      <p>"Коли я запропонував за власним бажанням залишити посаду, пані <b>Клітіна дала зрозуміти, що вона хоче почати власну політичну кар'єру </b>й використовувати хайп навколо політичної ситуації, що склалася", – <b>сказав <a href="https://24tv.ua/vladislav_krikliy_tag6960/">Владислав Криклій</a> у коментарі 24 каналу.</b></p>
      <blockquote>Читайте також: <a href="https://24tv.ua/dzhoker_opublikuvav_listuvannya_z_zastupnitseyu_ministra_klitinoyu_dovkola_yakoyi_rozgorivsya_skandal_n1236470">Джокер опублікував листування з заступницею міністра Клітіною</a></blockquote>
      <p>Також він додав, що дуже важливо працювати у команді однодумців. "Зовнішня позиція має бути єдиною. Європейська інтеграція - один із пріоритетів України. В Європі прийнято, у разі непідтримки, самостійно складати повноваження", – зауважив Криклій.</p>
      <p><b>Хто така Олександра Клітіна й чому навколо неї скандали? </b>Олександра Клітіна - це заступник міністра інфраструктури України з питань європейської інтеграції з 18 вересня 2019 року. В міністерстві вона працює п’ять років. Спочатку вона потрапила у секс-скандал через нардепа Антона Полякова, який 19 листопада оприлюднив аудіозапис, де чоловіки обговорюють Клітіну як нового замміністра і захоплюються її зовнішністю.</p>
      <p>Пізніше вона потрапила в інший скандал після переписки з так званим Джокером, пранкером, який видає себе за інших людей й вступає у переписку з відомими політичними діячами. На рахунку пранкера вже декілька "жертв".</p>
      <blockquote>Читайте також: <a href="https://24tv.ua/pranker_dzhoker_hto_tse_shho_vidomo_pro_dzhokera_telegram_n1233397">Хто такий Джокер: що відомо про пранкера і його скандальні листування з нардепами</a></blockquote>
      <p>Спілкуючись з Джокером, Олександра Клітіна лише за три години почала здогадуватись, що з нею переписується інша людина, проте вона встигла розповісти йому про свого керівника - міністра інфраструктури.</p>
      <figure>
        <img src="https://24tv.ua/resources/photos/news/620_DIR/201911/1237523_10180613.jpg?201911172643"/>
        <figcaption>Олександра Клітіна /  Instagram</figcaption>
      </figure>
      <p>Клітіна звинуватила його у корупції, написавши, що він "мутить з тендерами". Мова йшла про закупівлю локомотивів для Укрзалізниці.</p>
      <p>Сам Криклій розповів 24 каналу, що<b> насправді зараз ведуться перемовини з різними постачальниками локомотивів, але звинувачення у корупції він відхилив.</b></p>
      <aside>Цю інформацію, буцімто я замішаний у корупції, можна легко перевірити. Що стосується локомотивів, які були згадані у переписці, то останні локомотиви були закуплені ще за часів мого попередника Володимира Омеляна. Але Укрзалізниця потребує нових,<cite>– заявив Криклій.</cite></aside>
      <p>Він наголосив на тому, що локомотиви є лише в Укрзалізниці, а їх кількість не може задовольнити всі замовлення на перевозки вантажів.</p>
      <aside>Ми хочемо змінити законодавство й дозволити приватним компаніям також закуповувати локомотиви. Нинішня ситуація лише сприяє корупції на Укрзалізниці, бо їм доводиться вирішувати які вантажі перевозити, а які відкласти,<cite>– коментує міністр.</cite></aside>
      <p>Також Криклій додав, що зараз розглядаються майбутні контракти по локомотивам, але поки що вони не дуже цікаві, бо пропонують високу ціну.</p>
      <blockquote>Читайте також: <a href="https://24tv.ua/skilki_platit_za_komunalni_poslugi_ministr_energetiki_orzhel_intervyu_z_uryadovtsem_n1237354">Скільки платить за комунальні послуги міністр енергетики Оржель: інтерв'ю з урядовцем</a></blockquote>
    </article>
  </body>
</html>