<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/lag-hasselborg-till-final-i-curling-em/"/>
    <meta property="og:site_name" content="DN.SE"/>
    <meta property="article:published_time" content="2019-11-22T15:17:20+00:00"/>
    <meta property="og:title" content="Lag Hasselborg till final i curling-EM: ”Vore en dröm med dubbelt guld”"/>
    <meta property="og:description" content="Anna Hasselborgs lag är klart för final i curling-EM – precis som Sveriges lag Niklas Edin på herrsidan."/>
  </head>
  <body>
    <article>
      <h1>Lag Hasselborg till final i curling-EM: ”Vore en dröm med dubbelt guld”</h1>
      <address><time datetime="2019-11-22T15:17:20+00:00">22 Nov 2019, 15:17</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Anna Hasselborgs lag är klart för final i curling-EM – precis som Sveriges lag Niklas Edin på herrsidan.<br/>– Det vore en dröm att ta dubbelt guld på hemmaplan, säger skippern Anna Hasselborg.</b>
      </p>
      <p>När Anna Hasselborg hade slagit den sista stenen i den åttonde omgången hade Sverige fem stenar i boet. Ryssland hade ingen. Det innebar totalt 9–3 på resultattavlan och lag Alina Kovaleva gav upp.</p>
      <p>Efter att samma ryska lag hade besegrat lag Hasselborg med 8–6 i den sista grundserieomgången var svenskorna bäst när det gällde och tog revansch.</p>
      <p>– Vi älskar verkligen slutspel, så när vi redan var slutspelsklara såg vi den förra matchen lite som en träningsmatch. När vi vaknade upp i morse tänkte vi, nu är det slutspel, det här älskar vi, säger Sveriges vice-kapten Sara McManus efter semifinalen.</p>
      <p><b>Sveriges curlingdamer</b> slutade trea i grundserien och har bitvis haft problem med att hantera stenarna och isen under EM i Helsingborg. Men i semifinalen stämde det mesta.</p>
      <p>– Vi har haft några pusselbitar som behövt falla på plats, och nu tycker jag att vi spelade den bästa matchen på hela veckan. Det var precis det här laget jag känner igen i ett slutspel, jag är jättestolt över lagets insats, säger skippern Anna Hasselborg.</p>
      <p>Stolta var också de svenska supportrarna som visade sitt stöd från Olympiarinkens fullsatta läktare.</p>
      <p>– Publiken är helt fantastisk, det är verkligen ett så himla härligt gäng, säger McManus efter att publiken flera gånger under matchen sjungit hennes namn.</p>
      <p>– Det är klart att man tar in det, man får jättemycket energi av det och jag älskar att ha dem här.</p>
      <p><b>I finalen väntar Skottland,</b> som något skrällartat besegrade Schweiz med 3–2 efter skiljeomgång i den andra semifinalen. När Sverige mötte Skottland tidigare under mästerskapet blev det seger med 11–4 för lag Hasselborg.</p>
      <p>– Det spelar ingen roll vilka vi möter, det kommer att bli en tuff match ända in i sista sten, säger Anna Hasselborg.</p>
      <p>Sedan tidigare är även <a href="https://www.dn.se/sport/lag-edin-till-final-i-curling-em/">Sveriges lag Niklas Edin klart för final på herrsidan. </a>Där står Schweiz för motståndet. Damernas final börjar klockan 15 på lördagen medan herrarnas börjar klockan 10.</p>
      <p>– Det vore en dröm att ta dubbelt guld på hemmaplan. Men vi kommer att ha fokus på vårt, även om vi kommer att heja på grabbarna så mycket vi kan, säger Hasselborg..</p>
      <p><b>Sveriges lag</b> består av Anna Hasselborg, Sara McManus, Agnes Knochenhauer, Sofia Mabergs och Johanna Heldin. Laget vann både EM-guld och OS-guld förra året.</p>
    </article>
  </body>
</html>