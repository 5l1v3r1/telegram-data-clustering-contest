<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/economy/714743-proypologismos-822-foroapallages-kostoys-89-dis-eyro.html"/>
    <meta property="og:site_name" content="madata.gr"/>
    <meta property="article:published_time" content="2019-11-22T15:12:00+00:00"/>
    <meta property="og:title" content="Προϋπολογισμός: 822 φοροαπαλλαγές κόστους 8,9 δις ευρώ"/>
    <meta property="og:description" content="Σε 822 ανέρχονται οι φοροαπαλλαγές και οι εκπτώσεις φόρων με το συνολικό δημοσιονομικό τους κόστος για τον προϋπολογισμό να αγγίζει τα 8,9 δισ. ευρώ ετησίως"/>
  </head>
  <body>
    <article>
      <h1>Προϋπολογισμός: 822 φοροαπαλλαγές κόστους 8,9 δις ευρώ</h1>
      <address>
        <time datetime="2019-11-22T15:12:00+00:00">22 Nov 2019, 15:12</time>
      </address>
      <p>Σε 822 ανέρχονται οι φοροαπαλλαγές και οι εκπτώσεις φόρων με το συνολικό δημοσιονομικό τους κόστος για τον προϋπολογισμό να αγγίζει τα 8,9 δισ. ευρώ ετησίως όπως αποτυπώνεται στον ειδικό τόμο που συνοδεύει τον προϋπολογισμό του 2020.</p>
      <p>Προστέθηκαν 52 νέες φοροαπαλλαγές σε σχέση με το 2018, ενώ το δημοσιονομικό κόστος αυτών που ποσοτικοποιήθηκαν ανέβηκε κατά 1,2 δισ. ευρώ σε σχέση με ένα χρόνο νωρίτερα.</p>
      <p>Να σημειωθεί πως μέσα στη διετία Σεπτεμβρίου 2017- Σεπτεμβρίου 2019 οι φοροαπαλλαγές που έχει καταγράψει το υπουργείο Οικονομικών αυξήθηκαν συνολικά κατά 54 στον αριθμό και το δημοσιονομικό τους κόστος διογκώθηκε από τα 4,13 δισ. ευρώ, στα 8,9 δισ. ευρώ!</p>
      <p>Αποκαλυπτικά είναι τα στοιχεία που προκύπτουν από το τόμο των φοροαπαλλαγών που συνοδεύει τον κρατικό προϋπολογισμού του 2020:</p>
      <p>Στη φορολογία εισοδήματος φυσικών προσώπων ισχύουν 125 ρυθμίσεις που προβλέπουν φοροαπαλλαγές και εκπτώσεις φόρου. Το δημοσιονομικό κόστος από τις ρυθμίσεις αυτές φθάνει τα 1,5 δισ. ευρώ.</p>
      <p>Στη φορολογία εισοδήματος νομικών προσώπων και νομικών οντοτήτων ισχύουν 123 φορολογικές απαλλαγές. Όσες από αυτές αποτιμήθηκαν διαπιστώθηκε ότι προκάλεσαν απώλειες φορολογικών εσόδων συνολικού ύψους 714 εκατ. ευρώ στον κρατικό προϋπολογισμό του 2019.</p>
      <p>Στον ΕΝΦΙΑ περιλαμβάνονται 20 διατάξεις που προβλέπουν απαλλαγές. Το συνολικό δημοσιονομικό κόστος των απαλλαγών αυτών φθάνει τα 108 εκατ. ευρώ. Συνολικά στη φορολογία κεφαλαίου οι διατάξεις που προβλέπουν απαλλαγές ή εκπτώσεις από το φόρο εισοδήματος κοστίζουν στον κρατικό προϋπολογισμό 3,6 δισ. ευρώ.</p>
      <p>Στο ΦΠΑ περιλαμβάνονται 85 διατάξεις που προβλέπουν απαλλαγές από τον φόρο ή εκπτώσεις φόρου. Από αυτές που έχουν ποσοτικοποιηθεί έχει διαπιστωθεί ότι κοστίζουν στον κρατικό προϋπολογισμό πάνω από 1,28 δισ. ευρώ.</p>
      <p>Στους Ειδικούς Φόρους Κατανάλωσης ισχύουν σήμερα 44 διατάξεις που προβλέπουν απαλλαγές ή μειωμένους συντελεστές ΕΦΚ (πετρέλαιο θέρμανσης, ναυτιλιακό πετρέλαιο κ.λπ.) Οι διατάξεις αυτές κοστίζουν στον κρατικό προϋπολογισμό 1,29 δισ. ευρώ.</p>
      <p>Στα τέλη χαρτοσήμου, περιλαμβάνονται 76 διατάξεις απαλλαγών με κόστος 76,9 εκατ. ευρώ στον κρατικό προϋπολογισμό.</p>
      <p>Για τα τέλη ταξινόμησης οχημάτων περιλαμβάνονται 23 ρυθμίσεις που προβλέπουν απαλλαγές από τα τέλη ή μειώσεις τελών. Το συνολικό δημοσιονομικό κόστος των ρυθμίσεων αυτών έφθασε εφέτος τα 37 εκατ. ευρώ.</p>
      <p>Στη φορολογία πλοίων περιλαμβάνονται 37 διατάξεις που προβλέπουν απαλλαγές ή εκπτώσεις από το φόρο εισοδήματος.</p>
      <p>
        <a href="http://www.topontiki.gr/article/353580/proypologismos-822-foroapallages-kostoys-89-dis-eyro">topontiki</a>
      </p>
    </article>
  </body>
</html>