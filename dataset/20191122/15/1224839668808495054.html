<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/ergo-pnois-ekat-euro-thessaloniki-a-113654.html?category_id=50"/>
    <meta property="og:site_name" content="Epoli.gr"/>
    <meta property="article:published_time" content="2019-11-22T15:33:00+00:00"/>
    <meta property="og:title" content="Έργο πνοής 13 εκατ. € για τη Θεσσαλονίκη"/>
    <meta property="og:description" content="Την χρηματοδότηση της ανάπλασης των ιστορικών στάβλων Παπάφη, με 13 εκατ. ευρώ, από το Πρόγραμμα Δημοσίων Επενδύσεων, ανακοίνωσε στον Δήμαρχο Θεσσαλονίκης Κωνσταντίνο Ζέρβα, ο υπουργός Εσωτερικών κ. Τάκης Θεοδωρικάκος, κατά τη διάρκεια συνάντηση που είχαν σήμερα το μεσημέρι."/>
  </head>
  <body>
    <article>
      <h1>Έργο πνοής 13 εκατ. € για τη Θεσσαλονίκη</h1>
      <address>
        <time datetime="2019-11-22T15:33:00+00:00">22 Nov 2019, 15:33</time>
      </address>
      <p>Την χρηματοδότηση της ανάπλασης των ιστορικών στάβλων Παπάφη, με 13 εκατ. ευρώ, από το Πρόγραμμα Δημοσίων Επενδύσεων, ανακοίνωσε στον Δήμαρχο Θεσσαλονίκης Κωνσταντίνο Ζέρβα, ο υπουργός Εσωτερικών κ. Τάκης Θεοδωρικάκος, κατά τη διάρκεια συνάντηση που είχαν σήμερα το μεσημέρι.</p>
      <p>Στον χώρο που θα γίνει ανάπλαση θα λειτουργήσουν βρεφονηπιακός σταθμός και κέντρο ημερήσιας φροντίδας ηλικιωμένων, αθλητικό κέντρο και πολυχώρος πολιτισμού.</p>
      <p>Όπως είπε ο κ. Θεοδωρικάκος, πρόκειται για ένα έργο πνοής που αφορά όλους τους Θεσσαλονικείς, το οποίο γίνεται σε ένα χώρο μόλις ενός χιλιομέτρου από το γήπεδο της Τούμπας, όπου κι εκεί, όπως τόνισε, θα γίνουν έργα ανάπλασης.</p>
      <p>Ο κ. Ζέρβας  επισήμανε ότι είναι το πρώτο μεγάλο έργο μετά την ανάπλαση της παραλίας, που έγινε πριν από δέκα χρόνια, εξέφρασε την ικανοποίησή του για το ενδιαφέρον της πολιτείας για τη Θεσσαλονίκη και τόνισε ότι η περιοχή διψάει για έργα ανάπλασης και για ανάπτυξη.</p>
      <p>
        <u>Οι δηλώσεις</u>
      </p>
      <p>TΑΚΗΣ ΘΕΟΔΩΡΙΚΑΚΟΣ: Όπως ξέρετε, από την πρώτη στιγμή η συνεργασία του Υπουργού Εσωτερικών και του Υπουργείου συνολικά, όπως και της Κυβέρνησης, με το νέο Δήμαρχο Θεσσαλονίκης τον κ. Ζέρβα είναι στενή και εξαιρετικά δημιουργική. Το ίδιο είχαμε και σήμερα. Με τον κ. Δήμαρχο, συμφωνήσαμε και προχωράμε ένα νέο, μεγάλο έργο πνοής στο Δήμο Θεσσαλονίκης στον χώρο που έως τώρα είναι οι ιστορικοί στάβλοι Πατάφη. Πάμε να δημιουργήσουμε ένα μεγάλο έργο, πραγματικά έργο ζωής, το οποίο θα αφορά όλες τις γενιές Θεσσαλονικέων σε μία ιστορική γειτονιά μόλις 1 χλμ. από το επίσης ιστορικό γήπεδο της Τούμπας, όπου κι εκεί θα γίνουν πολύ σημαντικά έργα ανάπλασης και ανασυγκρότησης της περιοχής. Ένα έργο που θα αφορά  από τη δημιουργία Βρεφονηπιακού Σταθμού ως Κέντρο Ημερήσιας Φροντίδας Ηλικιωμένων. Προβλέπονται και μια σειρά δράσεις πνευματικές, πολιτιστικές, αθλητικές σε έναν πολύ ζωντανό και δημιουργικό πολυχώρο. Ένα έργο προϋπολογισμού 13 εκατ. Ευρώ, που πιστεύω θα κοσμήσει τη Θεσσαλονίκη. Ένα έργο, για το οποίο το Υπουργείο Εσωτερικών έχει εξασφαλίσει τη χρηματοδότησή του προκειμένου να γίνει πράξη μέσα στην τετραετία αυτή που ο κ. Ζέρβας έχει τα ηνία της πόλης.</p>
      <p>ΚΩΝΣΤΑΝΤΙΝΟΣ ΖΕΡΒΑΣ: Είναι πάνω από δέκα χρόνια από το τελευταίο μεγάλο έργο ανάπλασης που έγινε στο Δήμο μας, που ήταν η ανάπλαση της νέας παραλίας, την οποία όλοι οι Θεσσαλονικείς και επισκέπτες χαίρονται. Ερχόμαστε σήμερα εμείς, να πάμε σε μια περιοχή της πόλης μας που έχει παραμεληθεί. Η περιοχή της τέταρτης κοινότητας της Τούμπας. Είναι ένας ιστορικός τόπος, ο οποίος θα αναπλαστεί σύντομα σε ένα πολυχώρο με αθλητικές υποδομές, με πολιτιστικές εγκαταστάσεις μέχρι και υπόγειο πάρκινγκ. Αυτό ήταν κάτι το οποίο λαχταρούσε η Θεσσαλονίκη, είχε στα πλάνα της η διοίκησή μας και όταν το συζητήσαμε με τον Υπουργό, το αγκάλιασε και με fast track θα έλεγα διαδικασίες το ενέταξε στο Πρόγραμμα Δημοσίων Επενδύσεων, ούτως ώστε να το ξεκινήσουμε άμεσα και όπως είπε και πολύ σωστά μέσα σε αυτή την τετραετία να μπορέσει η περιοχή, που διψάει για ανάπλαση, που διψάει για ανάπτυξη, διψάει για ενδιαφέρον από την πολιτεία και από το Δήμο, να έχει μια τελείως διαφορετική αίσθηση για το πώς αντιμετωπίζεται. Χαίρομαι πάρα πολύ για αυτή την κοινή μας απόφαση και θα χαρώ πάρα πολύ, όταν με τον Υπουργό θα πάμε και θα ξεκινήσουμε τις διαδικασίες κατασκευής και με το καλό τη φάση της υλοποίησης και λειτουργίας του.</p>
    </article>
  </body>
</html>