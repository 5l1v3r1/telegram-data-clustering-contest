<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/22/7103389/"/>
    <meta property="og:site_name" content="Європейська правда"/>
    <meta property="article:published_time" content="2019-11-22T15:46:01+00:00"/>
    <meta property="og:title" content="Президента Єврокомісії виписали з лікарні через 10 днів після операції"/>
    <meta property="og:description" content="Президент Єврокомісії Жан-Клод Юнкер повернувся додому в Люксембург після операції, через яку він перебував у лікарні більше тижня."/>
  </head>
  <body>
    <article>
      <h1>Президента Єврокомісії виписали з лікарні через 10 днів після операції</h1>
      <address>
        <time datetime="2019-11-22T15:46:01+00:00">22 Nov 2019, 15:46</time>
      </address>
      <p>Президент Єврокомісії Жан-Клод Юнкер повернувся додому в Люксембург після операції, через яку він перебував у лікарні більше тижня.</p>
      <p>Про це повідомляє "Європейська правда" з посиланням на <a href="https://www.euractiv.com/">Euractiv</a>.</p>
      <p>Юнкеру 11 листопада зробили операцію з лікування аневризми аорти в області живота. Аневризма може призвести до розриву артерії і виникнення кровотечі, тож операція була визнана небезпечною.</p>
      <p>Термін 64-річного Юнкера на посаді глави Єврокомісії офіційно закінчився 31 жовтня. Але він все ще залишається працювати, оскільки початок роботи нової комісії на чолі з Урсулою фон дер Ляєн відклали до 1 грудня.</p>
      <p> Через перебування в німецькій лікарні Юнкер <b><a href="https://www.eurointegration.com.ua/news/2019/11/1/7102527/">не зміг виступити в якості свідка</a></b> в судовому процесі в Люксембурзі у справі 2007 року, коли він був прем'єр-міністром Люксембургу.</p>
      <p>Судовий процес повинен був відбутися в листопаді 2017 року, але його відклали через насичений порядок денний Юнкера на посаді президента Єврокомісії.</p>
      <p>У цій справі три агенти розвідувального управління Люксембургу звинувачуються у використанні незаконних прослуховувань. Наслідки цього скандалу спровокували вибори, на яких Юнкер був відсторонений від влади після 18 років правління Люксембургом.</p>
      <p>Нагадаємо, на початку серпня 64-річному Юнкеру довелося перенести екстрену операцію на жовчному міхурі, через яку він <b><a href="https://www.eurointegration.com.ua/news/2019/08/19/7099822/">пропустив саміт G7</a></b> у Франції.</p>
    </article>
  </body>
</html>