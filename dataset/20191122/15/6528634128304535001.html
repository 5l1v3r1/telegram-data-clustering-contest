<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.finanzaonline.com/notizie/mediaset-progetto-mfe-confermato-e-procede-non-ce-intesa-con-vivendi"/>
    <meta property="og:site_name" content="FinanzaOnline"/>
    <meta property="article:published_time" content="2019-11-22T15:02:00+00:00"/>
    <meta property="og:title" content="Mediaset: progetto MFE “confermato e procede”. Non c’è intesa con Vivendi"/>
    <meta property="og:description" content="Non c'è l'intesa tra Mediaset e Vivendi, con il tentativo di conciliazione che &quot;non ha, allo stato, dato esiti positivi&quot;. È stato invece confermato e procede il progetto MediaForEurope (MFE), …"/>
  </head>
  <body>
    <article>
      <h1>Mediaset: progetto MFE “confermato e procede”. Non c’è intesa con Vivendi</h1>
      <address><time datetime="2019-11-22T15:02:00+00:00">22 Nov 2019, 15:02</time> by <a rel="author">Daniela La Cava</a></address>
      <p>Non c’è l’intesa tra Mediaset e Vivendi, con il tentativo di conciliazione che “non ha, allo stato, dato esiti positivi”. È stato invece confermato e procede il progetto MediaForEurope (MFE), “la fusione rappresenta, per Mediaset, una priorità”. Questi i due spunti più importanti che emergono dalla nota del gruppo di Cologno Monzese al termine del consiglio di amministrazione odierno.</p>
      <p>In particolare, il board ha preso atto “degli sviluppi del procedimento con cui Vivendi e Simon Fiduciaria hanno chiesto la sospensione in via cautelare della delibera assunta dall’assemblea di Mediaset il scorso 4 settembre relativa al progetto di fusione per incorporazione di Mediaset e di Mediaset Espana Comunicación in Mediaset Investment, società di diritto olandese interamente controllata da Mediaset che, al perfezionamento della fusione, assumerà la denominazione di MFE”.<br/>E’ stata convocata per il prossimo 10 gennaio l’assemblea straordinaria degli azionisti a cui sottoporre le modifiche allo statuto di MFE e i termini e le condizioni delle azioni a voto speciale che verranno emesse nel contesto della fusione transfrontaliera.</p>
      <p>Mediaset, prosegue la nota, crede fermamente nel futuro dell’industria europea dei media. Sul punto, in particolare, l’investimento in ProSiebenSat.1 Media (pari al 15,1% del capitale sociale dell’emittente tedesca) rappresenta un importante passo avanti nella creazione di una TV europea indipendente, forte nei contenuti e nella tecnologia, che possa migliorare la posizione competitiva dell’Europa nel mercato globale. E Mediaset è convinta che sia necessaria una risposta pan-europea per affrontare le sfide competitive e tecnologiche in atto.</p>
      <p>Il cda di Mediaset “auspica che un tale modo di procedere possa incontrare, nell’esclusivo interesse della società e di tutti i suoi stakeholders, il consenso anche di quegli azionisti che, finora, hanno ritenuto di opporsi al Progetto MFE in ogni sede”.</p>
    </article>
  </body>
</html>