<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/familien-far-bli-inntil-videre/71850843"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T15:51:19+00:00"/>
    <meta property="og:title" content="Familien får bli inntil videre"/>
    <meta property="og:description" content="I sommer ble Abbasi-familien forsøkt uttransportert fra Norge. Nå har UNE bestemt at de skal få lovlig opphold mens saken behandles."/>
  </head>
  <body>
    <article>
      <h1>Familien får bli inntil videre</h1>
      <h2>I sommer ble Abbasi-familien forsøkt uttransportert fra Norge. Nå har UNE bestemt at de skal få lovlig opphold mens saken behandles.</h2>
      <address><time datetime="2019-11-22T15:51:19+00:00">22 Nov 2019, 15:51</time> by <a rel="author">Frode Andresen</a></address>
      <p>Fredag ettermiddag opplyser Abbasi-familiens advokat, Erik Vatne, at Utlendingsnemnda har besluttet å utsette iverksettelsen av alle vedtak som pålegger familien å forlate Norge.</p>
      <p>Dette innebærer at familien nå har lovlig opphold i påvente av UNEs endelige avgjørelse.</p>
      <p>
        <b>Historien om <a href="https://www.dagbladet.no/nyheter/det-er-fullstendig-uforsvarlig-at-mora-ble-sendt-bevisstlos-ut-av-landet/71195021">uttransporteringen</a> havnet midt i nyhetsbildet i juni.</b>
      </p>
      <p>Mor Atefa Rezaie besvimte da politiet kom for å hente dem klokka fem på natta. Hun var bevisstløs fra Trondheim, via Røros, Oslo og til Istanbul. Der ble det bestemt at hun ble for syk, og ble sendt hjem til Norge.</p>
      <p>Uttransporteringen av barna ble også stanset fordi afghanske myndigheter nektet å ta imot dem.</p>
      <h3>- Positivt signal</h3>
      <p>Det var i sommer at Vatne sende inn en ny begjæring om å få UNEs utsendelsesvedtak omgjort, samt at han ba om en ny fullstendig gjennomgang av saken.</p>
      <p>- Nå har UNE formelt besluttet at familien får oppholde seg lovlig i Norge fram til det foreligger et nytt vedtak. Vi har fått signaler på at det i hvert fall ikke vil bli nye vedtak før nyttår, sier Vatne til Dagbladet.</p>
      <h3>Sterkt kritisk</h3>
      <p>Vatne forteller at de opplever det som er positivt signal, og som en betryggelse for familien. Han forteller også at det samtidig er sterkt kritisk til at familien bli nektet innsyn i dokumenter som er viktige for saken.</p>
      <p>- Helt konkret har vi begjært innsyn i tre dokumenter som er knyttet til afghanske myndigheters avgjørelse om å nekte familien innreise. Innsynsbegjæringen har blitt avslått grunnet at de mener at innsyn i disse dokumentene kan skade Norges utenrikspolitiske interesser, sier Vatne.</p>
      <p>
        <b>Advokaten mener at dette vanskeliggjør hans arbeid med å føre familiens sak.</b>
      </p>
      <h3>Rystet</h3>
      <p>Yasin Abbasi (23) var alene med mora, mens søsknene var på hotell, da norske myndigheter forsøkte å sende familien ut av landet. «Mor skal til Oslo. Dere skal til Kabul», var beskjeden.</p>
      <p>- Jeg sa til dem at det var bedre om de skjøt og drepte oss. Vi kunne ikke bli skilt sånn. Mamma var bevisstløs. Ehsan og Taibeh var et annet sted, og jeg skulle snart være den som var ansvarlig for dem i Afghanistan, et land vi ikke kjenner, sa 23-åringen til Dagbladet i sommer.</p>
      <h3>- Ropte og skrek</h3>
      <p>Han sa at han ropte og skrek og ba dem drepe dem, mens han ble holdt i bakken.</p>
      <p>- Det var den verste tida i mitt liv. Jeg var redd for at mamma skulle dø, samtidig som vi skulle bli sendt til Afghanistan.</p>
      <p>
        <b>Familien har siden 2014 visst at de kan risikere å bli sendt til Afghanistan.</b>
      </p>
      <p>Familien fikk midlertidig oppholdstillatelse i Norge i 2012, fordi mor var enslig forsørger, uten mannlig beskyttelse. I 2014 dukket faren opp i Norge og Utlendingsnemnda (UNE) tilbakekalte oppholdstillatelsen. Utsendelse er utsatt en rekke ganger.</p>
    </article>
  </body>
</html>