<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/v-nadstropja-gredo-koncno-brez-napora"/>
    <meta property="og:site_name" content="Primorske novice"/>
    <meta property="article:published_time" content="2019-11-22T15:17:44+00:00"/>
    <meta property="og:title" content="V nadstropja gredo končno brez napora"/>
    <meta property="og:description" content="Osnovna šola Milojke Štrukelj je prva “stara” šola na ozemlju Mestne občine Nova Gorica, ki je dobila dvigalo. To pa je le ena večjih naložb v ustanovo, ki naj bi se zgodile v naslednjih letih. Najbolj nujna je obnova kuhinje z jedilnico, podobno velja za vse napeljave, zaradi česar potrošijo veliko vode."/>
  </head>
  <body>
    <article>
      <h1>V nadstropja gredo končno brez napora</h1>
      <address><time datetime="2019-11-22T15:17:44+00:00">22 Nov 2019, 15:17</time> by <a rel="author">Ambrož Sardoč</a></address>
      <p>
        <b>Osnovna šola Milojke Štrukelj je prva “stara” šola na ozemlju Mestne občine Nova Gorica, ki je dobila dvigalo. To pa je le ena večjih naložb v ustanovo, ki naj bi se zgodile v naslednjih letih. Najbolj nujna je obnova kuhinje z jedilnico, podobno velja za vse napeljave, zaradi česar potrošijo veliko vode.</b>
      </p>
      <figure>
        <img src="https://static.primorske.si/foto/highres/gorica/720883_lift_o-3.jpg"/>
        <figcaption>Dvigalo so včeraj preizkusili tudi ravnatelj Janez Kobe, župan Klemen Miklavič in podžupanja Elena Zavadlav Ušaj.  Foto: Ambrož Sardoč</figcaption>
      </figure>
      <p>Dvigalo sicer deluje že nekaj časa, sta ga pa včeraj “krstila” novogoriški župan <b>Klemen Miklavič</b> in podžupanja <b>Elena Zavadlav Ušaj</b>, ko ju je priložnostno sprejel ravnatelj <b>Janez Kobe</b>. Ta je ob pridobitvi, za katero je mestna občina odštela 117.875 evrov, seveda zadovoljen. Kot je poudaril, pa “je bodo še bolj veseli uporabniki, to so gibalno ovirani učenci in učitelji, ki imajo določene zdravstvene težave.” Trenutno gre za dva šolarja in enega ali dva učitelja, a kot je dejal župan, je bistveno, da “imamo šolo, ki jim omogoča normalno uporabo prostorov.”</p>
      <p>OŠ Milojke Štrukelj, ki jo obiskuje okoli 500 učencev in jo bo kmalu še več, saj število šoloobveznih otrok še narašča, je dvigalo dobila kot prva med tistimi šolami v novogoriški občini, ki so bile zgrajene že pred več desetletji. Župan je potrdil, da bo morala občina še vlagati denar v to področje, tudi ker so obljubili večanje dostopnosti javnih stavb za gibalno ovirane. Poleg tega je po besedah Zavadlav Ušajeve predpisano, da nove ali obnovljene zgradbe morajo biti tako dostopne.</p>
      <p>V šole pa bo treba še vlagati, saj marsikatera med starejšimi ne nudi sodobnega standarda. Tudi za OŠ Milojke Štrukelj bo treba zagotoviti veliko denarja. Kajti, “zgradbo šole je zob časa zelo načel. Obrabljene so vse napeljave, stavba ni energetsko učinkovita, potrebna je obnova toplotne izolacije in stavbnega pohištva,” pravi ravnatelj. Vodovodne cevi tako puščajo, da ustanovo po besedah Kobeta letno več stane pitna voda kot ogrevanje.</p>
      <p>Župan je torej napovedal, kaj nameravajo zato narediti v mestni upravi: “Velik del šole bomo prenovili prek energetske sanacije. Treba je tudi preurediti okolico in obnoviti kuhinjo. Slednje nam govorijo tudi inšpektorji.”</p>
      <figure>
        <img src="https://static.primorske.si/foto/highres/gorica/720883_kuha_osms.jpg"/>
        <figcaption>Ena pomembnejših nalog, ki čaka občino, je obnova šolske kuhinje z jedilnico. Foto: Ambrož Sardoč</figcaption>
      </figure>
    </article>
  </body>
</html>