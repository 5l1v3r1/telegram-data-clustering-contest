<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/dalnice-d1-kamiony-andrej-babis_1911221554_dok"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T15:54:00+00:00"/>
    <meta property="og:title" content="Na dvou úsecích dálnice D1 na Vysočině bude od 1. prosince platit zákaz předjíždění kamionů"/>
    <meta property="og:description" content="O zákazu jízdy kamionů v levém pruhu začalo ministerstvo dopravy uvažovat v závěru loňského roku. Tehdy vznikly několikakilometrové kolony na dálnici D1 kvůli hustému sněžení a dopravním uzavírkám."/>
  </head>
  <body>
    <article>
      <h1>Na dvou úsecích dálnice D1 na Vysočině bude od 1. prosince platit zákaz předjíždění kamionů</h1>
      <address><time datetime="2019-11-22T15:54:00+00:00">22 Nov 2019, 15:54</time> by <a rel="author">ČTK</a></address>
      <p>
        <b>Od 1. prosince bude na dvou úsecích dálnice D1 na Vysočině platit zákaz předjíždění kamionů. Na setkání s představiteli českého stavebnictví to v pátek řekl premiér Andrej Babiš (ANO). Uvedl, že se na opatření dohodl s ministrem vnitra Janem Hamáčkem (ČSSD) a s policií.</b>
      </p>
      <p>„Na základě jednání s panem Hamáčkem a s policií zavedeme zákaz předjíždění kamionů směr Brno od 79. kilometru na 103,5 kilometru a směr Praha 133,5 kilometru do 104 kilometru. To bude zákaz předjíždění od 1. prosince,“ řekl Babiš. Loni nejvytíženější česká dálnice na Vysočině v zimních měsících kolabovala.</p>
      <related>
        <h4>Číst článek</h4>
        <a href="https://www.irozhlas.cz/ekonomika/dalnice-d1-rikovice-prerov-reditelstvi-silnic-a-dalnic_1911041119_pj"/>
      </related>
      <p>O zákazu jízdy kamionů v levém pruhu začalo ministerstvo dopravy uvažovat v závěru loňského roku. Tehdy vznikly několikakilometrové kolony na dálnici D1 kvůli hustému sněžení a dopravním uzavírkám. Podle silničářů tehdy dálnici zablokovali nedisciplinovaní řidiči kamionů. K celoplošnému zákazu ovšem nakonec vláda nepřistoupila a rozhodla, že omezení budou jen na vybraných úsecích.</p>
      <p>Česká televize ve čtvrtek uvedla, že ministerstvo vnitra sestavilo seznam 46 úseků dálnic, kde bude platit zákaz předjíždění nákladních aut nad 12 tun. Vybrané úseky jsou vytipovány podle zkušeností policistů z jednotlivých krajů, vytipovány byly především trasy s hustým provozem nebo složitým terénem. Seznam by nyní mělo dostat ministerstvo dopravy.</p>
      <p>Vedle toho se vláda letos v létě dohodla na rozšíření zákazu jízdy kamionů o víkendu. V neděli by nesměla nákladní auta jezdit od půlnoci do 22.00, podobně jako je to jinde v Evropě. Nyní mohou nákladní auta v neděli jezdit do 13.00.</p>
      <related>
        <h4>Související články</h4>
        <a href="https://www.irozhlas.cz/zpravy-domov/myto-czechtoll-dalnice-ministerstvo-dopravy-kolony-registrace_1911211204_tzr"/>
        <a href="https://www.irozhlas.cz/zpravy-domov/kamiony-d1-predjizdeni-levy-pruh-kolony-navrh-zakona_1911181553_vtk"/>
        <a href="https://www.irozhlas.cz/zpravy-domov/myto-dalnice-kolony-hranicni-prechody-mytny-system-bohumin-cesky-tesin-mosty-u_1911121643_nkr"/>
      </related>
    </article>
  </body>
</html>