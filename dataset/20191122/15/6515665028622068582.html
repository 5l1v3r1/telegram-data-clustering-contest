<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/zabava/3362581/za-proslavu-20-godina-exita-trazice-se-karta-vise-trecina-kapaciteta-otisla-za-manje-od-sat"/>
    <meta property="og:site_name" content="kurir.rs"/>
    <meta property="article:published_time" content="2019-11-22T15:31:00+00:00"/>
    <meta property="og:title" content="ZA PROSLAVU 20 GODINA EXITA TRAŽIĆE SE KARTA VIŠE: TREĆINA KAPACITETA OTIŠLA za manje od sat!"/>
    <meta property="og:description" content="Svega 53 minuta bilo je potrebno da fanovi iz 44 zemlje razgrabe kompletnu prvu seriju ulaznica za veliku proslavu 20 godina EXIT Festivala! Čak trećina dnevnog kapaciteta Petrovaradinske tvrđave već je rasprodata u rekodnom roku i to duplo brže u odnosu na ..."/>
  </head>
  <body>
    <article>
      <h1>ZA PROSLAVU 20 GODINA EXITA TRAŽIĆE SE KARTA VIŠE: TREĆINA KAPACITETA OTIŠLA za manje od sat!</h1>
      <address>
        <time datetime="2019-11-22T15:31:00+00:00">22 Nov 2019, 15:31</time>
      </address>
      <p>Svega 53 minuta bilo je potrebno da fanovi iz 44 zemlje razgrabe kompletnu prvu seriju ulaznica za veliku proslavu 20 godina EXIT Festivala! Čak trećina dnevnog kapaciteta Petrovaradinske tvrđave već je rasprodata u rekodnom roku i to duplo brže u odnosu na prethodne godine, čime je još jednom potvrđeno veliko interesovanje koje vlada za jubilarno, EXIT 2.0 izdanje. Prve ulaznice stigle su danas u podne na prodajna mesta u skoro 20 zemalja sveta, mada je na samom startu prednjačila onlajn prodaja, dostupna fanovima iz svakog kutka planete. Iako poslednjih godina posetioci na EXIT dolaze iz oko 90 različitih zemalja sveta, ako je suditi po broju od 44 zemlje u samo prvih sat vremena prodaje ulaznica, očekuje se da Novi Sad i Srbija ugoste ne samo najveći broj stranih gostiju dosad, već i najraznovrsniji miks zemalja na jednom mestu. Prednjače zemlje regiona od kojih su na prvom mestu Hrvatska i Slovenija, a tu su i uvek brojne Velika Britanija, Holandija, Francuska, Belgija, Turska, Mađarska, Rusija i niz drugih, pa se beleže i prve EXIT 2.0 ulaznice kupljene u Kolumbiji, Češkoj, Brazilu, Azerbejdžanu, Egiptu, Gruziji, Meksiku, Malti, pa čak i u dalekoj Maleziji!</p>
      <p>Nova serija EXIT ulaznica koje omogućuju narukvicu za sva četiri dana od 9. do 12. jula iduće godine, prodaje se po sledećoj promotivnoj ceni od <b>6.490 dinara</b>, što i dalje predstavlja veoma visokih <b>55%</b> uštede u odnosu na finalnu cenu. U prodaji su još i VIP Gold ulaznice po ceni od <b>30.000 dinara</b>, koje omogućavaju pristup VIP GOLD zonama na glavnoj bini i Dance Areni, dok obožavaoci elektronske scene mogu da kupe ulaznice koje omogućavaju pristup VIP gold zoni samo Dance Arene i to po ceni od <b>20.000</b> dinara za četiri dana festivala. Svi posetioci jubilarnog 20. rođendana EXIT festivala mogu već sada da rezervišu svoje mesto u festivalskom kampu, te da svoju ulaznicu iskombinuju sa željenim smeštajem u posebno skrojenim turističkim paketima koji će biti dostupni putem zvanične turističke agencije festivala, <a href="https://www.exittrip.org/rs">Exit Trip</a>. Ulaznice za EXIT u Srbiji se prodaju putem zvanične stranice <a href="https://www.exitfest.org/"><b>exitfest.org</b></a>, te putem prodajne mreže <a href="http://gigstix.com/prodajna-mesta-gde-kupiti-ulaznice">Gigs Tix</a>.</p>
      <figure>
        <img src="https://www.kurir.rs/data/images/2019/11/22/15/2060491_prvi-kupci-ulaznica_ff.jpg?ver=1574433065"/>
        <figcaption>
          <cite>foto: Promo</cite>
        </figcaption>
      </figure>
      <p>Petrovaradinska tvrđava od 9. do 12. jula iduće godine biće u centru pažnje svetske muzičke javnosti, kada će EXIT festival proslaviti 20 godina svog postojanja! Na preko 40 bina i zona okupiće se neki od najznačajnijih muzičkih zvezda današnjice, ali i nekoliko odabranih EXIT izvođača iz prethodne dve decenije, čiji su nastupi zauvek postali nerazdvojan deo istorije festivala. Pod simboličnim sloganom EXIT 2.0, festival označava početak svoje nove ere, kojim najavljuje brojne inovacije u svim oblastima svog delovanja.</p>
      <p>Prvi izvođači za EXIT, ali i za ostale festivale u organizaciji EXIT tima, kao što su Sea Star u Umagu, Revolution u Temišvaru i Sea Dance u Budvi, biće objavljeni uskoro. Svi ljubitelji festivala mogu da očekuju neke od najaktuelnijih izvođača svetske muzičke scene u kombinaciji sa proverenim imenima, uz izuzetno veliku raznolikost muzičkih žanrova, po čemu je EXIT čuven na svetskoj festivalskoj sceni.</p>
      <p>Foto: Promo</p>
    </article>
  </body>
</html>