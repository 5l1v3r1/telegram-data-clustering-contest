<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743088"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T15:22:00+00:00"/>
    <meta property="og:title" content="ล่าโจรหนุ่มควงปืนบุกเดี่ยว กวาดสร้อยทอง33บ.เผ่นหนี"/>
    <meta property="og:description" content="โจรหนุ่มควงปืนบุกเดี่ยวชิงสร้อยทองคำ 11 เส้นหนักรวม 33 บาทจาก 'ร้านทองศิริเยาวราช' อ.เมือง จ.ระยอง เผ่นหนีไปได้ เจ้าของร้านเผยพฤติกรรมแสบ ทำทีเหมือนเป็นลูกค้า เลือกสวมใส่ทอง ก่อนสบโอกาสชักปืนขู่"/>
  </head>
  <body>
    <article>
      <h1>ล่าโจรหนุ่มควงปืนบุกเดี่ยว กวาดสร้อยทอง33บ.เผ่นหนี</h1>
      <address>
        <time datetime="2019-11-22T15:22:00+00:00">22 Nov 2019, 15:22</time>
      </address>
      <p>
        <b>โจรหนุ่มควงปืนบุกเดี่ยวชิงสร้อยทองคำ 11 เส้นหนักรวม 33 บาทจาก "ร้านทองศิริเยาวราช" อ.เมือง จ.ระยอง เผ่นหนีไปได้ เจ้าของร้านเผยพฤติกรรมแสบ ทำทีเหมือนเป็นลูกค้า เลือกสวมใส่ทอง ก่อนสบโอกาสชักปืนขู่</b>
      </p>
      <p>เมื่อวันที่ 22 พ.ย. ร.ต.อ.สมัย สาดี ร้อยเวร สภ.ปลวกแดง จ.ระยอง รับแจ้งเกิดเหตุคนร้ายใช้อาวุธปืนบุกเข้ามาชิงทองรูปพรรณในร้านทองศิริเยาวราช เลขที่1/34 หมู่ที่ 4 ตลาดเชโก้ ตรงข้ามวัดห้วยปราบ ต.มาบยางพร อ.เมือง จ.ระยอง จึงรีบไปตรวจสอบพร้อมกำลังเจ้าหน้าที่ฝ่ายสืบสวน  เมื่อไปถึงพบว่าร้านทองอยู่ใจกลางตลาด มีคนพลุกพล่าน สอบถามเจ้าของร้านและพนักงานร้านซึ่งอยู่ในอาการตกใจ ให้การว่ามีคนร้ายเป็นชายอายุประมาณ 20-25 ปี ใส่แมสปิดปากจมูก ใส่เสื้อยืดสีดำ กางเกงยีนส์ขายาวสีดำ ใส่ถุงเท้าและสวมรองเท้าแตะเดินเข้ามาในร้าน ก่อนขอลองใส่สร้อยคอทองคำหนัก3บาท มาลองใส่ดู ลองอยู่ประมาณ 1 นาที ก็ชักปืนสั้นที่พกไว้ที่เอวออกมาข่มขู่ให้พนักงานหยิบทองในถาดให้ทั้งหมด พอได้ทองตามที่ต้องการแล้วก็นำใส่กระเป๋ากางเกงรีบวิ่งหนีออกไปจากร้าน ก่อนขี่จักรยานยนต์ที่จอดแอบไว้ประมาณ 50 เมตรหนีไปโดยเร็ว</p>
      <figure>
        <img src="https://www.dailynews.co.th/admin/upload/20191122/news_UCoGNJwYqL222100_533.jpg?v=20191123092?v=5065"/>
      </figure>
      <p>สำหรับคนร้ายรายนี้ ได้ทองไปทั้งหมดจำนวน 11 เส้น รวม 33 บาท อย่างไรก็ตามมีพยานใกล้เคียงร้านทองระบุ เห็นชายคล้ายคนร้ายมาเดินดูลาดเลาหน้าร้านทอง ก่อนเกิดเหตุประมาณ 3 วันที่แล้ว โดยหลังจากนี้เจ้าหน้าที่จะได้ประสานให้ตำรวจวิทยาการ เข้าตรวจสอบลายนิ้วมือคนร้ายอย่างละเอียดต่อไป นอกจากนี้จะได้นำภาพจากกล้องวงจรปิด ทั้งของในร้านและในตลาด ไปใช้หาเบาะแสเพื่อติดตามหาตัวคนร้ายรายนี้ต่อไป.</p>
      <figure>
        <img src="https://www.dailynews.co.th/admin/upload/20191122/news_ZYmFgRxxHM222101_533.jpg?v=20191123092?v=5702"/>
      </figure>
      <figure>
        <iframe src="https://www.youtube.com/embed/C2KFV70J9B8" width="640" height="360" data-service="Youtube" scrolling="no"/>
      </figure>
    </article>
  </body>
</html>