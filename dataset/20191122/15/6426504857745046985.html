<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.spidersweb.pl/2019/11/samsung-galaxy-s11-rendery.html?full=1"/>
    <meta property="og:site_name" content="Spider's Web"/>
    <meta property="article:published_time" content="2019-11-22T15:27:55+00:00"/>
    <meta property="og:title" content="Samsung Galaxy S11 na pierwszych renderach. Przód wypięknieje, gorzej z tyłem"/>
    <meta property="og:description" content="Samsung Galaxy S11 pojawił się na pierwszych renderach. Szykujcie się na symboliczne ramki z przodu i wielką wysepkę z tyłu."/>
  </head>
  <body>
    <article>
      <h1>Samsung Galaxy S11 na pierwszych renderach. Przód wypięknieje, gorzej z tyłem</h1>
      <address><time datetime="2019-11-22T15:27:55+00:00">22 Nov 2019, 15:27</time> by <a rel="author" href="https://www.spidersweb.pl/author/m_polowianiuk" target="_blank">Marcin Połowianiuk</a></address>
      <p>
        <b>Samsung Galaxy S11 pojawił się na pierwszych renderach. Szykujcie się na symboliczne ramki z przodu i wielką wysepkę z tyłu.</b>
      </p>
      <p>Po raz pierwszy mamy okazję zobaczyć rendery Samsunga Galaxy S11, nadchodzącego sztandarowego smartfona Koreańczyków. Oczywiście nie są to oficjalne materiały, tylko <a href="https://mashable.com/article/samsung-galaxy-s11-unofficial-renders/?">przeciek dostarczony przez Steve’a H. McFly, znanego szerzej jako @OnLeaks</a>. Jeśli śledzicie jego poczynania, doskonale wiecie, że ma świetnych informatorów, którzy z reguły dostarczają sprawdzone informacje.</p>
      <h3>Samsung Galaxy S11 z przodu wypięknieje.</h3>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/11/samsung-galaxy-s11-1.jpg"/>
      </figure>
      <p>Na renderach widzimy przemodelowany front urządzenia, który przypomina trochę połączenie bryły Galaxy S10 z Note’em 10. Z tym pierwszym kojarzą się mocne zakrzywienie rogów ekranu, a z tym drugim otwór na przedni aparat mieszczący się na środku górnej belki. To rozwiązanie wygląda na żywo znacznie lepiej niż kamerka umieszczona po prawej stronie, jak w Samsungu Galaxy S10.</p>
      <p>Ramki u góry i po bokach są naprawdę symboliczne, a dolna jest tylko odrobinkę grubsza. Dzięki temu front wygląda naprawdę zjawiskowo. Z wcześniejszych przecieków wiemy, że przekątna ekranu ma wynosić 6,9 cala w modelu S11+, 6,7 cala w S11 orz 6,4 lub 6,3 cala w S11e. Podobno ekrany mają charakteryzować się odświeżaniem 120 Hz.</p>
      <p>Rendery przedstawiają smartfon z zakrzywionymi krawędziami, podobnie jak ma to miejsce w Galaxy S10 i S10+.</p>
      <h3>Tył wygląda nieco bardziej kontrowersyjnie.</h3>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/11/samsung-galaxy-s11-2.jpg"/>
      </figure>
      <p>Wszystko za sprawą wysepki aparatu. Została ona przesunięta w narożnik i przypomina rozciągniętą wysepkę z iPhone’a 11 Pro. W Samsungu znajdziemy jednak znacznie więcej oczek.</p>
      <p><a href="https://www.spidersweb.pl/2019/11/galaxy-s11-aparat.html">Samsung Galaxy S11 ma być wyposażony w układ aż pięciu obiektywów i matryc</a>. Rozdzielczość głównego aparatu wzrośnie do niebotycznych 108 megapikseli, za sprawą autorskiej matrycy Samsunga. Ten sam sensor znalazł już zastosowanie w Xiaomi Mi CC9 Pro Premium Edition, dzięki czemu, że zapewnia rewelacyjną jakość obrazu. Wspomniany smartfon Xiaomi jest obecnie numerem jeden (ex-aequo z Huaweiem Mate 30 Pro) <a href="https://www.spidersweb.pl/2019/11/108-megapikseli-xiaomi.html">w tabeli DxO Mark</a>.</p>
      <p>Na wysepce aparatu widać też diodę doświetlającą oraz mały dodatkowy otwór, który prawdopodobnie odpowiada za autofocus.</p>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/11/samsung-galaxy-s11-3.jpg"/>
      </figure>
      <p>Boczne ramki mają być bardzo cienkie, a cała była będzie miała rozmiar 161,9 x 73,7 x 7,8 mm, przy czym wysepka aparatu będzie wystawać z tego obrysu na kolejne 1,2 mm. To oznacza, że Galaxy S11+ będzie odrobinę dłuższy i węższy od modelu S10+, który ma wymiary 157,6 x 74,1 x 7,8 mm.</p>
      <h3>Jest na co czekać.</h3>
      <figure>
        <iframe src="https://www.youtube.com/embed/Psr80Gv1L6k" width="500" height="281" data-service="Youtube" scrolling="no"/>
      </figure>
      <p>Samsung Galaxy S11 powinien pojawić się na rynku w okolicach lutego bądź marca przyszłego roku. Osobiście najbardziej czekam na nowy aparat, który zapowiada się bardzo intrygująco.</p>
      <p>Pięć obiektywów i rozdzielczość aż 108 megapikseli na pierwszy rzut oka wyglądają jak nowy rozdział w wyścigu na cyferki, ale przykład Xiaomi pokazuje, że nowa matryca Samsunga radzi sobie bardzo dobrze. Tym bardziej, że jej fizyczny rozmiar jest wręcz ogromny w segmencie mobilnym, bowiem wynosi 1/1.33 cala. Czekam z niecierpliwością!</p>
      <h3>Bardzo zbliżony wygląd znajdziemy w Samsungu Galaxy A71.</h3>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/11/samsung-galaxy-a71.jpg"/>
      </figure>
      <p><a href="https://cashkaro.com/blog/exclusive-samsung-galaxy-a71-images/114933">To samo źródło donosi</a>, że nadchodzący Samsung Galaxy A71 – a więc sprzęt ze średniej półki – będzie bardzo mocno nawiązywał stylistyką do Galaxy S11. Główne różnice w tańszym modelu to brak zakrzywionych krawędzi ekranu, nieco grubszy podbródek i inny aparat z mniejszą liczbą obiektywów. Smartfon prezentuje się jednak świetnie. Jeśli przecieki się potwierdzą, będzie to bardzo dobra wiadomość dla osób, które nie chcą przeznaczać na smartfona horrendalnych kwot, a chciałyby ładne i bardzo nowoczesne wzornictwo.</p>
    </article>
  </body>
</html>