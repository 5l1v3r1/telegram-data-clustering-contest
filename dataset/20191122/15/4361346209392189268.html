<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/ekkortol-lep-eletbe-a-mav-uj-vasuti-menetrendje/187191"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-22T15:45:00+00:00"/>
    <meta property="og:title" content="Ekkortól lép életbe a MÁV új vasúti menetrendje"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Ekkortól lép életbe a MÁV új vasúti menetrendje</mark>
      </h1>
      <address><time datetime="2019-11-22T15:45:00+00:00">22 Nov 2019, 15:45</time> by <a rel="author">MTI</a></address>
      <p>
        <b>December 15-én, vasárnap lép életbe a személyvonatok 2019-2020-as menetrendje - közölte a MÁV-Start Zrt., a MÁV vasúti személyszállítással foglalkozó leányvállalata pénteken az MTI-vel. </b>
        <b>December 15-én, vasárnap lép életbe a személyvonatok 2019-2020-as menetrendje - közölte a MÁV-Start Zrt., a MÁV vasúti személyszállítással foglalkozó leányvállalata pénteken az MTI-vel.</b>
      </p>
      <p>Az új vasúti menetrend számos változást hoz az utasok számára, bővíti a választható vonatok számát és minőségét, figyelembe veszi az utazási szokásokat és javítja a szolgáltatási színvonalat - áll a közleményben.</p>
      <p><b>Fontosabb változás, hogy Zalaegerszegre InterCity vonattal lehet majd eljutni</b>: Göcsej InterCity néven kétóránként, napi hét pár vonat közlekedik gyorsvonati kocsikkal kiegészítve Budapest-Székesfehérvár-Veszprém-Zalaegerszeg között, amelynek köszönhetően 17-34 perccel csökken a menetidő. Budapest és Szombathely között is kétóránként közlekednek majd a Bakony IC vonatok.</p>
      <figure>
        <img src="http://media.borsonline.hu/cikk/20/192805/big-lead/650x360/2032265_1982255-1686765-1598043-1558179-screen-shot-2018-06-13-at-181944.jpg"/>
      </figure>
      <p><b>Az új, ütemes menetrend eredményeként megvalósul Győr és térségének közvetlen vasúti összeköttetése a Balatonnal:</b> a Győr-Celldömölk-Keszthely-Balatonszentgyörgy viszonylatban kétóránként napi hét pár InterRégió vonat fog közlekedni.</p>
      <p><b>Rövidebb lesz a pécsi InterCity-k menetideje,</b> Budapest és Kaposvár között változik az IC vonatok közlekedése. Budapest és Szeged között vasárnaponként Televonat közlekedik, változik az InterCity-vonatok közlekedése és megállási rendje.</p>
      <p><b>Az esztergomi elővárosi vonalon napközben nagyobb lesz a vonatkínálat és egyenletesebb az eloszlásuk;</b> Budapest és Piliscsaba között munkanapokon átlagosan 15 percenként fognak a vonatok közlekedni. A Budapest-Esztergom vonalon csúcsidőn kívül is sűrűn, ütemesen 30 percenként közlekednek majd a vonatok - ismertették.</p>
      <p>
        <b>A váci zónázó vonatok közlekedését kiterjesztik a reggeli és az esti órákra, ennek eredményeként tovább nő a kínálat.</b>
      </p>
      <p>A Mezőzombor-Sátoraljaújhely vonalszakasz villamosításának eredményeként az eljutási idő Miskolc és Sátoraljaújhely között átlagosan 5 perccel csökken, míg a leggyorsabb eljutást biztosító Budapest-Sátoraljaújhely viszonylatú, pénteken illetve vasárnap közlekedő közvetlen IC vonatpár menetideje mintegy 35 perccel lesz rövidebb.</p>
      <p>Szamos néven egy új vonatpár közvetlen vasúti összeköttetést teremt Szatmárnémeti és Budapest, illetve Bécs között - tudatta a Máv-Start Zrt. A változásokról további információk a <a href="https://www.mavcsoport.hu/mav-start/belfoldi-utazas/menetrendi-fejlesztesek-20192020">https://www.mavcsoport.hu/mav-start/belfoldi-utazas/menetrendi-fejlesztesek-20192020</a> weboldalon érhető el.</p>
    </article>
  </body>
</html>