<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/22/libertadores-kupa-keszulnek-a-dontosok"/>
    <meta property="og:site_name" content="euronews"/>
    <meta property="article:published_time" content="2019-11-22T15:18:29+00:00"/>
    <meta property="og:title" content="Libertadores-kupa: Készülnek a döntősök"/>
    <meta property="og:description" content="A Flamengo és a River Plate is már Limában edzett."/>
  </head>
  <body>
    <article>
      <h1>Libertadores-kupa: Készülnek a döntősök</h1>
      <address><time datetime="2019-11-22T15:18:29+00:00">22 Nov 2019, 15:18</time> by <a rel="author">Euronews </a></address>
      <figure>
        <img src="https://static.euronews.com/articles/stories/04/31/60/06/773x435_cmsv2_6d69be5b-6578-599e-84e6-9cf16eba92a2-4316006.jpg"/>
      </figure>
      <p>Szombaton játsszák a legrangosabb dél-amerikai labdarúgó klubsorozat, a Libertadores-kupa döntőjét Limában. A perui fővárosban a brazil Flamengo és az argentin River Plate csap össze.</p>
      <p>Csütörtökön már mindkét együttes a helyszínen edzett.</p>
      <p>A Flamengo eddig egyszer nyerte meg a Libertadores-kupát; 1981-ben. Pelé 1963-as Santosa óta a riói klub lehet az első brazil csapat, amelyik duplázni tud, ugyanis a Flamengo minden bizonnyal megnyeri az idei brazil bajnokságot.</p>
      <p>- Természetesen egy álmunk válna valóra, ha nyernénk, de ez nem jelenti azt, hogy másképp készülnénk, mint bármely mérkőzésünkre. Vannak a csapatjátékban olyan részletek, amelyeken még csiszolnunk kell, mindent egybe veteve azonban úgy gondolom, hogy a legjobb formánkban érkeztünk a döntőre – mondta a korábbi Chelsea és Atlético Madrid játékos, Filipe Luis.</p>
      <p>Ellenfelénél a River Plate nemzetközileg sikeresebb. A tavaly Buenos Aires-i riválisa, a Boca Juniors ellen <a href="https://hu.euronews.com/2018/11/25/libertadores-kupa-felfuggesztettek-a-donto-visszavagojat">botrányos körülmények között</a> diadalmaskodó címvédő négyszeres Libertadores-kupagyőztes.</p>
      <p>- A Flamengo ellen nem lesz könnyű. Az ilyen típusú összecsapásokat az a csapat nyeri, amelyik jobban koncentrál és az ellenfelénél kevesebb hibát követ el – vélekedik az esélyekről Rafael Santos Borre, a River kolumbiai támadója.</p>
      <p>A Flamengo – River Plate mérkőzést magyar idő szerint vasárnap hajnali háromkor játsszák. Ez lesz az első alkalom, hogy a Libertadores-kupa egy mérkőzésen dől el.</p>
    </article>
  </body>
</html>