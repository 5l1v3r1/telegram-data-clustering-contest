<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2823728-sud-u-rostovi-zalisiv-pid-arestom-figurantiv-simferopolskoi-spravi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T15:31:00+00:00"/>
    <meta property="og:title" content="Суд у Ростові залишив під арештом фігурантів “сімферопольської справи”"/>
    <meta property="og:description" content="У п'ятницю, 22 листопада, обласний суд Ростова-на-Дону відхилив апеляційну скаргу на продовження арешту кримських активістів Руслана Сулейманова й Ерфана Османова, які є фігурантами другої сімферопольської групи &quot;справи Хізб ут-Тахрір&quot;."/>
  </head>
  <body>
    <article>
      <h1>Суд у Ростові залишив під арештом фігурантів “сімферопольської справи”</h1>
      <h2>У п'ятницю, 22 листопада, обласний суд Ростова-на-Дону відхилив апеляційну скаргу на продовження арешту кримських активістів Руслана Сулейманова й Ерфана Османова, які є фігурантами другої сімферопольської групи "справи Хізб ут-Тахрір".</h2>
      <address>
        <time datetime="2019-11-22T15:31:00+00:00">22 Nov 2019, 15:31</time>
      </address>
      <p>Про це в <a href="https://www.facebook.com/crimeansolidarity/posts/982673525433437?__tn__=-R">Facebook</a> повідомляє Кримська солідарність з посиланням на адвоката Світлану Олексієнко.</p>
      <p>“Сьогодні, в обласному суді міста Ростов-на-Дону, оскаржувалися постанови Ленінського районного суду від 11 листопада 2019 року і від 12 листопада 2019 року стосовно Сулейманова Руслана й Османова Ерфана. Постанови залишено без змін незважаючи на те, що я вказувала, що судом не було досліджено належним чином підстави правомірності залишення строку тримання під вартою", - повідомила Олексієнко.</p>
      <p>За словами адвоката, суд, задовольняючи клопотання слідчого про продовження її підзахисним терміну утримання під вартою, лише формально перерахував зазначені у ст.97 КПК РФ підстави для цього, не назвавши конкретних причин, на підставі яких Сулейманов і Османов, перебуваючи на волі, могли б "сховатися від органів попереднього слідства і продовжити займатися злочинною діяльністю".</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2823040-sud-u-krimu-zalisiv-u-sizo-cotiroh-figurantiv-simferopolskoi-spravi.html">Кримський "суд" залишив у СІЗО чотирьох фігурантів "сімферопольської справи"</a>
      </blockquote>
      <p>Як вважає Олексієнко, неефективна організація попереднього розслідування протягом семи місяців не є підставою для продовження строку тримання під вартою підозрюваних і тягне за собою винесення судом окремої ухвали. Незважаючи на всі наведені доводи захисту, суд залишив рішення про арешт без змін.</p>
      <p>Як повідомляв Укрінформ, 27 березня 2019 року російські силовики в окупованому Криму провели обшуки у будинках кримськотатарських активістів, в тому числі активістів громадського об'єднання “Кримська солідарність". Всього було затримано близько 24-х активістів, яких незаконно вивезли на територію Росії в Ростов-на-Дону і тримають в різних СІЗО Ростовської області.</p>
    </article>
  </body>
</html>