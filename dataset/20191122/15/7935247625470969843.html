<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/10-ayda-68-bin-sirket-kuruldu-215948h.htm"/>
    <meta property="og:site_name" content="OLAY"/>
    <meta property="article:published_time" content="2019-11-22T15:13:40+00:00"/>
    <meta property="og:title" content="10 ayda 68 bin şirket kuruldu"/>
    <meta property="og:description" content="Türkiye'de ekimde kurulan şirket sayısı, bir önceki aya göre yüzde 8,52 artışla 8 bin 352 oldu. Aynı dönemde kapanan şirket sayısı da yüzde 2,92 yükselerek bin 199 olarak kayıtlara geçti."/>
  </head>
  <body>
    <article>
      <h1>10 ayda 68 bin şirket kuruldu</h1>
      <h2>Türkiye'de ekimde kurulan şirket sayısı, bir önceki aya göre yüzde 8,52 artışla 8 bin 352 oldu. Aynı dönemde kapanan şirket sayısı da yüzde 2,92 yükselerek bin 199 olarak kayıtlara geçti.</h2>
      <address>
        <time datetime="2019-11-22T15:13:40+00:00">22 Nov 2019, 15:13</time>
      </address>
      <p>Türkiye Odalar ve Borsalar Birliği (TOBB), ekim ayına ilişkin kurulan-kapanan şirket istatistiklerini açıkladı. Buna göre, ekimde kurulan şirket sayısı bir önceki aya göre yüzde 8,52 artarak 7 bin 696'dan 8 bin 352'ye çıktı. Bu dönemde kapanan şirket sayısı da yüzde 2,92 yükseldi ve bin 199 oldu. Eylülde kapanan şirket sayısı bin 165 olarak kaydedilmişti. Ekimde geçen yılın aynı ayına göre ise kurulan şirket sayısı yüzde 17,95, kapanan şirket sayısı da yüzde 3,18 arttı. Yılın 10 aylık dönemine bakıldığında, kurulan şirket sayısı geçen yılın aynı dönemine göre yüzde 4,71 azalarak 68 bin 522'e düşerken, kapanan şirket sayısı ise yüzde 5,22 artarak 9 bin 961'e yükseldi.</p>
      <p>
        <b>BİN 183'Ü YABANCI ORTAKLI</b>
      </p>
      <p>Geçen ay kurulan bin 183 yabancı ortak sermayeli şirketin 693'ü Türk sermayeli, 87'si İran ve 38'i Suriye ortaklı oldu. İş başı yapan yabancı ortak sermayeli şirketlerin 116'sı anonim, bin 67'si limited şirket statüsünde faaliyet gösteriyor. Bu yıl kurulan şirketlerin bin 249'u belirli bir mala tahsis edilmemiş mağazalardaki toptan ticaret, 672'si gayrimenkul acenteleri ve 556'sı lokanta ve seyyar yemek hizmeti faaliyetleri sektöründe kuruldu. Yabancı ortak sermayeli şirketlerin toplam sermayelerinin yüzde 83,9'unu yabancı sermayeli ortak payı oluşturdu.</p>
      <p>
        <b>EKİM AYI İLE İLGİLİ DETAYLAR</b>
      </p>
      <p>Ekimde bir önceki aya göre kurulan şirket sayısı yüzde 8,52, gerçek kişi ticari işletme sayısı yüzde 9,96, kooperatif sayısı yüzde 2,75 arttı. Aynı dönemde kapanan şirket sayısı yüzde 2,92, kooperatif sayısı yüzde 7,35, gerçek kişi ticari işletme sayısı yüzde 10,05 yükseldi. Ekimde geçen yılın aynı ayına göre kurulan şirket sayısı yüzde 17,95, kooperatif sayısı yüzde 41,77 artarken, gerçek kişi ticari işletme sayısı yüzde 6,37 azaldı. Bu dönemde kapanan şirket sayısı yüzde 3,18, gerçek kişi ticari işletme sayısı yüzde 11,19 artarken, kooperatif sayısında değişim olmadı.</p>
      <p>
        <b>İKİ ŞEHİR SIFIR ÇEKTİ</b>
      </p>
      <p>Bu ayda kurulan toplam 8 bin 464 şirket ve kooperatifin yüzde 85,23'ünü limited şirketler, yüzde 13,43'ünü anonim şirketler, yüzde 1,32'sini kooperatifler oluşturdu. Şirket ve kooperatiflerin yüzde 40,67'si İstanbul, yüzde 10,53'ü Ankara, yüzde 6,32'si İzmir'de kuruldu. Ekimde Bayburt ve Iğdır dışında tüm illerde şirket kuruluşu gerçekleşti.</p>
    </article>
  </body>
</html>