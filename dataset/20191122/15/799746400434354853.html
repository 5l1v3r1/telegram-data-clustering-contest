<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/22/7103387/"/>
    <meta property="og:site_name" content="Європейська правда"/>
    <meta property="article:published_time" content="2019-11-22T15:27:01+00:00"/>
    <meta property="og:title" content="РФ вийшла з угоди щодо покарання за злочини в міжнародних збройних конфліктах"/>
    <meta property="og:description" content="Президент РФ Владімір Путін підписав закон, який передбачає відкликання визнання Росією Міжнародної комісії з розслідування порушень гуманітарного права під час міжнародних військових конфліктів."/>
  </head>
  <body>
    <article>
      <h1>РФ вийшла з угоди щодо покарання за злочини в міжнародних збройних конфліктах</h1>
      <address>
        <time datetime="2019-11-22T15:27:01+00:00">22 Nov 2019, 15:27</time>
      </address>
      <p>Президент РФ Владімір Путін підписав закон, який передбачає відкликання визнання Росією Міжнародної комісії з розслідування порушень гуманітарного права під час міжнародних військових конфліктів.</p>
      <p>Про це повідомляє "Європейська правда" з посиланням сайт Держдуми РФ.</p>
      <p>Міжнародну комісію зі встановлення фактів створили відповідно до додаткового протоколу 1977 року до Женевських конвенцій від 12 серпня 1949 року, який стосується захисту жертв міжнародних збройних конфліктів.</p>
      <p>Цей протокол був ратифікований СРСР в 1989 році. Закон передбачає відкликання визнання комісії Росією.</p>
      <p>У <a href="https://sozd.duma.gov.ru/bill/815671-7?fbclid=IwAR2Q6-80pjFa-U_6YWIuBTgrZdmEpBfNpFteh_9HeWzdMPl38x93yyculkI">листі</a> до глави Держдуми Путін пояснив, що запропонував відкликати визнання комісії через "виняткові обставини", які "зачіпають інтереси Російської Федерації і вимагають вжиття невідкладних заходів".</p>
      <p>Путін заявив, що комісія, створена в рамках Женевських конвенцій, давно не виконує свої функцій та "в нинішній міжнародній обстановці ризики зловживання повноваженнями комісії в політичних цілях з боку недобросовісних держав істотно зростають".</p>
      <p>Як повідомлялося, заступник глави МЗС України Сергій Кислиця вважає, що так РФ намагається уникнути відповідальності за свої злочини в іноземних конфліктах.</p>
      <p>"Очевидно, в Москві паніка або як мінімум розуміння потенційної відповідальності за злочини в ході російської агресії проти іноземних держав. Тому російські законодавці вирішили, що подальше визнання компетенції комісії не є доцільним", - <a href="https://www.facebook.com/photo.php?fbid=10217656866671275&amp;set=a.3828771275605&amp;type=3&amp;theater">зазначив</a> заступник міністра на своїй сторінці у Facebook.</p>
    </article>
  </body>
</html>