<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/519672/hanya-untuk-kenangan-kami"/>
    <meta property="og:site_name" content="HM Online"/>
    <meta property="article:published_time" content="2019-11-22T15:29:52+00:00"/>
    <meta property="og:title" content="Hanya untuk kenangan kami"/>
    <meta property="og:description" content="“SAYA tidak ada niat untuk tularkan kisah keputusan yang diperoleh cucu dan gambar itu hanya mahu dijadikan sebagai kenangan,” kata bekas guru, Aishah Mat Akat, 64."/>
  </head>
  <body>
    <article>
      <h1>Hanya untuk kenangan kami</h1>
      <address><time datetime="2019-11-22T15:29:52+00:00">22 Nov 2019, 15:29</time> by <a rel="author">Nur Izzati Mohamad</a></address>
      <p>“SAYA tidak ada niat untuk tularkan kisah keputusan yang diperoleh cucu dan gambar itu hanya mahu dijadikan sebagai kenangan,” kata bekas guru, Aishah Mat Akat, 64.</p>
      <p>Aishah memuatnaik foto cucu perempuannya, Nur Aqilah Afiah Mohamad Firdaus,12, yang membuka keputusan Ujian Pencapaian Sekolah Rendah (UPSR) di pusara ibunya hingga tular di laman sosial.</p>
      <p>Dalam foto berkenaan Nur Aqilah menangis di pusara ibunya yang meninggal dunia dua tahun lalu selepas melahirkan adik bongsu.</p>
      <p>Aishah berkata, walaupun keputusan Nur Aqilah tidak seberapa namun apa yang dilakukannya hanya untuk memberi sokongan termasuk menggembirakan cucunya.</p>
      <p>“Nur Aqilah ada beritahu dia mahu pergi ke kubur ibu sebaik menerima keputusan UPSR dan semalam dia terus meminta saya membawanya.</p>
      <p>“Sayu hati melihat dia menangis di pusara ibunya dan tidak semena-mena saya mengambil gambar sebelum memuatnaik di Facebook serta Instagram untuk kenangan.</p>
      <p>“Tetapi tidak sangka pula ia tular dan menjadi bualan warganet yang mana saya terharu dengan keprihatinan mereka termasuk yang mendoakan Nur Aqilah serta arwah anak perempuan saya,” katanya.</p>
      <p>Nur Aqilah, anak sulung daripada tiga beradik belajar di Sekolah Kebangsaan (SK) Permatang Tok Kandu.</p>
      <p>Sementara itu, Nur Aqilah berkata, dia mulanya berasa malu selepas kisahnya tular dan menjadi bualan oleh rakan serta gurunya di sekolah.</p>
      <p>“Saya tahu niat nenek muatnaik gambar kerana mahu menyokong termasuk menggembirakan saya.</p>
      <p>“Pada mulanya saya malu selepas orang tahu kisah saya tetapi saya berterima kasih kepada mereka kerana memberikan kata-kata semangat.</p>
      <p>“Walaupun keputusan UPSR yang diperoleh tidaklah cemerlang tetapi bagi saya ini adalah permulaan untuk saya buat lebih baik pada masa akan datang,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/rap/2019/08/489909/satu-kemenangan"/>
        <a href="https://www.hmetro.com.my/node/206028"/>
        <a href="https://www.hmetro.com.my/rap/2018/10/383647/sampai-bila-nak-kena-buli"/>
        <a href="https://www.hmetro.com.my/rap/2018/06/349422/nama-noorkhiriah-kembali-panas"/>
        <a href="https://www.hmetro.com.my/node/178517"/>
        <a href="https://www.hmetro.com.my/mutakhir/2019/03/429838/doa-adik-segera-sembuh"/>
        <a href="https://www.hmetro.com.my/utama/2017/12/294050/demimu-mama"/>
        <a href="https://www.hmetro.com.my/rap/2019/07/477398/aishah-bangga-dengan-firman"/>
      </related>
    </article>
  </body>
</html>