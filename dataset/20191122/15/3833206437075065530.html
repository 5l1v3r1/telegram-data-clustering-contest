<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Vizhte-celiya-film-otchet-na-Ivan-Totev-za-2011-2019-godina-915992"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-22T15:11:00+00:00"/>
    <meta property="og:title" content="Вижте целия филм-отчет на Иван Тотев за 2011 - 2019 година"/>
    <meta property="og:description" content="&quot;Много малко хора в цялата история могат да почувстват и разберат какво е това да си кмет на Пловдив..."/>
  </head>
  <body>
    <article>
      <h1>Вижте целия филм-отчет на Иван Тотев за 2011 - 2019 година</h1>
      <address>
        <time datetime="2019-11-22T15:11:00+00:00">22 Nov 2019, 15:11</time>
      </address>
      <p>"Много малко хора в цялата история могат да почувстват и разберат какво е това да си кмет на Пловдив. И да, много е важно как влизаш в Общината – с какви очаквания, но по-важно е как излизаш от това място и това е най-важният момент – как излизаш от вратата и какво оставяш зад себе си" – това заяви снощи областният координатор на ГЕРБ и кмет два мандата /2011-2019 г./ <a href="https://www.plovdiv24.bg/novini/persons/1225.html">Иван Тотев</a> по време на публичния си отчет в изложбена зала "2019" на улица "Гладстон" 32. Той и екипът му избраха отчетът да е под формата на кратък филм, който в рамките на 43 минути представя основните акценти в работата през изминалите осем години.</p>
      <p>Пред присъстващите в препълнената галерия той обеща отчетът да бъде публикуван в интернет пространството, за да може да стигне до всички граждани. И днес това вече е факт. </p>
      <p>
        <b>Ето и някои от акцентите в него:</b>
      </p>
      <p>8.1 млрд. лева е брутният вътрешен продукт на Пловдив за 2018 г.</p>
      <p>24 хиляди са компаниите, които са регистрирани и работят в Пловдив.</p>
      <p>Със 7400 жители расте градът годишно, а за 2018-та в процентно отношение заселилите се надвишават процентно тези в София.</p>
      <p>10 години билетът за градския транспорт е 1 лев.</p>
      <p>Пловдив е единственият български град, включен в мрежата на ЮНЕСКО "Учещи градове".</p>
      <p>Пловдив е първият български град, носител на титлата Европейски град на спорта.</p>
      <p>Пловдив е първият български град - Европейска столица на културата 2019.</p>
      <p>Обновяване и изграждане на нова инфраструктура – детски заведения, пътища, тротоари, подземна инфраструктура, паркинги.</p>
      <p>Площад "Централен" и квартал "Капана", новите галерии и паркове.</p>
      <p>Опазване на културно-историческото наследство и други.</p>
      <p>В новата изложбена зала, изградена във връзка с домакинството на Пловдив – Европейска столица на културата 2019, присъстваха трима кметове – настоящият Здравко Димитров и предишните Иван Чомаков и Тодор Петков. Тук бяха председателят на Парламентарната комисия по бюджет и финанси Менда Стоянова и народният представител Атанас Ташков, председателят на Общинския съвет Александър Държиков и предшественикът му Савина Петкова, районни и заместник-кметове, общински съветници, много граждани.</p>
      <p>В емоционалното си обръщение след излъчването на отчета <a href="https://www.plovdiv24.bg/novini/persons/1225.html">Иван Тотев</a> благодари на екипа си и всички пловдивчани. "Всичко това нямаше да се случи без личната подкрепа на министър-председателят <a href="https://www.plovdiv24.bg/novini/persons/260.html">Бойко Борисов</a>, който е голям приятел на Пловдив", категоричен е <a href="https://www.plovdiv24.bg/novini/persons/1225.html">Иван Тотев</a>.</p>
      <figure>
        <iframe src="https://www.youtube.com/embed/Yr2Dj_-6bY4" width="640" height="360" data-service="Youtube" scrolling="no"/>
      </figure>
    </article>
  </body>
</html>