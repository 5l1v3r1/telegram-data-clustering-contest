<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/lifestyle/avoid-these-habits-if-you-are-in-a-relationship-dgtl-1.1073979"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-22T15:43:12+00:00"/>
    <meta property="og:title" content="সম্পর্কে জড়িয়েছেন? প্রেম টিকিয়ে রাখতে আজই রাশ টানুন এই সব অভ্যাসে"/>
    <meta property="og:description" content="কোন কোন দিকে খেয়াল রাখলে প্রথম থেকেই সম্পর্কের ভিত মজবুত হবে, জানেন?"/>
  </head>
  <body>
    <article>
      <h1>সম্পর্কে জড়িয়েছেন? প্রেম টিকিয়ে রাখতে আজই রাশ টানুন এই সব অভ্যাসে</h1>
      <address><time datetime="2019-11-22T15:43:12+00:00">22 Nov 2019, 15:43</time> by <a rel="author">নিজস্ব প্রতিবেদন</a></address>
      <p>জীবনের গ্রাফ কখনই এক পথে চলে না। প্রতি দিনের নানা ঘটনার কারণে নিয়ত এই গ্রাফ ওঠানামা করে। প্রত্যেকেরই নিজস্ব অভ্যেসের গণ্ডি আছে। আর সেই গণ্ডির ভিতরেই থাকতে স্বাচ্ছন্দ্য বোধ করেন বেশির  ভাগ জন। সেই অভ্যেসে সামান্য হলেও পরিবর্তন আসে জীবনে <a href="https://www.anandabazar.com/topic/love">প্রেম</a> এলে। একা থাকা আর কারও সঙ্গে সম্পর্কে জড়িয়ে মধ্যে ফারাক কিছুটা থাকেই। ছোটখাটো নানা জিনিসের সঙ্গে খাপ খাওয়ানোর সঙ্গে সঙ্গেই নতুন সম্পর্কের সঙ্গে বসত শুরু করে মানুষ।      </p>
      <p>নতুন <a href="https://www.anandabazar.com/topic/relationship">সম্পর্ক</a> তৈরি হলে দু’পক্ষকেই মানিয়ে নিতে হয় কিছু কিছু জিনিস। খবর রাখতে হয় একে একে অপরের পছন্দ অপছন্দের দিকটারও। সে কারনেও বদল আসে কিছু অভ্যেসের। কিছু ক্ষেত্রে মানিয়ে নিতেও অসুবিধা হয়।আর তখনই সমস্যা তৈরি হয় সদ্য তৈরি হওয়া সম্পর্কে।</p>
      <p>তাই কিছু অভ্যাসে সামান্য বদল এনে সম্পর্ক ও জীবনে ভারসাম্য বজায় রাখার প্রয়োজন পড়ে কখনওসখনও। নতুন সম্পর্কে জড়ালে নিজের কোন অভ্যেসগুলোয় রাশ টানা জরুরি সে সম্পর্কে স্পষ্ট ধারণা থাকা দরকার। কোন কোন দিকে খেয়াল রাখলে প্রথম থেকেই সম্পর্কের ভিত মজবুত হবে, জানেন?</p>
      <p>
        <b>আরও পড়ুন: </b>
        <b>
          <a href="https://www.anandabazar.com/lifestyle/few-lesser-known-benefits-of-stair-climbing-exercises-dgtl-1.1073951">সিঁড়ি ভাঙাতেই লুকিয়ে মেদ ঝরার মন্ত্র, কোন নিয়মে ঝরবে ওজন?</a>
        </b>
      </p>
      <p><b>নিজের ব্যক্তিগত সময় ভাগ করে নিন সঙ্গীর সঙ্গে: </b>মাঝেমধ্যে সম্পূর্ণ একা সময় কাটাতে চাওয়াটা দোষের নয়। সম্পর্কে থেকেও সেই সময় বার করে নেওয়া যায়। কিন্তু এই একা সময় কাটানোর ইচ্ছেটা যদি অভ্যেসে পরিণত হয় সম্পর্কে জড়ালে তা বদলাতে হবে। সারা ক্ষণই একা থাকতে চাওয়ার অভ্যেসে আপনার প্রেমের সম্পর্কের জন্যও ক্ষতিকর। তাই একে অপরকে সময় দিন। পরস্পরের সান্নিধ্যে খুঁজে নিন জীবনের আনন্দ।</p>
      <figure>
        <img src="https://www.anandabazar.com/polopoly_fs/1.1073984.1574417114!/image/image.jpg"/>
      </figure>
      <p><b>একা ঘুরতে যাওয়া: </b>অনেকেই একা ঘুরতে যেতে ভালবাসেন। জীবনে নতুন মানুষ আসলেই যে আপনার একা বেড়াতে যাওয়ার অভ্যেস বন্ধ হয়ে যাবে, তা নয়। তবে একা ঘুরতে যাওয়ার পাশাপাশি দু’জন বা পরিবারের সঙ্গে ঘুরতে যাওয়ার অভ্যাসটাও করে ফেলুন। কোনও কোনও ট্রিপে নিজের সঙ্গীকে ও পরিবারকে নিয়ে যান। এর ফলে আপনারা একে অপরের সঙ্গে একান্তে অনেকটা সময় কাটাতে পারবেন । জেনে নিতে পারবেন একে অপরের পছন্দ-অপছন্দ গুলো।</p>
      <p><b>সঙ্গীর উপর নির্ভর করতে শিখুন: </b>দীর্ঘ দিন একা থাকার কারণে অনেকের মধ্যেই একটা স্বাধীন মনোভাব জন্মে যায়। তবে সম্পর্ক সুন্দর রাখতে চাইলে আপনাকে নিজের সঙ্গীর উপর নির্ভর হতেও শিখতে হবে। সম্পর্কে জড়ানো মানেই স্বাধীনতা বিসর্জন দেওয়া নয়।আত্মনির্ভর হয়েও প্রেমিক বা প্রেমিকার উপর কিছু কিছু বিষয়ে নির্ভর করা যায়। সম্পর্ক জড়ানোর সময় এই কথাগুলো মাথায় রাখুন।</p>
      <p>
        <b>আরও পড়ুন: </b>
        <b>
          <a href="https://www.anandabazar.com/lifestyle/the-pink-ball-test-india-vs-bangladesh-test-is-the-awareness-platform-of-breast-cancer-dgtl-1.1073576">স্তন ক্যানসার নিয়ে জীবনের বার্তা ইডেন জুড়ে, গোলাপি রঙে মাতছে শহর</a>
        </b>
      </p>
      <p><b>ইগো সরান:</b> সম্পর্কে থাকলে ইগোকে কিছুটা বিসর্জন দিতে হয়। এমনিতেই অকারণ ইগো জীবনে ক্ষতিই করে। সঙ্গীর সঙ্গে ভুল বোঝাবুঝিও বাড়তে পারে এতে। কোনও বিষয়ে মতান্তর হলে দরকারে নিজে এগিয়ে মিটমাট করে নিন। সম্পর্কের শুরুতে আপনি উদারতা দেখাতে পারলে আজীবন সঙ্গীও এই সম্পর্ককে সম্মান করতে শিখবে। কোনও কারণে রাগ বা অভিমান হলে অন্তর্মুখী স্বভাবের মানুষ হলেও খারাপ লাগা-ভাল লাগার প্রকাশ করুন। লক্ষ্য রাখুন নিজের নানা কাজ ও কথায় ভালবাসাও যেন প্রকাশ পায়।</p>
    </article>
  </body>
</html>