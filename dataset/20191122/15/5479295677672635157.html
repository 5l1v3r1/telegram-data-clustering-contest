<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.larena.it/home/veneto/maltempo-danni-per-150-milioni-zaia-scrive-a-conte-1.7794389"/>
    <meta property="og:site_name" content="L'Arena"/>
    <meta property="article:published_time" content="2019-11-22T15:49:38+00:00"/>
    <meta property="og:title" content="Maltempo, danni per 150 milioni Zaia scrive a Conte"/>
    <meta property="og:description" content="."/>
  </head>
  <body>
    <article>
      <h1>Maltempo, danni <br/>per 150 milioni <br/>Zaia scrive a Conte</h1>
      <address>
        <time datetime="2019-11-22T15:49:38+00:00">22 Nov 2019, 15:49</time>
      </address>
      <p>Con una lettera inviata oggi via posta certificata al premier, Giuseppe Conte, e al Capo della Protezione Civile Nazionale, Angelo Borrelli, il presidente della Regione del Veneto, <b>Luca Zaia,</b> ha chiesto formalmente la dichiarazione dello <b>Stato di Emergenza di Livello Nazionale </b>per tutto il territorio del Veneto, interessato da calamitosi eventi atmosferici a partire dal 12 novembre scorso. La richiesta non riguarda il territorio comunale di Venezia, per il quale lo Stato di Emergenza è già stato dichiarato.</p>
      <p>La lettera del Governatore è sostanziata da un primissimo quadro dei danni subiti da molti territori veneti: si va dalle coste, alla montagna, alle strade, ai bacini di tutti i principali fiumi, agli allevamenti di molluschi del Polesine, con una iniziale e parziale quantificazione dei danni già arrivata a<b> 150 milioni di euro</b>, destinata ad aumentare significativamente. A questa andranno infatti via via assommati (la stima è ancora in corso) i danni pubblici, quelli subiti da privati e imprese e le spese di prima emergenza già sostenute. Nella richiesta di dichiarazione dello Stato di Emergenza Nazionale, Zaia chiede anche un immediato <b>sostegno economico per le prime spese</b> e un successivo sostegno economico, stanti le difficoltà delle Amministrazioni Locali e della Stessa Regione ad affrontare la situazione con le sole misure di finanza ordinaria.</p>
    </article>
  </body>
</html>