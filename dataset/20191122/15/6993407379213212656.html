<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-russia-sud-sizo-simferopolska-sprava-khizb-ut-takhrir/30287052.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-22T15:48:59+00:00"/>
    <meta property="og:title" content="У Росії суд залишив в СІЗО двох фігурантів сімферопольської «справи Хізб ут-Тахрір»"/>
    <meta property="og:description" content="Ростовський обласний суд Росії відхилив апеляцію на продовження запобіжного заходу фігурантам другої сімферопольської «справи Хізб ут-Тахрір» Руслану Сулейманову та Ерфану Османову, повідомляє проєкт"/>
  </head>
  <body>
    <article>
      <h1>У Росії суд залишив в СІЗО двох фігурантів сімферопольської «справи Хізб ут-Тахрір»</h1>
      <address>
        <time datetime="2019-11-22T15:48:59+00:00">22 Nov 2019, 15:48</time>
      </address>
      <p>Ростовський обласний суд Росії відхилив апеляцію на продовження запобіжного заходу фігурантам другої сімферопольської «справи Хізб ут-Тахрір» Руслану Сулейманову та Ерфану Османову, повідомляє проєкт Радіо Свобода <a href="https://ru.krymr.com/a/news-russia-sud-sizo-simferopolskoe-delo-hizb-ut-tahrir/30286827.html">Крим.Реалії</a>. Вони залишаться під арештом в СІЗО до 15 лютого 2020 року.</p>
      <p>Судове засідання щодо Сулейманова проходило в закритому режимі, він брав участь у засіданні через відеозв’язок у СІЗО.</p>
      <p>«Підстав для продовження запобіжного заходу немає, має місце затягування розумних строків слідства. Незважаючи на всі наведені доводи, обласний суд залишив рішення Ленінського районного суду без змін», – розповіла двокат Світлана Олексієнко.</p>
      <p>Коментуючи продовження запобіжного заходу Османову, адвокат також пояснила це затягуванням строків слідства.</p>
      <p>Співробітники ФСБ, МВС Росії та Росгвардіі 27 березня 2019 року провели в Криму обшуки в будинках кримськотатарських активістів, у тому числі активістів громадського об’єднання «Кримська солідарність». Загалом було затримано 24-х активістів.</p>
      <p>27 і 28 березня Київський райсуд Сімферополя заарештував усіх затриманих активістів.</p>
      <p>29 березня російські силовики затримали 24-го кримськотатарського активіста Едема Яячикова, який після масових обшуків у Криму перебував у розшуку.</p>
      <p>Заарештованим Ремзі Бекірову, Різі Ізетову, Руслану Сулейманову, Фариду Базарову і Шабану Умерову інкримінують ч. 1 ст. 205.5 КК Росії (організація діяльності терористичної групи). Інших затриманих підозрюють в участі в діяльності терористичної організації (ч. 2 ст. 205.5 КК Росії).</p>
    </article>
  </body>
</html>