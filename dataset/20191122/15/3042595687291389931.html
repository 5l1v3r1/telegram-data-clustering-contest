<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/bryter-med-prinsen/71851596"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T15:33:19+00:00"/>
    <meta property="og:title" content="Bryter med prinsen"/>
    <meta property="og:description" content="Prins Andrews skandaleintervju får enda flere konsekvenser."/>
  </head>
  <body>
    <article>
      <h1>Bryter med prinsen</h1>
      <h2>Prins Andrews skandaleintervju får enda flere konsekvenser.</h2>
      <address><time datetime="2019-11-22T15:33:19+00:00">22 Nov 2019, 15:33</time> by <a rel="author">Ruben Pedersen</a></address>
      <p>The Royal Philharmonic Orchestra, det kongelige filharmoniske orkesteret i Storbritannia, har bestemt seg for å dumpe prins Andrew. I en uttalelse, gjengitt av <a href="https://news.sky.com/story/prince-andrew-and-queen-out-horse-riding-as-charities-reviews-continue-11867152">Sky News</a>, forklarer de at de ønsker å «gå forskjellige veier» nå.</p>
      <p>De ønsker å takke ham for at han de siste 15 åra har støttet dem, men på grunn av det <a href="https://www.dagbladet.no/kjendis/det-vil-hefte-ved-ham/71845819">skandaleombruste intervjuet han gjorde</a> med BBC nylig, har de altså sett det nødvendig å skrinlegge samarbeidet.</p>
      <p>Med det føyer de seg i rekken av organisasjoner og bedrifter som har kuttet båndet med prinsen den siste tida.</p>
      <h3>Trekker seg</h3>
      <p>Onsdag kom pressemeldinga fra <a href="https://www.royal.uk/statement-his-royal-highness-duke-york">Buckingham Palace</a> om at prinsen <a href="https://www.dagbladet.no/kjendis/avlyser-alle-offentlige-oppdrag/71843178">trekker seg tilbake fra offisielle oppdrag</a> i overskuelig framtid, etter godkjennelse fra dronninga. Fredag ble han derimot fotografert ved Windsor Castle, sammen med dronningen.</p>
      <p>
        <b>Årsaken til tilbaketrekningen er hans vennskap med den overgrepsanklagede finansmilliardæren Jeffrey Epstein, som <a href="https://www.dagbladet.no/nyheter/overgrepsanklaget-milliardaer-funnet-dod/71477912">ble funnet død på fengselscella</a> i august. Måneden før hadde han blitt<a href="https://www.dagbladet.no/nyheter/trump-venn-pagrepet-for-menneskehandel/71377450"> pågrepet og siktet for både menneskehandel og seksuell utnyttelse</a> av mindreårige.</b>
      </p>
      <p>Allerede <a href="https://www.seher.no/kongelig/samleiet-var-fort-unnagjort/64171525">i 2015 ble prinsens navn trukket inn i Epstein-skandalen</a>, da Virginia Giuffre (tidligere Roberts, journ.anm.) hevdet at hun hadde blitt tvunget til samleie flere ganger, ikke bare med Epstein, men også med prinsen.</p>
      <p>Kongehuset har hele veien avvist påstandene, men etter at prinsen forrige helg stilte opp<a href="https://www.dagbladet.no/kjendis/grillet-prins-slaktes/71828820"> i det mye omtalte BBC-intervjuet </a>om overgrepsanklagene og vennskapet med Epstein, har nye detaljer om den tvilsomme relasjonen kommet til overflaten.</p>
      <p>
        <b>- Prins Andrew har gravd sin egen grav, har Se og Hørs kongehusekspert Anders Stavseng sagt til Dagbladet.</b>
      </p>
      <h3>- Katastrofe</h3>
      <p>Det har nok vært ei hard uke for det britiske kongehuset. Torsdag kunne britene våkne til hertugen av Yorks ansikt på de fleste av landets aviser, under overskrifter som «Ydmykelsen er komplett» og «Monarkiet er skadet».</p>
      <p>- Prinsen har vært arrogant og lite samarbeidsvillig overfor etterforskerne. Etter hvert som stadig flere unge jenter sto fram og knyttet Andrew til Epsteins overgrepssak, forsøkte han å renvaske seg gjennom et TV-intervju, sier han til Dagbladet.</p>
      <p>Stavseng sikter til forrige helgs BBC-intervju, som skapte mer forvirring og løse tråder enn noen gang. Toppadvokat Mark Stephens har blant annet omtalt 59-åringens valg om å stille opp i intervjuet som en «katastrofal feil» til <a href="https://www.theguardian.com/uk-news/2019/nov/16/top-lawyer-calls-prince-andrew-bbc-interview-catastrophic-error">The Guardian.</a></p>
      <p><a href="https://www.bbc.com/news/uk-50498156">BBCs</a> kongehusekspert Jonny Dymond har på sin side uttalt at det er vanskelig å se for seg hvordan prins Andrew skal komme tilbake i offentligheten etter dette, at monarkiet er rystet og at intervjuet var en katastrofe.</p>
      <p>
        <b>Prinsens tidligere stabssjef har blant annet uttalt at Andrews påstand om at han og Epstein møttes på slutten av 90-tallet ikke stemmer, og at sannheten er at det skjedde flere år tidligere.</b>
      </p>
      <p>At det hele er en trist situasjon for resten av familien, er det liten tvil om. Likevel understreker Stavseng at prins Andrew ikke har noen andre å klandre enn seg selv.</p>
      <p>- Andrew viste ingen anger på at han i full offentlighet tilbrakte tid med sin pedofilidømte venn, og har i ettertid kommet med tåpelige bortforklaringer. Med kongelige goder følger det også plikter og ansvar. Prinsens oppførsel står til stryk, og han er et dårlig forbilde.</p>
    </article>
  </body>
</html>