<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100282/%DA%AF%D8%A7%D9%85-%D9%87%D8%A7%DB%8C-%D8%A7%D8%B5%D9%81%D9%87%D8%A7%D9%86-%D8%AA%D8%A7-%D8%B1%D8%B3%DB%8C%D8%AF%D9%86-%D8%A8%D9%87-%D8%B4%D9%87%D8%B1-%D8%AF%D9%88%D8%B3%D8%AA%D8%AF%D8%A7%D8%B1-%D8%B3%D8%A7%D9%84%D9%85%D9%86%D8%AF%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-22T15:13:40+00:00"/>
    <meta property="og:title" content="گام های اصفهان تا رسیدن به شهر دوستدار سالمندان"/>
    <meta property="og:description" content="ایسنا/اصفهان مسئول دبیرخانه شورای سالمندان استان اصفهان اجرای طرح شهر دوستدار سالمند را برندی برای اصفهان دانست و گفت: این طرح در دو محله پایلوت هزار جریب و کاوه و پهنه گردشگری چهارباغ اجرا می شود."/>
  </head>
  <body>
    <article>
      <h1>گام های اصفهان تا رسیدن به شهر دوستدار سالمندان</h1>
      <address><time datetime="2019-11-22T15:13:40+00:00">22 Nov 2019, 15:13</time> by <a rel="author">طاهره شفیعی</a></address>
      <p>ایسنا/اصفهان مسئول دبیرخانه شورای سالمندان استان اصفهان اجرای طرح شهر دوستدار سالمند را برندی برای اصفهان دانست و گفت: این طرح در دو محله پایلوت هزار جریب و کاوه و پهنه گردشگری چهارباغ اجرا می شود.</p>
      <p>زهره مولایی در گفت و گو با ایسنا، اظهارکرد: در جریان برگزاری کارگاه بین المللی شهر دوستدار سالمند در تهران که متولی آن شورای ملی سالمندان کشور بود، نمایندگانی از دانشگاه علوم پزشکی، بهزیستی و شهرداری اصفهان ضمن شرکت در کارگاه، پیشنهاد دادند که اصفهان پایلوت اجرای طرح شهر دوستدار سالمند شود.</p>
      <p>وی افزود: این موضوع درجلسه شورای سالمندان استان به ریاست استاندار مطرح و درسال ۹۵ مورد تایید شهرداری و استاندار وقت قرار گرفت.</p>
      <p>مولایی با اشاره به اعلام آمادگی استان اصفهان به شورای سالمندان کشور، گفت: در این راستا پیگیری ها ادامه داشت، به طوری که مستندات کارهای انجام شده برای سالمندان از سوی هر سه دستگاه به شورای ملی سالمندان کشور ارائه شد و آنها هم برای صندوق جمعیت سازمان ملل ارسال کردند.</p>
      <p>مسئول دبیرخانه شورای سالمندان استان اصفهان خاطرنشان کرد: در دی ماه سال ۹۷ صندوق جمعیت سازمان ملل متحد باتوجه به تجربه موفقی که اصفهان در بحث شهر دوستدار کودک داشت پیشنهاد اصفهان برای پایلوت شدن در زمینه شهر دوستدار سالمند را تایید کرد.</p>
      <p>وی به دعوت از همه دستگاه هایی که می توانند در زمینه اجرای طرح شهر دوستدار سالمند کمک کنند اشاره و تصریح کرد: معاونت فرهنگی اجتماعی شهرداری اصفهان دبیرخانه دائمی شهر دوستدار سالمند را تشکیل داد و به دنبال آن کارگروه ۱۶ نفره متخصصین سالمندان از همه دستگاه ها شکل گرفت و تا کنون ۱۲ جلسه تخصصی داشتیم.</p>
      <p>مولایی رونمایی امضای تفاهم نامه مشترک همکاری بین شورای ملی سالمندان، صندوق جمعیت سازمان ملل و شهرداری اصفهان را یادآور شد و افزود: هفته آینده مشاوران بین المللی طرح به اصفهان می آیند و اولین نشست تخصصی با حضور متخصصان همه دستگاه های مشارکت کننده برگزار می شود تا کارهایی که انجام شده را ارائه می کنیم و برای ادامه فعالیت ها مشاوره های لازم را بدهند.</p>
      <p>وی با بیان اینکه طرح شهر دوستدار سالمند در اصفهان هم اکنون درحال انجام است، گفت: کلیات طرح این است که ۸ محور شهر دوستدار سالمند همچون مناسب سازی فضای فیزیکی، مسکن، اشتغال، احترام، سلامت و بهداشت در دو محله شهری و یک پهنه گردشگری در اصفهان اجرا شود.</p>
      <p>مسئول دبیرخانه شورای سالمندان استان اصفهان با اعلام اینکه فعلا در مرحله اولیه ارزیابی و نیازسنجی هستیم، گفت: هم اکنون برخی از محورهای شهر دوستدار سالمند در اصفهان اجرا می شود اما با اجرای این طرح، منسجم می شود.</p>
      <p>به گفته وی، درست است که دبیرخانه شهر دوستدار سالمند در شهرداری است ولی قسمت عمده مربوط به بقیه دستگاه ها می شود که در کارگروه هایی که داریم تمام دستگاه هایی که به نحوی مرتبط هستند مشارکت دارند و بعد از ارزیابی طرح و درمرحله اجرا همه به نوعی درگیر می شوند.</p>
      <p>مولایی با بیان اینکه شهر دوستدار سالمند با مدیریت شهرداری در محلات پایلوت اصفهان اجرا می شود، افزود: دو محله پایلوت طرح در خیابان هزار جریب و کاوه در شمال و جنوب اصفهان و پهنه گردشگری چهارباغ به عنوان الگوی دوستدار سالمند در کشور و جهان مطرح خواهند شد.</p>
      <p>وی اظهارکرد: بعد از اجرای طرح در اصفهان،   مدلی ارائه می کنیم تا در بقیه استان های کشور اجرا شود و به موازات آن، اصفهان به شهرهای دوستدار سالمند جهان ملحق می شود که یک شبکه بین المللی است و حدود ۱۳۰ شهر درجهان عضو این شبکه هستند.</p>
      <p>وی با بیان اینکه هم اکنون مقدماتی از سوی شهرداری اصفهان درحال انجام است تا اصفهان در شبکه شهرهای دوستدار سالمند ثبت شود و از تجربیات هم در زمینه شهر دوستدار سالمند استفاده کنیم، گفت: تا پایان سال میلادی باید کار را تا مرحله ارزیابی تاحدی پیش برده باشیم و بعد وارد مرحله اجرا شویم.</p>
      <p>مسئول دبیرخانه شورای سالمندان استان اجرای طرح شهر دوستدار سالمندان را برندی برای اصفهان دانست و گفت: فعلا تا این لحظه مانع جدی بر سر اجرای طرح وجود نداشته، اگرچه ممکن است درمرحله اجرا موانعی وجود داشته باشد.</p>
      <p>مولایی با تاکید براینکه جامعه باید ازنظر فرهنگی پذیرش چنین طرحی را داشته باشد، تصریح کرد: باتوجه به پیشینه فرهنگی غنی که داریم و تکریم سالمندان در فرهنگ ماست به نظر می آید در مراحل بعدی مشکل جدی نداشته باشیم.</p>
      <p>وی خاطرنشان کرد: شاید موانعی در فضای فیزیکی و مسکن سالمندان داشته باشیم که نیاز به اعتبارات ویژه ای دارد، ولی امیدواریم باتوجه به حمایت هایی که داریم طرح به بهترین شکل اجرا شود.</p>
      <p> وی در پایان با بیان اینکه الحاق اصفهان به مجموعه شهرهای دوستدار سالمند درحال اجراست، اظهارامیدواری کرد که طرح شهرهای دوستدار سالمند با موفقیت در اصفهان اجرا شود و با همراهی همه دستگاه ها و مردم، بتوانیم الگوی موفقی در کشور و جهان ارائه کنیم.</p>
      <p>انتهای پیام</p>
    </article>
  </body>
</html>