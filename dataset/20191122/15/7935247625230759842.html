<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/turkiye-turizminde-en-guvenilir-olan-ic-pazar-215947h.htm"/>
    <meta property="og:site_name" content="OLAY"/>
    <meta property="article:published_time" content="2019-11-22T15:13:09+00:00"/>
    <meta property="og:title" content="Türkiye turizminde en güvenilir olan iç pazar"/>
    <meta property="og:description" content="Fiyatlara döviz ve TL bazında bakıldığında 2019'da ciddi artış yaşandığına dikkati çeken TÜRSAB Başkanı Bağlıkaya, ‘'Gelecek yılın konaklama fiyatları bu yılki gibi radikal olmaz, makul artışlar olabilir. Yeni gelen vergilerin zamları olacaktır'' dedi."/>
  </head>
  <body>
    <article>
      <h1>Türkiye turizminde en güvenilir olan iç pazar</h1>
      <h2>Fiyatlara döviz ve TL bazında bakıldığında 2019'da ciddi artış yaşandığına dikkati çeken TÜRSAB Başkanı Bağlıkaya, ‘'Gelecek yılın konaklama fiyatları bu yılki gibi radikal olmaz, makul artışlar olabilir. Yeni gelen vergilerin zamları olacaktır'' dedi.</h2>
      <address>
        <time datetime="2019-11-22T15:13:09+00:00">22 Nov 2019, 15:13</time>
      </address>
      <p>Türkiye Seyahat Acentaları Birliği (TÜRSAB) Başkanı Firuz Bağlıkaya, iç pazarın hiçbir siyasi hareketten etkilenmediğini ancak onun dışındaki tüm pazarların kırılgan olduğunu belirtti.</p>
      <p>Bağlıkaya, yerli turistin fiyatların yüksek olduğu dönemlerde tatil yaptığını, yabancı turistin de o dönemde pahalıya geldiğini söyledi. Fiyatlara döviz ve TL bazında bakıldığında 2019'da ciddi artış yaşandığına işaret eden Bağlıkaya, ‘'Önümüzdeki sene aynı oranda artışların olacağını zannetmiyorum. Dövizde stabilite var. Gelecek yılın konaklama fiyatları bu yılki gibi radikal olmaz, makul seviyelerde döviz artışına orantılı bir artış olabilir. Yeni gelen vergilerin zamları olacaktır. Uzun dönem olarak bakıldığında, Türkiye için hep Rus ve Ukrayna pazarı diyoruz ama en güvenilir pazar iç pazardır. Hiçbir siyasi hareketten, bölgede yaşanan sorunlardan iç pazar etkilenmiyor. Onun dışındaki bütün pazarlar kırılgan'' diye konuştu.</p>
      <p>
        <b>TÜRKİYE İLE REKABET EDEMEZLER</b>
      </p>
      <p>Yerli turist yurt dışına çıktığında Türkiye'deki gibi  bir tatil bulamadığını ifade eden Bağlıkaya, ‘'Görmediğim şehirleri göreyim' seyahatlerinin haricinde tatil için yurt dışına gitmek bir Türk için söz konusu değil. Benim çevremde hiç kimse yurt dışına yaz tatiline gitmez. Hem tesis kalitesi hem de fiyatlar bakımından herhangi bir yerin bizimle rekabet etmesi mümkün değil'' dedi. Yerli turist ile ilgili istatistiki bilginin olmadığını dile getiren Bağlıkaya, dünyanın en sağlıklı yabancı turist istatistikinin Türkiye'de olduğunu çünkü pasaport kontrolünden geçildiğini kaydetti.</p>
      <p>
        <b>TUR PAKETLERİ DOPİNGİ</b>
      </p>
      <p>Yerli turizmi bölgesel tur paketlerinin tetiklediğinin altını çizen Firuz Bağlıkaya, şöyle devam etti: ‘'2 senede bu 3 katına çıktı. Bir sürü acente kendi bölgesinin dışındaki yeri tanımıyordu. Acenteleri, iç turizmi hareketlendirmeleri için birbirleriyle tanıştırdık. Trabzon'daki acente Trabzon'dan başka bir şey satmıyor. Bu gezilerden sonra Gaziantep turu satmaya başladılar. Daha önce İstanbul, Ankara, İzmir seyahat ediyordu. Şimdi tüm Türkiye seyahat etmeye başladı. Böylelikle acenteler arasında ciddi bir hareket başlattık.”</p>
    </article>
  </body>
</html>