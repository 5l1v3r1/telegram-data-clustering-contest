<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549181.html/%D8%B3%D8%B1%D8%A7%D9%86%D8%AC%D8%A7%D9%85-%D8%B3%D9%87-%D9%BE%D8%B1%D9%88%D9%86%D8%AF%D9%87-%D9%85%D9%87%D9%85-%D8%AE%D8%B5%D9%88%D8%B5%DB%8C-%D8%B3%D8%A7%D8%B2%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T15:12:00+00:00"/>
    <meta property="og:title" content="سرانجام سه پرونده مهم خصوصی‌سازی"/>
    <meta property="og:description" content="رئیس دیوان محاسبات کشور، درباره سرانجام بررسی سه پرونده کشت و صنعت مغان، پالایشگاه کرمانشاه و ماشین‌سازی تبریز توضیح داد."/>
  </head>
  <body>
    <article>
      <h1>سرانجام سه پرونده مهم خصوصی‌سازی</h1>
      <address>
        <time datetime="2019-11-22T15:12:00+00:00">22 Nov 2019, 15:12</time>
      </address>
      <p>رئیس دیوان محاسبات کشور، درباره سرانجام بررسی سه پرونده کشت و صنعت مغان، پالایشگاه کرمانشاه و ماشین‌سازی تبریز توضیح داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ برنامه تلویزیونی «چهل 57» شامگاه پنج‌شنبه 30 آبان‌ماه با محوریت استان ایلام و با حضور عادل آذر رئیس دیوان محاسبات کشور و نماینده اسبق مردم ایلام در مجلس شورای اسلامی به روی آنتن شبکه «شما» رفت.</p>
      <p>آذر در این برنامه با اشاره به مجاهدت‌های مردم استان ایلام در دوران دفاع مقدس، اظهار داشت: این استان تنها منطقه‌ای بود که مردمانش هنگام حمله دشمن، منطقه را ترک نکرده و مهاجرت نکردند.</p>
      <p>وی در ادامه به وضعیت اجرای طرح‌های توسعه در استان ایلام اشاره کرد و گفت: استان ایلام یکی از مناطقی است که می‌توانست به عنوان یک الگو و پایلوت باشد تا بر اساس استعدادهای خودش به شکوفایی برسد، اما از استعدادها و ظرفیت‌های این استان به خوبی استفاده نشده است. همه این‌ها در حالی است که منابع خدادادی ارزشمندی از جمله بزرگترین میدان گازی کشور در این استان وجود دارد.</p>
      <p>نماینده اسبق مردم ایلام در مجلس خاطرنشان کرد: یکی از غنی‌ترین میدان‌های نفتی کشور نیز در محدوده عین خوش دهلران است که چون مشترک با عراق است، در آن طرف مرز آمریکایی‌ها روزانه 900 هزار بشکه برداشت می‌کنند، در حالی که میزان برداشت ما بسیار کمتر از اینهاست.</p>
      <p>آذر ادامه داد: همچنین جنگل‌های بلوط استان ایلام یکی از منابع ارزشمندی است که می‌تواند به عنوان فرآورده مورد بهره‌برداری بهینه قرار گیرد، اما متاسفانه تاکنون اینطور نبوده است.</p>
      <p>وی تصریح کرد: در یک کلام، می‌توانم بگویم استان ایلام به جایگاهی که استحقاقش را داشته نرسیده و علتش نیز نداشتن سند جامع توسعه برای استان یا وفادار نبودن به اسناد منطقه‌ای توسعه بوده است.</p>
      <p>
        <b>3 پرونده مهم در دست بررسی در دیوان محاسبات</b>
      </p>
      <p>رئیس دیوان محاسبات در ادامه این برنامه به برخی پرونده‌های مطرح در حوزه خصوصی‌سازی اشاره کرد و اظهار داشت: کشت و صنعت مغان یکی از این پرونده‌هاست که در دیوان محاسبات مطرح بوده و تا دو ماه آینده رأی آن صادر می‌شود؛ همچنین درباره پالایشگاه کرمانشاه نیز به این نتیجه رسیده‌ایم که اهلیت در واگذاری آن رعایت نشده و پرونده ماشین‌سازی تبریز هم در دست بررسی است.</p>
      <p>آذر در پاسخ به این سوال که آیا این پرونده‌ها در بازداشت رئیس سابق سازمان خصوصی‌سازی تاثیر داشته یا خیر، تصریح کرد: این پرونده‌ها در بازداشت ایشان بی‌تاثیر نبوده است.</p>
      <p>وی با تاکید بر اینکه هنوز معتقدم 98 درصد مدیرانی که از بودجه عمومی کشور استفاده می‌کنند پاکدست هستند، گفت: من این صحبت را بر اساس تعداد پرونده‌های بررسی شده از دستگاههایی که بودجه دولتی می‌گیرند، مطرح کرده‌ام.</p>
      <p>رئیس دیوان محاسبات همچنین درباره نحوه اجرای قانون منع بکارگیری بازنشستگان عنوان کرد: شرکت‌های دولتی همواره یکی از حیاط خلوت‌هایی بوده‌اند که افراد بعد از بازنشستگی از بخش دولتی، مجددا در این بخش‌ها مشغول به کار می‌شدند، لذا چنین قانونی در مجلس تصویب شد.</p>
      <p>آذر افزود: در بخش‌هایی که دولتی هستند، تقریبا با اطمینان می‌توان گفت که افراد به کار برنگشته‌اند، اما در برخی بخش‌ها در تعریف دولتی بودن دستگاه مشکل داریم که صندوق‌ها از جمله صندوق بازنشستگی کشوری، یکی از این بخش‌ها هستند.</p>
    </article>
  </body>
</html>