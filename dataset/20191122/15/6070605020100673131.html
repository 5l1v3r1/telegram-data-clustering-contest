<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/problema-mes-proper-del-pensem_0_2348765228.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T15:03:49+00:00"/>
    <meta property="og:title" content="&quot;La pobresa és un problema més proper del que ens pensem&quot;"/>
    <meta property="og:description" content="Milers de voluntaris col·laboren amb el Gran Recapte, que espera recollir 4.500 tones d'aliments"/>
  </head>
  <body>
    <article>
      <h1>"La pobresa és un problema més proper del que ens pensem"</h1>
      <h2>Milers de voluntaris col·laboren amb el Gran Recapte, que espera recollir 4.500 tones d'aliments</h2>
      <address>
        <time datetime="2019-11-22T15:03:49+00:00">22 Nov 2019, 15:03</time>
      </address>
      <p>"Perdoni, vol participar en el Gran Recapte?", demana una persona amb un peto blau i una bossa a la mà. És la pregunta que repetiran més vegades entre avui i demà els 28.200 voluntaris que col·laboren en l'onzena edició del Gran Recapte, la gran cita anual solidària organitzada pel Banc dels Aliments amb un doble objectiu: "Conscienciar la gent que hi ha moltes persones que passen gana i, alhora, conscienciar de la importància de no malbaratar els aliments", destaca el president del Banc dels Aliments a les comarques gironines, Frederic Gómez, que també recorda els productes que necessiten més aquest any: oli, llet i conserves.</p>
      <p>Durant tot l'any l'entitat treballa per fer possible la gran recollida d'aliments, i aquest any esperen arribar a les 4.500 tones que es van aconseguir el 2018 a tot Catalunya. Però per fer-ho possible calen, sobretot, voluntaris. "No només necessitem persones als prop de 3.000 punts de recollida els dos dies, sinó també transportistes que recullin els aliments i els portin als magatzems, a més de voluntaris que durant el cap de setmana i la setmana vinent es dediquin a classificar i distribuir els productes recollits, i que després es donaran a diferents entitats com la Creu Roja i Càritas", afegeix Gómez mentre atén trucades sobre dubtes organitzatius.</p>
      <p>Segons el president del Banc dels Aliments a les comarques gironines, el perfil de voluntaris és molt variat: "Des d'universitaris fins a jubilats, entitats i associacions, i cada vegada hi ha més escoles que hi participen". És el cas, per exemple, dels Maristes de Girona, que fa set anys que hi col·laboren. "Què hi ha millor que una activitat solidària per aprendre a ser altruista i a ajudar els altres?", indica la coordinadora del Gran Recapte a l'escola, Marta Rigat, que va tenir molt clar des del principi que era important que els professors, els alumnes i les famílies s'involucressin en l'activitat.</p>
      <h3>196.000 catalans en situació de pobresa</h3>
      <p>Per als estudiants, la majoria de secundària i batxillerat, és una activitat optativa que fan fora de l'horari escolar. Van començar col·laborant en un supermercat i ara ja s'encarreguen de coordinar-ne tres, amb l'ajuda de l'Agrupació d'Escoltes Arrels. "L'any passat vam preguntar-li a un home si volia col·laborar-hi i ens va dir que era ell qui necessitava els aliments", recorda una de les alumnes que hi participen, la Cristina Ureta, que té molt clar per què s'ha de col·laborar amb el Gran Recapte: "La pobresa és un problema que sembla molt lluny però, sense saber-ho, sempre ens estem relacionant amb persones potser estan patint problemes econòmics".</p>
      <p>De fet, fa uns cinc anys una alumna de l'escola va admetre que ella era una de les que rebia els aliments recollits. "I es va passar tot el dissabte ajudant i animant la gent a participar en el recapte perquè tenia molt clar que era on havia d'estar com a beneficiària", recorda la coordinadora, que conclou: "És un problema més proper del que ens pensem".</p>
      <p>Per això altres alumnes com la Laia Garriga, l'Iñaki Cosgaya, la Berta Mas o la Sara Calbó insisteixen a tothom que aporti el seu granet de sorra a la causa: "És una experiència molt gratificant. Jo hi vaig anar l'any passat amb les amigues, i vas veient com respon la gent. I fer de voluntari és tant o més important que comprar productes". Amb els estudiants sempre hi va un professor o monitor, que distribueix les feines: uns donen les bosses i expliquen la iniciativa als compradors, i d'altres classifiquen els productes recollits en caixes que després es portaran al magatzem. "Hi ha persones que són més reticents, però també n'hi ha de molt generoses, o que et diuen: «agafa el carro i omple'l amb tot el que necessitis»".</p>
      <p>De fet, Jordi Tomás, voluntari i president dels Manaies de Sant Daniel, reconeix que cada any es troben amb tres o quatre persones que omplen un o dos carros amb els productes que es necessiten més. "És increïble la generositat d'algunes persones, i sempre n'hi ha que et venen amb un carro ple d'oli o de conserves". Aquesta entitat és el novè any que hi col·labora i, a més de grans donacions, també de vegades s'han trobat que han recollit productes poc habituals: "N'hi ha que compren caixes de bombons, menjar per a nens petits o aliments frescos", que el Banc d'Aliments també aprofita tot i que no són els més indicats.</p>
      <p>"Es necessiten sobretot aliments bàsics, com ara llet, oli i conserves. Però aprofitem tot el que ens arriba, no llencem res!", ressalta Frederic Gómez, que també dona una raó de pes per animar tothom a participar-hi. "Hi ha prop de 196.000 persones en situació de pobresa a Catalunya que tenen necessitats alimentàries que per la seva situació econòmica no poden cobrir. I els hem d'ajudar", subratlla Gómez abans de confessar que el seu principal desig és que algun dia el Banc dels Aliments "faci fallida per falta de clients". </p>
    </article>
  </body>
</html>