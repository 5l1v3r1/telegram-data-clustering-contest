<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549172.html/%DA%AF%D8%A7%D9%86%D8%AA%D8%B2-%D8%AE%D9%88%D8%A7%D8%B3%D8%AA%D8%A7%D8%B1-%D8%A7%D8%B3%D8%AA%D8%B9%D9%81%D8%A7%DB%8C-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T15:01:00+00:00"/>
    <meta property="og:title" content="گانتز خواستار استعفای نتانیاهو شد"/>
    <meta property="og:description" content="رقیب انتخاباتی نخست‌وزیر رژیم صهیونیستی و رهبر حزب آبی‌وسفید از دادستانی این رژیم خواست تا نتانیاهو را مجبور به استعفا از پست‌های وزارتی‌اش کند."/>
  </head>
  <body>
    <article>
      <h1>گانتز خواستار استعفای نتانیاهو شد</h1>
      <address>
        <time datetime="2019-11-22T15:01:00+00:00">22 Nov 2019, 15:01</time>
      </address>
      <p>رقیب انتخاباتی نخست‌وزیر رژیم صهیونیستی و رهبر حزب آبی‌وسفید از دادستانی این رژیم خواست تا نتانیاهو را مجبور به استعفا از پست‌های وزارتی‌اش کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ بعد از اعلام جرم رسمی علیه «بنیامین نتانیاهو» نخست‌وزیر رژیم صهیونیستی و امتناع وی از استعفا، حزب «آبی‌وسفید» امروز (جمعه) خواستار استعفای او از تمام پست‌های وزارت شد.</p>
      <p>حزب آبی‌وسفید به رهبری «بنی گانتز» - که رقیب انتخاباتی نتانیاهو و مامور تشکیل کابینه بود - از شخص او و «آویخای مندلبیت» دادستان کل رژیم صهیونیستی خواست تا نتانیاهو از تمام پست‌های وزارت که در اختیار دارد، هرچه سریعتر استعفا دهد.</p>
      <p>به نوشته روزنامه «هاآرتص» گانتز با ارسال دادخواست رسمی به دیوان عالی رژیم صهیونیستی، تاکید کرد: «طبق [قوانین]، یک وزیر که علیه وی اعلام جرم شده، نمی‌تواند سر کار باقی بماند و به همین دلیل [نتانیاهو] باید ملزم شود که فورا پست‌های متعدد وزارت در دولت را ترک کند».</p>
      <p>مندلبیت شامگاه پنجشنبه در بیانیه‌ای اعلام کرد که نتانیاهو رسما به تقلب، دریافت رشوه و سوء استفاده از اعتماد عمومی متهم شده است. نتانیاهو ۳۰ روز فرصت دارد تا به صدور درخواست سلب مصونیت، اعتراض کند.</p>
      <p>بعد از این بیانیه بود که نتانیاهو با ادبیاتی شبیه به «دونالد ترامپ» رئیس‌جمهور آمریکا اتهامات مطرح‌ شده علیه خودش را رد کرد و گفت از نخست‌وزیری استعفا نمی‌دهد.</p>
      <p>تصمیم دادستانی برای صدور کیفرخواست علیه نتانیاهو در حالی اتخاذ شده که روند تشکیل کابینه در فلسطین اشغالی به بن بست رسیده و احتمال دارد که رژیم صهیونیستی وادار شود برای سومین بار در کمتر از یک سال، انتخابات عمومی برگزار کند. هرچند بر اساس قانون نتانیاهو هنوز هم می‌تواند در این انتخابات شرکت کند، اما صدور اتهام علیه وی هم به اعتبار او خدشه وارد می‌کند و هم می‌تواند آینده حضور وی در سمت نخست‌وزیری را مبهم کند، چراکه نهایتا در صورت صدور حکم علیه نتانیاهو او باید از این سمت کنار روند.</p>
      <p>شامگاه چهارشنبه بود که گانتز - به عنوان رئیس ائتلاف آبی‌وسفید و نخست‌وزیر مکلف به تشکیل کابینه - رسما به ناکامی در این امر اذعان کرد. در حالی که به نظر می‌رسید رئیس اسرائیل سه هفته دیگر به گانتز برای تشکیل وقت اضافی دهد اما وی روز قبل 120 نماینده پارلمان را موظف کرد تا طی بیست‌ویک روز آینده فردی را پیدا کنند که بتواند کابینه ائتلاف حداکثری تشکیل دهد.</p>
      <p>پیش از این «آویگدور لیبرمن» رئیس حزب «اسرائیل بیتُنا» با اعلام نپیوستن به هیچکدام از احزاب وابسته به نتانیاهو یا گانتز آب پاکی را روی دست آنها ریخته بود. با اعلام موضع لیبرمن که از سوی تقریبا تمام کارشناسان سیاسی رژیم صهیونیستی به عنوان مهره تعیین‌کننده در تشکیل کابینه ائتلافی لقب گرفته بود، احتمال برگزاری سومین انتخابات این رژیم در یک سال، قوت گرفته است.</p>
      <p>این اتفاق در حالی حادث شده که نتانیاهو هم در تاریخ بیست و نهم مهرماه از تشکیل کابینه فراگیر انصراف داد و مجوز تشکیل کابینه فراگیر را به رئیس این رژیم بازگردانده بود.</p>
    </article>
  </body>
</html>