<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/mvf_visunuv_novu_vimogu_ukrayinskiy_vladi__leshhenko_n1237867"/>
    <meta property="og:site_name" content="24 Канал"/>
    <meta property="article:published_time" content="2019-11-22T15:00:00+00:00"/>
    <meta property="og:title" content="Коломойському заборонять повернути Приватбанк на законодавчому рівні, – ЗМІ"/>
    <meta property="og:description" content="Міжнародний валютний фонд висунув Україні нові вимоги, без виконання яких відмовляється надавати кредит. Мовиться про прийняття закону, який би заборонив повернення банків колишнім власникам."/>
  </head>
  <body>
    <article>
      <h1>Коломойському заборонять повернути Приватбанк на законодавчому рівні, – ЗМІ</h1>
      <address><time datetime="2019-11-22T15:00:00+00:00">22 Nov 2019, 15:00</time> by <a rel="author">Анастасія Зазуляк, Емал Набі</a></address>
      <p>
        <b>Міжнародний валютний фонд висунув Україні нові вимоги, без виконання яких відмовляється надавати кредит. Мовиться про прийняття закону, який би заборонив повернення банків колишнім власникам.</b>
      </p>
      <p>Таким чином, МВФ намагається отримати гарантії, що олігарху Ігорю Коломойському не повернуть "Приватбанк". Найближчим часом може бути прийнятий відповідний закон або зміни до чинного законодавства, повідомляє "<a href="https://www.epravda.com.ua/news/2019/11/22/654030/">Економічна правда</a>" з посиланням на джерела у НБУ.</p>
      <blockquote>До теми: <a href="https://24tv.ua/kolomoyskiy_zayaviv_shho_groshi_z_rosiyi_mozhut_zaminiti_krediti_mvf_n1233398">Коломойський заявив, що гроші з Росії можуть замінити кредити МВФ</a></blockquote>
      <p>За словами співрозмовника, відповідний законопроєкт – це частина домовленостей з МВФ, ініціативи вже готуються. Про деталі, як і в які закони будуть вноситися зміни, джерело не повідомило.</p>
      <p>Окрім того, співрозмовник в Кабміні також підтвердив інформацію про підготовку такої законодавчої ініціативи, але теж без конкретики.</p>
      <aside>Тексту зараз немає,<cite>– наголосив співрозмовник.</cite></aside>
      <p>Напередодні про це також писав екснардеп Сергій Лещенко у своєму телеграм-каналі. За його словами, ухвалення такого закону до канікул в МВФ, що почнуться перед католицьким Різдвом, і, відповідно, виділення Україні грошей до Нового року – під питанням. У Верховної Ради залишилося два сесійні тижні в цьому році. Останній сесійний день – 20 грудня.</p>
      <blockquote>До теми: <a href="https://24tv.ua/kolomoyskiy_pozbuvsya_75_milyardiv_borgiv_pered_privatbankom_rishennya_sudu_n1233248">Коломойський позбувся 7,5 мільярдів боргів перед Приватбанком: рішення суду</a></blockquote>
      <p>За даними Лещенка, в кулуарах влади обговорюється проєкт закону, який проходив узгодження в МВФ. Зокрема, одна із запропонованих ідей передбачає, що при оскарженні дій влади суди повинні враховувати чи приймали ці рішення з урахуванням "громадського інтересу".</p>
      <figure>
        <embed-post data-src="https://t.me/LeshchenkoS/561" data-service="Telegram"/>
      </figure>
      <p>Відзначимо, що раніше в ЗМІ неодноразово з'являлась інформація про те, що МВФ не дасть Україні гроші через корупцію і проблеми з "Приватбанком". В організації побоюються, що Президент України Володимир Зеленський не зможе відшкодувати мільярди доларів з начебто розграбованих банків. Насамперед, мовиться про олігарха Ігоря Коломойського та націоналізований "Приватбанк".</p>
      <p>МВФ не хоче обговорювати наступний транш фіндопомоги Україні, поки уряд України не доведе, що намагається повернути ті приблизно 15 мільярдів доларів, які вивели з понад 100 банків.</p>
      <blockquote>Актуально: <a href="https://24tv.ua/mvf_ne_dast_ukrayini_groshi_cherez_koruptsiyu_i_problemi_z_privatbankom__the_wall_street_journal_n1229443">МВФ не дасть Україні гроші через корупцію і проблеми з "Приватбанком", – The Wall Street Journal</a></blockquote>
      <h3>Що відомо про переговори МВФ і України щодо нового траншу</h3>
      <p>Місія Міжнародного валютного фонду розпочала роботу в Києві 14 листопада.</p>
      <p><a href="https://24tv.ua/misiya_mvf_povernetsya_do_ukrayini_vzhe_tsogo_tizhnya_n1232985">МВФ у Києві обговорює</a> з представниками української влади нову трирічну програму розширеного кредитування на 5 – 10 мільярдів доларів. Ця програма буде спрямована на збереження макроекономічної стабільності держави та запровадження глибоких структурних реформ.</p>
      <p>Українські уряд та Нацбанк сподіваються, що нову програму з МВФ буде ухвалено в грудні. Це дозволить отримати перший транш (частину кредиту) за програмою ще до кінця 2019 року. НБУ очікує, що транш становитиме близько 2 мільярдів доларів.</p>
      <h3>Що треба знати про справу "Приватбанку"?</h3>
      <ul>
        <li>Уряд України 18 грудня 2016 року, пославшись на пропозицію НБУ і колишніх акціонерів "Приватбанку" (найбільші – бізнесмени Ігор Коломойський і Геннадій Боголюбов), вирішив націоналізувати найбільший на українському ринку банк.</li>
        <li>Для того, щоб врятувати його, держава здійснила докапіталізацію на понад 155 мільярдів гривень.</li>
        <li>Ексвласники банку вважають націоналізацію незаконною. Тривають судові суперечки (і в Україні, і в закордонних юрисдикціях).</li>
        <li>Окружний адмінсуд Києва 18 квітня 2019 року за позовом Коломойського скасував рішення про націоналізацію "Приватбанку". У відповідь на це Кабмін, Нацбанк і "Приватбанк" одразу в травні оскаржили це рішення.</li>
        <li>15 жовтня <a href="https://24tv.ua/privatbank_vigrav_apelyatsiyu_proti_kolomoyskogo_shho_tse_shho_bude_dali_n1219678">"Приватбанк" здобув перемогу в Апеляційному суді Англії та Уельсу</a> у справі проти Коломойського та Боголюбова.</li>
        <li>Судді вирішили, що "Приватбанк" має достатньо передумов для судового розгляду справи та отримання відшкодування в сумі близько 3 мільярдів доларів. А судовий указ про всесвітній арешт активів залишається чинним до рішення по суті.</li>
      </ul>
      <blockquote>Читайте також: <a href="https://24tv.ua/mvf_i_ukraina_spros_naseleniya_uyti_ot_vneshnego_upravleniya_n1227656">МВФ та Україна – історія непростих взаємин</a></blockquote>
    </article>
  </body>
</html>