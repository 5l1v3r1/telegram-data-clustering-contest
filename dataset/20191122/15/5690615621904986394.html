<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837259-v-gpu-zapevnili-scho-slidstvo-u-114-spravakh-maydanu-ne-zupinyatimetsya"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T15:00:00+00:00"/>
    <meta property="og:title" content="В ГПУ запевнили, що слідство у 114 &quot;справах Майдану&quot; не зупинятиметься"/>
    <meta property="og:description" content="КИЇВ. 22 листопада. УНН. До органів досудового розслідування буде скеровано 114 проваджень щодо злочинів, пов’язаних з масовими протестами у 2013-2014 …"/>
  </head>
  <body>
    <article>
      <h1>В ГПУ запевнили, що слідство у 114 "справах Майдану" не зупинятиметься</h1>
      <address><time datetime="2019-11-22T15:00:00+00:00">22 Nov 2019, 15:00</time> by <a rel="author">Анна Мурашко</a></address>
      <p><b>КИЇВ. 22 листопада. УНН.</b> До органів досудового розслідування буде скеровано 114 проваджень щодо злочинів, пов’язаних з масовими протестами у 2013-2014 роках. Слідство не зупинятиметься. Про це <b>УНН</b> повідомляє з посиланням на пресслужбу ГПУ.</p>
      <p>“У зв’язку із закінченням строку повноважень досудового розслідування органами прокуратури 114 проваджень щодо злочинів, пов’язаних з масовими протестами у 2013-2014 рр., будуть скеровані до органів досудового розслідування. При цьому прокурори спеціально створеного департаменту процесуального керівництва в цих провадженнях зможуть проводити невідкладні процесуальні дії для розслідування, поки не завершиться передача матеріалів справ до відповідних органів”, — йдеться в повідомленні.</p>
      <p>Так, до Державного бюро розслідувань, в якому вже створили спеціальний слідчий підрозділ для розслідування злочинів, пов’язаних з подіями на Майдані у 2013-2014 рр., відійде 50 проваджень, ще 43 — до Національного антикорупційного бюро. Решта проваджень будуть передані — до органів Національної поліції, СБУ та Державної податкової служби.</p>
      <p>Нагадаємо, з 20 листопада прокуратура <a href="https://www.unn.com.ua/uk/news/1699642-u-gpu-rozyasnili-situatsiyu-z-vtratoyu-prava-na-rozsliduvannya-pidslidnikh-dbr-zlochiniv">втратила повноваження</a> розслідувати кримінальні провадження. Всі справи щодо злочинів проти активістів Революції Гідності мають бути передані до ДБР.</p>
      <p>Як раніше <a href="https://www.unn.com.ua/uk/news/1836185-slidstvo-u-spravakh-maydanu-z-20-listopada-bude-zupineno-advokat">заявляв</a> адвокат, з 20 листопада слідство у справах Майдану буде зупинено щонайменше до 3 грудня, через те, що у Верховній Раді не встигли проголосувати за зміни до закону про ДБР.</p>
    </article>
  </body>
</html>