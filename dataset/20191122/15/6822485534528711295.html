<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901058.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T15:01:00+00:00"/>
    <meta property="og:title" content="چرا پراید گران شد؟"/>
    <meta property="og:description" content="فربد زاوه کارشناس صنعت خودرو در پاسخ به این پرسش که معمولا در زمانیکه قیمت سوخت افزایش پیدا می‌کند، تقاضا برای آن کاهش می‌یابد، چرا در ایران همیشه عکس این موضوع رخ می‌دهد و قیمت‌ها سیر صعودی به خود می‌گیرد، عنوان داشت: «دلیل این موضوع برمی‌گردد به این امر که در کشورمان تولید و توزیع سوخت به صورت انحصاری و توسط دولت انجام می‌پذیرد و هیچ‌گونه رقابتی وجود ندارد، این در حالیست که در کشور‌های توسعه یافته اولا قیمت سوخت به طور کلی روزانه تعیین می‌شود و ثانیا چند شرکت هستند که سوخت را عرضه می‌کنند، بنابراین در چنین حالتی رقابت وجود دارد، امری که در کشورمان رخ نمی‌دهد.» "/>
  </head>
  <body>
    <article>
      <h1>چرا پراید گران شد؟</h1>
      <address>
        <time datetime="2019-11-22T15:01:00+00:00">22 Nov 2019, 15:01</time>
      </address>
      <p>فربد زاوه کارشناس صنعت خودرو در پاسخ به این پرسش که معمولا در زمانیکه قیمت سوخت افزایش پیدا می‌کند، تقاضا برای آن کاهش می‌یابد، چرا در ایران همیشه عکس این موضوع رخ می‌دهد و قیمت‌ها سیر صعودی به خود می‌گیرد، عنوان داشت: «دلیل این موضوع برمی‌گردد به این امر که در کشورمان تولید و توزیع سوخت به صورت انحصاری و توسط دولت انجام می‌پذیرد و هیچ‌گونه رقابتی وجود ندارد، این در حالیست که در کشور‌های توسعه یافته اولا قیمت سوخت به طور کلی روزانه تعیین می‌شود و ثانیا چند شرکت هستند که سوخت را عرضه می‌کنند، بنابراین در چنین حالتی رقابت وجود دارد، امری که در کشورمان رخ نمی‌دهد.» </p>
      <p>بازار خودرو این روز‌ها دوباره در مسیر صعود قرار گرفته و خودرویی مانند پراید مرز ۵۵ میلیون تومان را نیز رد کرده، در این رابطه افزایش قیمت بنزین و تورم ناشی از این امر یکی از اصل‌ترین دلایلی افزایش قیمت خودرو در بازار به شمار می‌رود.</p>
      <p>به گزارش فرارو، توقف تولید پراید نیز بعد از چندین دهه، یکی دیگر از عواملی است که باعث شده این خودرو، طی روز‌های اخیر در زمینه گرانی رکودشکنی کند، حال باید دید آیا بازار خودرو در هفته آتی آرام خواهد گرفت.<br/> <br/> <b>تقاضا برای پراید افزایش یافته است</b><br/>فربد زاوه کارشناس صنعت خودرو در گفتگو با فرارو با اشاره به اینکه قیمت پراید به سه دلیل طی دو روز اخیر قیمت آن به بیش از ۵۵ میلیون تومان رسیده است، اظهارداشت: «اولا به دلیل افزایش قیمت بنزن، چون مصرف پراید نسبت به خودرو‌های دیگر بهتر است و به نوعی سوخت کمتری مصرف می‌کند، تقاضا برای آن با افزایش همراه بوده و طبعا قیمت نیز بالا رفته است.»</p>
      <p>وی افزود: «دلیل دوم نیز مربوط به همین افزایش قیمت بنزین است، اما از یک زاویه دیگر، با توجه به اینکه قبل از اجرایی شدن این مسئله، پیش‌فرض این بود که دولت قصد دارد بنزین را به دلیل تامین کسری بودجه خود گران کند، اما بعد از اینکه افزایش قیمت صورت گرفت، دولت اعلام کرد منابع حاصل از افزایش قیمت بنزین را به مردم می‌دهد، این امر خود به تورم موجود در اقتصاد دامن زد و یکی از اثرات ملموس آن در بازار خودرو اتفاق افتاد و موجب شد قیمت خودرو‌های با رشد بیشتری همراه شود.»<br/> <br/>این کارشناس صنعت خودرو با اشاره به اینکه برای متعادل شدن قیمت‌ها در بازار باید میزان تولید و عرضه خودرو افزایش پیدا کند، اظهار داشت: «با توجه به اینکه در حال حاضر خودروسازان با زیان‌دهی روبرو بوده و از سوی دیگر تحریم‌ها و تامین سرمایه در گردش برای آن‌ها مشکلات فراوانی را به همراه داشته، خودروسازان برای افزایش تولید با موانعی روبرو هستند.»<br/> <br/><b> نقدینگی دوباره به سمت بازار خودرو آمده است</b><br/>زاوه با اشاره به اینکه واریز ۳۱ هزار میلیارد تومان به حساب مردم، نقدینگی را به طور فزاینده‌ای با افزایش روبرو می‌سازد، گفت: «قدر مسلم این امر آثار تورمی بسیاری به دنبال خود دارد، که از همین الان این اتفاق رخ داده و در بازار خودرو شما تاثیر آن را می‌بینید، از سوی دیگر کسری بودجه شدیدی که دولت به آن دچار است و منبع مشخصی نیز برای رفع آن وجود ندارد، این امر نیز در افزایش تورم بسیار موثر است.»</p>
      <p>این کارشناس صنعت خودرو با تاکید بر اینکه بالاخره این نقدینگی سرگردان باید به سمت یک بازار حرکت کند، بیان داشت: «با توجه به اینکه دولت و بانک مرکزی با عرضه دلار در بازار ارز، آن را کنترل کرده و قیمت ارز را تفریبا ثابت نگه داشته‌اند، در چنین شرایطی بازار خودرو یک گزینه جذاب برای سرمایه‌گذاری‌های کوتاه مدت و فعالیت‌های سوداگرانه و سفته‌بازانه در آن است، با توجه به این موضوع طبیعی است که نظام عرضه و تقاضا در بازار خودرو بهم ریزد و تقاضای کاذب باعث افزایش بی‌دلیل قیمت‌ها شود.»</p>
      <p>وی دلیل سوم را اعلام رسمی خروج پراید از خط تولید تا پایان سال اعلام کرد و اذعان داشت: «با توجه به تاکید مدیر عامل سایپا، وزیر صنعت و رئیس سازمان استاندارد مبنی بر پایان تولید پراید تا انتهای سال، تقاضا برای این خودرو فزونی یافته و با توجه به اینکه تولید نیز کاهش یافته، بنابراین قیمت پراید مرز ۵۵ میلیون تومان را نیز رد کرده است.»<br/> </p>
      <p><b>چرا در ایران بعد از افزایش قیمت سوخت، خودرو گران می‌شود؟</b><br/>زاوه همچنین در پاسخ به این پرسش که معمولا در زمانیکه قیمت سوخت افزایش پیدا می‌کند، تقاضا برای آن کاهش می‌یابد، چرا در ایران همیشه عکس این موضوع رخ می‌دهد و قیمت‌ها سیر صعودی به خود می‌گیرد،عنوان داشت: «دلیل این موضوع برمی‌گردد به این امر که در کشورمان تولید و توزیع سوخت به صورت انحصاری و توسط دولت انجام می‌پذیرد و هیچ‌گونه رقابتی وجود ندارد، این در حالیست که در کشور‌های توسعه یافته اولا قیمت سوخت به طور کلی روزانه تعیین می‌شود و ثانیا چند شرکت هستند که سوخت را عرضه می‌کنند، بنابراین در چنین حالتی رقابت وجود دارد، امری که در کشورمان رخ نمی‌دهد.»</p>
      <p>وی ادامه داد: «در مواقعی که قیمت بنزین افزایش پیدا می‌کند، خودرو‌های کم مصرف در درجه اول مورد توجه قرار می‌گیرند و بعد از آن نیز خودرو‌های برقی و هیبریدی، اما متاسفانه به دلیل اینکه اولا واردات خودرو همچنان ممنوع است و توان داخلی برای تولید خودرو‌های برقی وجود ندارد، در چنین شرایطی طبعا تقاضا برای خودرو‌های بنزینی افزایش پیدا می‌کند، و درثانی به هیچ عنوان زیرساخت تردد خودرو‌های برقی که همانا ایستگاه‌های شارژ برقی است وجود ندارد و این امر عملا استفاده از خودرو‌های برقی و هیبریدی در کشورمان را با مشکل روبرو کرده است.»</p>
      <p>زاوه با تاکید بر اینکه راه‌حل نجات خودروسازان از وضعیت فعلی خصوصی‌سازی واقعی آنان است، گفت: «دولت باید دست از سر خودروسازان بردارد و با خصوصی‌سازی واقعی آن‌ها تنها به وظیفه اصلی خود یعنی سیاست‌گذاری و راهبری صنعت خودرو بپردازد.»</p>
    </article>
  </body>
</html>