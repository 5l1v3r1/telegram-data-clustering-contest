<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204792-ssha-pogrozhuyut-sankciyami-egiptu-cherez-pridbannya-rosijskih-vinishchuvachiv-su-35"/>
    <meta property="og:site_name" content="Mind UA"/>
    <meta property="article:published_time" content="2019-11-22T15:27:00+00:00"/>
    <meta property="og:title" content="США погрожують санкціями Єгипту через придбання російських винищувачів Су-35"/>
    <meta property="og:description" content="Сполучені Штати багато років вкладали мільярди доларів в економіку і збройні сили Єгипту"/>
  </head>
  <body>
    <article>
      <h1>США погрожують санкціями Єгипту через придбання російських винищувачів Су-35</h1>
      <h2>Сполучені Штати багато років вкладали мільярди доларів в економіку і збройні сили Єгипту</h2>
      <address>
        <time datetime="2019-11-22T15:27:00+00:00">22 Nov 2019, 15:27</time>
      </address>
      <p>Якщо влада Єгипту придбає у російської сторони винищувачі Су-35 для своїх збройних сил, США введуть проти Каїру санкції. Про це повідомляє <a href="https://www.dw.com/ru/%D1%81%D1%88%D0%B0-%D0%BF%D1%80%D0%B8%D0%B3%D1%80%D0%BE%D0%B7%D0%B8%D0%BB%D0%B8-%D1%81%D0%B0%D0%BD%D0%BA%D1%86%D0%B8%D1%8F%D0%BC%D0%B8-%D0%B5%D0%B3%D0%B8%D0%BF%D1%82%D1%83-%D0%B8%D0%B7-%D0%B7%D0%B0-%D0%B7%D0%B0%D0%BA%D1%83%D0%BF%D0%BA%D0%B8-%D0%B8%D1%81%D1%82%D1%80%D0%B5%D0%B1%D0%B8%D1%82%D0%B5%D0%BB%D0%B5%D0%B9-%D1%81%D1%83-35/a-51360726">Deutsche Welle</a> з посиланням на високопоставленого представника Держдепартаменту США.</p>
      <p>За словами чиновника, який побажав залишитися анонімним, Вашингтон не перервав співпраці з Єгиптом в оборонній галузі, але також «ми відкрито вказали на те, що якщо вони збираються придбати серйозну російську техніку, то це загрожує їм санкціями».</p>
      <p>«Купуючи Су-35, Єгипет піддає себе ризику санкцій. Крім того, існує небезпека, що він втратить можливість здійснювати подальші закупівлі озброєнь», – заявив декілька днів тому на авіасалоні в Дубаї помічник держсекретаря США з військово-політичних справах<b> Кларк Купер</b>.</p>
      <p>Як пише видання, США багато років вкладали мільярди доларів в економіку і збройні сили Єгипту, армія якого використовує американські винищувачі F-16.</p>
      <p>Раніше в цьому році Каїр підписав з Москвою угоду про придбання більш ніж 20 винищувачів Су-35 на суму $2 млрд. Вашингтон може оголосити санкції проти Каїра в рамках закону про протидію супротивникам Америки шляхом санкцій (CAATSA), під дію якого потрапляють закупівлі озброєнь у Росії.</p>
      <p>Після того як президентом Єгипту став <b>Абдель Фаттах ас-Сісі</b>, єгипетська армія приділяє все більше уваги диверсифікації арсеналу озброєнь, <a href="https://www.dw.com/ru/%D0%BF%D0%BE%D1%87%D0%B5%D0%BC%D1%83-%D0%BF%D0%BE%D0%BA%D1%83%D0%BF%D0%BA%D0%B0-%D0%B5%D0%B3%D0%B8%D0%BF%D1%82%D0%BE%D0%BC-%D0%B8%D1%81%D1%82%D1%80%D0%B5%D0%B1%D0%B8%D1%82%D0%B5%D0%BB%D0%B5%D0%B9-%D1%81%D1%83-35-%D1%83-%D1%80%D0%BE%D1%81%D1%81%D0%B8%D0%B8-%D0%BD%D0%B5%D1%80%D0%B2%D0%B8%D1%80%D1%83%D0%B5%D1%82-%D1%81%D1%88%D0%B0/a-51336513">наголосив </a>єгипетський генерал у відставці Гамаль Мазлум.</p>
      <p>Звернутися до Москви Каїр вирішив через ще одну обставину: Росія продає сучасну зброю, при цьому вона дешевша за американську, пояснює він. Єгипет, втім, купував зброю не тільки у Росії, але і у Франції і Німеччині.</p>
      <p>Раніше представник Держдепартаменту заявив, що Туреччина «повинна позбутися» російських зенітно-ракетних комплексів С-400, щоб уникнути протистояння з американською стороною, яка розцінює закупівлю російських ЗРК як загрозу обороноздатності НАТО.</p>
      <p>«Туреччина має можливість повернутися за стіл переговорів. Щоб вирішити це питання, вони повинні або знищити, або повернути, або якось інакше позбутися С-400», – сказав американський чиновник.</p>
      <p>В Департаменті оборонної промисловості Туреччини відповіли, що не збираються цього робити.</p>
      <p>Після придбання турецькою стороною С-400 у Росії Вашингтон пригрозив Анкарі санкціями і відсторонив її від участі в розробці нового винищувача F-35.</p>
      <related>
        <h4>Також читайте</h4>
        <a href="https://mind.ua/news/20204773-rf-planue-provesti-novi-viprobuvannya-giperzvukovoyi-raketi-cirkon-do-kincya-2019"/>
        <a href="https://mind.ua/news/20204764-putin-zayaviv-shcho-zagibli-pid-severodvinskom-pracyuvali-nad-unikalnoyu-zbroeyu-yaka-ne-mae-analogiv"/>
        <a href="https://mind.ua/news/20204741-v-senati-ssha-vvazhayut-shcho-mozhut-na-1-rik-vidterminuvati-zapusk-pivnichnogo-potoku-2"/>
      </related>
    </article>
  </body>
</html>