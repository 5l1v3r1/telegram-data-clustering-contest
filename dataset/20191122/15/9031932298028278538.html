<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/zubrzatko-zostalo-porzucone-przez-matke-dorasta-z-owca/"/>
    <meta property="og:site_name" content="Polsat News"/>
    <meta property="article:published_time" content="2019-11-22T15:25:00+00:00"/>
    <meta property="og:title" content="Żubrzątko zostało porzucone przez matkę. Dorasta z owcą"/>
    <meta property="og:description" content="Żubrzątko porzucone przez matkę w Pokazowej Zagrodzie Żubrów w Pszczynie (Śląskie) żyje dzięki pomocy ludzi. Malec dobrze się rozwija. Wykarmiony butelką zaczyna pić mleko z wiaderka. Towarzystwa w zagrodzie dotrzymuje mu owieczka Kropka."/>
  </head>
  <body>
    <article>
      <h1>Żubrzątko zostało porzucone przez matkę. Dorasta z owcą</h1>
      <address>
        <time datetime="2019-11-22T15:25:00+00:00">22 Nov 2019, 15:25</time>
      </address>
      <p>
        <b>Żubrzątko porzucone przez matkę w Pokazowej Zagrodzie Żubrów w Pszczynie (Śląskie) żyje dzięki pomocy ludzi. Malec dobrze się rozwija. Wykarmiony butelką zaczyna pić mleko z wiaderka. Towarzystwa w zagrodzie dotrzymuje mu owieczka Kropka.</b>
      </p>
      <related>
        <a href="https://www.polsatnews.pl/wiadomosc/2019-11-18/zubra-z-odcieta-glowa-w-lesie-w-okolicy-dabrowna/"/>
      </related>
      <p>W piątek pracownicy zagrody i burmistrz Pszczyny Dariusz Skrobol opowiedzieli dziennikarzom historię malca. Został odrzucony przez matkę, nie przyjęła go, w ogóle go nie karmiła. Nie wiadomo dlaczego. - Albo miała trudny poród i nie podobał jej się ten mały, bądź nie miała mleka w ogóle. On podchodził do niej 2-3 razy, próbował się napić, ale nic z tego nie wyszło – powiedział weterynarz Mieczysław Hławiczka.</p>
      <p>- Czy zdarza się tak w terenie dzikim – nie wiadomo. Matka przyprowadza cielaka do stada gdzieś dopiero po 2 tygodniach, a tu jest ze stadem od pierwszych godzin. Opiekuję się żubrami prawie 50 lat i pierwszy raz spotykam taki przypadek. Wcześniej ta krowa wychowała kilkoro młodych – dodał.</p>
      <p>
        <a href="https://www.polsatnews.pl/wiadomosc/2019-10-01/w-puszczy-augustowskiej-urodzil-sie-zubr-jeszcze-nie-wiadomo-jakiej-jest-plci/">
          <b>ZOBACZ: W Puszczy Augustowskiej urodził się żubr. Jeszcze nie wiadomo jakiej jest płci</b>
        </a>
      </p>
      <p>
        <b>Zrobił salto i stracił przytomność</b>
      </p>
      <p>Początki życia malca były dramatyczne. - Jedna z żubrzyc odrzuciła go rogiem tak, że zrobił salto i stracił przytomność. Pracownicy zagrody natychmiast go zabrali i wezwali weterynarza. Żyje jednak i ma się dobrze. Miejmy nadzieję, że będzie maskotką naszej zagrody – powiedział burmistrz Pszczyny Dariusz Skrobol. Poinformował też o konkursie na imię dla żubrzątka, które musi się zaczynać od liter Pl, jak wszystkie imiona żubrów z pszczyńskiej linii. Propozycje można nadsyłać do 16 grudnia.</p>
      <p>Byczek jest kilka razy dziennie karmiony z butelki przez pracownicę zagrody. Początkowo dostawał siarę od krów z jednego z pszczyńskich gospodarstw, teraz jest dokarmiany mieszanką mlekozastępczą i dostaje już także stałą karmę – zbożową mieszankę w formie musli. Przybiera na wadze i jest zdrowy.</p>
      <p>Przyzwyczaił się do towarzystwa ludzi, co niepokoi doktora Hławiczkę. - Nie powinno się przyzwyczajać dzikich zwierząt do bezpośredniej obecności człowieka, ale bez pomocy ludzi by nie przeżył. W stadzie młode zawsze może się do kogoś przytulić czy pobawić, a on został zupełnie sam. Do zabawy i towarzystwa dostał tę owieczkę, starszą o pół roku od niego. Są przyjaciółmi, trochę są o siebie zazdrośni, ale jeden drugiemu przykrości nie zrobi – opowiadał weterynarz.</p>
      <figure>
        <img src="https://r.dcs.redcdn.pl/http/o2/redefine/cp/gg/gg7xz3an7gir2nqvmrjk9h28e6v4h6iw.jpg"/>
        <figcaption>
          <cite>zubry.pszczyna.pl</cite>
        </figcaption>
      </figure>
      <p>
        <a href="https://www.polsatnews.pl/wiadomosc/2019-09-27/zastrzelony-zubr-precyzyjnie-wycieto-kawaly-miesa/">
          <b>ZOBACZ: Zastrzelony żubr. Podejrzany tłumaczył, że "pomylił go z dzikiem"</b>
        </a>
      </p>
      <p>
        <b>"Około roku musi być odseparowany od stada"</b>
      </p>
      <p>Pracownicy będą jeszcze podejmować próby połączenia młodego byczka ze stadem, ale prawdopodobnie pierwszy rok życia spędzi w innej zagrodzie niż reszta stada.</p>
      <p>- Będziemy go hołubić, dokarmiać, zmieniać karmy na takie dla coraz starszego cielaka. Prawdopodobnie około roku musi być odseparowany od stada, a później będziemy próbować go połączyć, ale nie wiadomo, jak to się skończy, może go stado nie przyjąć – obawia się dr Hławiczka.</p>
      <p>
        <a href="https://www.polsatnews.pl/wideo/jak-po-20-latach-klamstwa-tuszowania-i-manipulacji-mozna-mowic-o-oczyszczeniu-kosciola_6760134/">WIDEO - "Jak po 20 latach kłamstwa, tuszowania i manipulacji można mówić o oczyszczeniu Kościoła?"</a>
      </p>
      <figure>
        <img src="https://r.dcs.redcdn.pl/http/o2/redefine/cp/2c/2cjp86okhqi5refsdkvyic1gwjma3e3n.jpg"/>
      </figure>
    </article>
  </body>
</html>