<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Dirigents-Vox-Barcelona-presumpte-delicte_0_2348765242.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T15:48:00+00:00"/>
    <meta property="og:title" content="Dirigents de Vox Barcelona aniran a judici per un presumpte delicte d'odi"/>
    <meta property="og:description" content="Joan Garriga i Mónica Lora estan acusats d'haver comès discriminació en la campanya de PxC el 2011"/>
  </head>
  <body>
    <article>
      <h1>Dirigents de Vox Barcelona aniran a judici per un presumpte delicte d'odi</h1>
      <h2>Joan Garriga i Mónica Lora estan acusats d'haver comès discriminació en la campanya de PxC el 2011</h2>
      <address>
        <time datetime="2019-11-22T15:48:00+00:00">22 Nov 2019, 15:48</time>
      </address>
      <p>El president de Vox Barcelona, Joan Garriga, i la secretària tresorera del partit, Mónica Lora, s'enfronten a un judici per un presumpte delicte d'odi i discriminació durant la campanya electoral "racista" que van organitzar quan formaven part de Plataforma per Catalunya (PxC) a les eleccions municipals del 2011. Amb ells, també s'asseuran al banc dels acusats el líder de PxC a Catalunya, Josep Anglada, i tretze membres més del partit. El passat onze de setembre el jutjat d'instrucció número 3 de Reus va <a href="https://www.ara.cat/societat/antiga-cupula-PxC-campanya-immigrants_0_2342165929.html">dictar la resolució</a>, però fins avui no s'ha sabut que part dels acusats també són dirigents de Vox. De fet, el nomenament de Garriga i Lora el passat mes d'octubre com a dirigents de la formació a Catalunya, que ha desplaçat el Comitè Executiu Provincial dirigit per Lola Martín, ha generat malestar en un sector de l'afiliació, que ha recorregut els nomenaments en un jutjat madrileny en considerar que vulneren els estatuts de Vox, tal com ha <a href="https://elpais.com/politica/2019/11/21/actualidad/1574358918_521438.html">avançat 'El País'</a> i ha confirmat l'ARA. </p>
      <p>En el text de la denúncia, els afiliats expressen que el passat dos d'octubre van rebre un comunicat del Comitè Executiu Nacional informant-los del cessament del comitè executiu provincial i el nomenament d'una Comissió Gestora per dirigir el partit a Barcelona de la mà de Garriga, Lora, així com Juan Cremades com a vicepresident i Andrés Bello i Gerardo Sánchez com a vocals de la formació. Segons una font del partit d'extrema dreta, aquesta decisió va provocar descontentament en part dels afiliats, que consideren que vulnera els estatuts de Vox. A més, es van produir diverses dimissions. "De la nit al dia es va fulminar el comitè i es munta una gestora", apunta un dels càrrecs que han abandonat el partit per la polèmica.</p>
      <p>Ara, els nous dirigents de Vox hauran d'anar a judici per la campanya electoral de PxC de la qual van formar part, i que va portar la formació ultra a entrar en 40 ajuntaments catalans, amb gairebé 70 regidors, a les municipals de 2011. Va ser l'associació musulmana Ciutadans per la Convivència i el Desenvolupament, Watani, i Iniciativa per Catalunya - Verds qui va interposar la denúncia el 2011. PxC es va dissoldre el febrer passat després de 17 anys en actiu, i bona part dels seus integrants van desembarcar a Vox. Entre altres coses, la propaganda electoral incloïa un xec fals a nom d'una persona marroquina amb un import de 4.000 euros. Al revers, un text insistia que el Parlament havia repartit 4.000 milions d'euros als immigrants entre el 2009 i el 2010, i que cada català destinava 600 euros dels seus impostos perquè cada immigrant en rebés 4.000. El programa del partit portava per lema "Primer els de casa" i cridava a l'eliminació de les places de les escoles i escoles bressol reservades per als nouvinguts. </p>
      <p>En el seu moment, la Fiscalia ja va apreciar indicis de delictes de provocació a la discriminació, a l'odi o la violència per motius racistes o de religió tipificats en els articles 510.1 i 2 del Codi Penal (el 510 preveu penes de fins a quatre anys de presó i multes de fins a 12 mesos), per la qual cosa va derivar el cas als jutjats de Reus el 2012. No obstant això, el ministeri fiscal va demanar posteriorment l'arxivament del cas. Ara el jutjat d'instrucció número 3 de Reus ha acordat l'obertura del judici oral a petició de l'acusació particular, que va presentar un escrit contra els investigats. A més, ha dictaminat que no hi pot haver recurs contra aquesta resolució i envia el cas a un jutjat penal, que és qui farà el judici del cas. </p>
      <h3>Denúncies per incitació a l'odi contra Vox</h3>
      <p>El president de Watani, Hilal Tarkou, també ha presentat recentment dues denúncies contra Vox davant del jutjat d'instrucció número 4 de Reus per un suposat delicte d'incitació a l'odi i la violència. "No podem permetre que ataquin gratuïtament les persones", explica a l'ARA. La primera denúncia, del març, va adreçada contra el partit i el seu secretari d'organització, Javier Ortega Smith, per un "vídeo en què ataca la comunitat musulmana". D'altra banda, la segona denúncia la va interposar el passat 6 de novembre contra Vox, el seu líder, Santiago Abascal, i Iván Espinosa de los Monteros, subsecretari de relacions internacionals de la formació, per les seves declaracions en els debats televisius electorals, en què van relacionar la immigració amb la delinqüència. "Els juristes no podem estar de mans creuades davant la tara política que està envaint la nostra comunitat", exposa. Explica, a més, que aquests procediments es poden allargar per la condició d'aforats dels denunciats, que són diputats al Congrés. </p>
    </article>
  </body>
</html>