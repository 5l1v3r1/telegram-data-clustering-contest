<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.finanzaonline.com/notizie/mes-salvini-non-e-fondo-salva-stati-ma-fondo-salva-deutsche-bank-e-invoca-la-galera-per-conte"/>
    <meta property="og:site_name" content="FinanzaOnline"/>
    <meta property="article:published_time" content="2019-11-22T15:28:00+00:00"/>
    <meta property="og:title" content="Mes, Salvini: ‘non è Fondo salva stati ma fondo salva Deutsche Bank’. E invoca la galera per Conte"/>
    <meta property="og:description" content="&quot;Se l'europeismo porta alla revisione del Mes... Non è un Fondo salva Stati ma un fondo salva Deutsche bank&quot;. Così il leader della Lega Matteo Salvini, ospite del Festival del …"/>
  </head>
  <body>
    <article>
      <h1>Mes, Salvini: ‘non è Fondo salva stati ma fondo salva Deutsche Bank’. E invoca la galera per Conte</h1>
      <address><time datetime="2019-11-22T15:28:00+00:00">22 Nov 2019, 15:28</time> by <a rel="author">Laura Naka Antonelli</a></address>
      <p>“Se l’europeismo porta alla revisione del Mes… Non è un Fondo salva Stati ma un fondo salva Deutsche bank”. Così il leader della Lega Matteo Salvini, ospite del Festival del lavoro a Roma.</p>
      <p>“Ristrutturare il debito significa tagliare almeno del 20% i risparmi degli italiani”, ha detto, sottolineando che le modifiche che si stanno studiando sono “peggiorative”.</p>
      <p>Già prima, intervenendo alla trasmisisone Uno Mattina di Rai 1, l’ex vicepremier e ministro dell’Interno del governo M5S-Lega, aveva rivolto nuove pesanti accuse contro il premier Giuseppe Conte:</p>
      <p>“Non vorrei che Conte avesse venduto la nostra sovranità per tenersi la poltrona. Se così fosse sarebbe Alto tradimento e, in pace o in guerra, è un reato punibile con la galera”. Ci troviamo di fronte, aveva precisato, “a un trattato europeo che rischia di far saltare i risparmi degli italiani in banca. Un organismo privato a Bruxelles decide quanto tagliare i fondi delle banche per salvare quelle tedesche, una “follia”.</p>
      <p>Accuse anche contro il ministro dell’economia, Roberto Gualtieri:</p>
      <p>“Gualtieri? E’ stato informato male e dunque ignora che sul Mes la Lega, compreso il sottoscritto, ha sempre espresso netta contrarietà. Chieda pure al suo predecessore Tria che si è vantato, anche pubblicamente, di aver ostacolato la Lega e di aver fatto passare la sua linea”.</p>
      <p>Stamattina c’è stata una riunione della maggioranza proprio sul tema Mes. Tuttavia, fonti di governo, pur facendo riferimento a una riunione “utile”, hanno parlato delle obiezioni presentate dal M5S e da Leu sulla riforma del Mes (Fondo salva stati).</p>
      <p>Presenti il presidente del Consiglio Giuseppe Conte e i ministri Luigi Di Maio, Enzo Amendola, Federico D’Incà e i parlamentari Stefano Fassina di Leu e Luigi Marattin di Italia Viva.</p>
      <p>Il ministro Gualtieri avrebbe difeso secondo le fonti la riforma del Mes, facendo notare che chi la critica eta stato parte attiva del negoziato, portato avanti tra l’altro dal governo M5S-Lega. Il titolare del Tesoro ha ricordato anche che il suo predecessore Giovanni Tria aveva ottenuto condizioni migliori di quelle che chiedevano i paesi del nord. Dal canto suo Marattin, ai microfoni di Rainews 24 si è così espresso:</p>
      <p>“Si arriva sempre a una soluzione, non è accaduto stamani ma sono sicuro che ci si arriverà, in ballo c’è qualcosa di importante”.</p>
    </article>
  </body>
</html>