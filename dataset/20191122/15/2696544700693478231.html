<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kkv/20191122_Fekete_Pentek_igy_jutottunk_el_a_kavefozotol_a_vitorlazo_repulogepig"/>
    <meta property="og:site_name" content="HVG.hu"/>
    <meta property="article:published_time" content="2019-11-22T15:25:00+00:00"/>
    <meta property="og:title" content="Fekete péntek: így jutottunk el a kávéfőzőtől a vitorlázó repülőgépig"/>
    <meta property="og:description" content="Ma már nehéz olyan terméket vagy szolgáltatást találni, amit ne lehetne akciósan beszerezni Fekete pénteken. Milliók költenek milliókat ezen a napon. Összeszedtük, hogy az utóbbi hat évben mi volt a sláger."/>
  </head>
  <body>
    <article>
      <h1>Fekete péntek: így jutottunk el a kávéfőzőtől a vitorlázó repülőgépig</h1>
      <address><time datetime="2019-11-22T15:25:00+00:00">22 Nov 2019, 15:25</time> by <a rel="author">hvg.hu</a></address>
      <p>
        <b>Ma már nehéz olyan terméket vagy szolgáltatást találni, amit ne lehetne akciósan beszerezni Fekete pénteken. Milliók költenek milliókat ezen a napon. Összeszedtük, hogy az utóbbi hat évben mi volt a sláger.</b>
      </p>
      <p>Egyre nehezebb megmondani, pontosan mikor is van Fekete péntek Magyarországon. Idén voltak, akik már november közepén lezavarták az akciókat, vagy legalább azok első körét, mások november 22-re időzítettek, holott a hivatalos dátum november 29-e. Sokak számára ekkor kezdődik a karácsonyi szezon, ekkor kezdenek először gondolkodni azon, hogy miket is vegyenek a családtagoknak, barátoknak. Az akció az Egyesült Államokból származik, nevét onnan kapta, hogy a vállalkozások eredménye ilyenkor fordul át a számvitelben hagyományosan pirossal könyvelt veszteségből a fekete tintával jelölt nyereségbe.</p>
      <p>Magyarországon elsőként az Extreme Digital hirdetett Fekete pénteket, hat évvel ezelőtt. A hvg.hu-nak küldött adataikból kiderül, hogy 2014-ben miből fogyott a legtöbb, ezek:</p>
      <ul>
        <li>játékkonzol,</li>
        <li>mobiltelefon,</li>
        <li>tablet,</li>
        <li>okostévé,</li>
        <li>háztartási kisgépek,</li>
        <li>szépségápolási termékek.</li>
      </ul>
      <p>2015-ben az okostelefon, 2016-ban a hőszivattyús szárítógép és az Xbox One konzol került fel a listára. 2017-ben a kapszulás kávéfőző, a mikrohullámú sütő, a hűtőgép, a szárítógép, a mosógép, a mosogatógép, a sarokülő garnitúra és a LEGO vitte a prímet. Tavaly nagyjából ugyanez volt a sorrend, annyi kivétellel, hogy pelenkát és mosogatókapszulát is kerestek. Idén ezek a legnépszerűbb termékek:</p>
      <ul>
        <li>elektromos roller,</li>
        <li>kapszulás kávéfőző,</li>
        <li>háztartási eszközök,</li>
        <li>szépségápolási termékek.</li>
      </ul>
      <p>Az eMag is 2014-ben hirdetett először Fekete pénteket Magyarországon, abban az évben 1 millió ember vásárolt csak ezen a napon, csak ennél a cégnél. Ehhez képest tavaly már 2,7 millió látogató fordult meg az oldalon. Érdekesség, hogy míg 2018-ban összességében 3 milliárd forintot engedtek el nagyjából 600 ezer termék esetében, addig idén ez az összeg 3,2 milliárd forint, és hozzávetőleg 700 ezer termék leárazásáról beszélhetünk. A cégnél azt szeretnék, ha a tavalyi eladásaikat ebben az évben 10 százalékkal túlszárnyalnák - például úgy, hogy egészen szokatlan ajánlatokkal készültek: kastélylátogatásra, főzőtanfolyamra, fesztiválra is lehet jegyet venni, de a gyémántékszerek mellett akciós a családfakutatás és 72 millió forint helyett 69 millióért eladó egy kétszemélyes, vitorlázó kisgép is.</p>
      <p>A cég közleménye szerint pénteken, az első fél órában összesen több mint 781 millió forint értékben rendeltek a vásárlók, a legmagasabb értékben Kunszigetről, Dunaföldvárról és Budapestről. Ezekre a termékek keltek el a  leggyorsabban:</p>
      <ul>
        <li>Asus X540NA-GQ007 15,6″ HD laptop – 200 darab kelt el 26 másodperc alatt,</li>
        <li>Apple iPhone 8 okostelefon, kártyafüggetlen, 64GB-os ezüst verzió – 85 darab kelt el 38 másodperc alatt,</li>
        <li>Sencor SMW 6420DS mikrohullámú sütő – 125 darab kelt el 1 perc és 7 másodperc alatt</li>
        <li>Bosch EasyDrill 1200 akkus fúrócsavarozó, 12V, 2×1.5Ah -130 units sold in 1 perc és 57 másodperc alatt</li>
      </ul>
      <p>
        <b>Miért ilyen olcsó?</b>
      </p>
      <p>A Bónusz Brigád és a GKI Digital felmérése szerint a Fekete pénteken vásárlók 40 százaléka már karácsonyra keresgél. A megkérdezettek 16 százaléka 10 és 20 ezer forint között tervez költeni, és 13 százalék mondta azt, hogy 30 és 50 ezer forint közötti összeggel tervez.</p>
      <p>Az Euronicsnál már véget ért az idei Fekete péntek, náluk az átlagos kosárérték meghaladta a 35 ezer forintot, miközben a vállalat üzleteiben 66 ezernél több terméket adtak el, az átlagos kedvezmény 30 százalék volt. A vásárlók kedvencei közé tartoztak a konzolok a televíziók, a porszívók és robotporszívók.</p>
      <p>Nemrégiben a<a href="https://g7.hu/vallalat/20191114/hogyan-lehet-ennyire-olcso-minden-fekete-penteken-ha-egyszer-torveny-tiltja/"> G7.hu </a>szedte össze a magyarázatokat, mi lehet az oka annak, hogy ezen a napon ennyire olcsón lehet vásárolni. Több okot is felsoroltak, ezek:</p>
      <ul>
        <li>csoportosítják a kedvezményeket,</li>
        <li>a gyártól direkt erre a napra gyártanak egy adott terméktípust, ami olcsóbb a termék alapváltozatánál,</li>
        <li>a kereskedők hónapokig tartanak bent olyan termékeket, amiket korábban sikerült, kedvezményesen beszerezni, és csak a Fekete pénteken adnak túl ezeken,</li>
        <li>a beragadt készleteket szórják ki ilyenkor.</li>
      </ul>
      <p>Várkonyi Balázs, az Extreme Digital alapító vezérigazgatója a lapnak úgy nyilatkozott, az is előfordulhat, hogy a kereskedők egyáltalán nem keresnek egy adott terméken, a cél az ügyfélszerzés, nem a hatalmas haszon. Az online kereskedők ezen a napon tudják messze a legtöbb új vásárlót bevonzani.</p>
      <p>Egy felmérés szerint a magyarok szeretik az akciókat, de egy bizonyos mérték felett a többségük már azt gondolja, túl nagy a kedvezmény ahhoz, hogy igaz legyen. A megkérdezettek 41 százaléka meg van győződve róla, hogy az ilyenkor tapasztalható kedvezmények többsége átverés. A férfiak kétkedőbbek, ők már az alacsonyabb kedvezményeket is szúrós szemmel vizsgálják, a nők körében a 70-80 százalék feletti akciók válnak inkább gyanússá.</p>
      <p>Előfordul például, hogy a kereskedők több százezres spórolást ígérnek, valójában azonban fiktív akciókkal csábítják a vásárlókat. Az üzlet ilyenkor olyan eredeti árat jelenít meg áthúzva, amit valójában sosem alkalmazott, vagy csupán a látszat kedvéért drágította meg a terméket az akció előtti napokban. A cég arra figyelmeztet, hogy több tízmillió forintos bírságot kockáztat az a kereskedő, aki nem tudja igazolni több hétre visszamenőleg, hogy az eredeti (áthúzott) ára valós volt.</p>
      <p>A hvg.hu két évvel ezelőtt egy termék árváltozásain keresztül <a href="https://hvg.hu/gazdasag/20171122_fekete_pentek_atveres_magasabb_arak_alacsonyabb_arak_arleszallitas">mutatta be a trükköt</a>. Egy tévékészülék árait követtük. Az LG 49 colos LED tévéjét tavaly, év elején még 250 ezer forintért lehetett megvásárolni az <a href="https://www.arukereso.hu/led-tv-lcd-tv-plazma-tv-c3164/lg/49uj635v-p365776713/?sgst=1">Árukereső</a> weboldalán regisztrált üzleteknél; a minimális és az átlagos ár is ezen a szinten mozgott. Nyárra azonban 180 ezer forint körülre zuhant vissza az átlagár, míg a minimum valahol 150-160 ezer körül volt, és innen nem is mozdult el. A fekete péntekre készülődve azonban találtunk olyan üzletet, amely októberi hírlevelében a 177 ezer 900 forintos ár mellett azt jelezte: a termék 32 százalékos kedvezménnyel kapható az „eredeti”, 264 900 forintos árhoz képest. A trükk nem egyedi: hasonló ármozgást több terméknél is találtunk.</p>
    </article>
  </body>
</html>