<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/brindisi-sparatoria-vicino-alla-scuola-elementare-panico-alluscita-dei-bambini/"/>
    <meta property="og:site_name" content="fanpage.it"/>
    <meta property="article:published_time" content="2019-11-22T21:47:50+00:00"/>
    <meta property="og:title" content="Brindisi, sparatoria vicino alla scuola elementare: panico all’uscita dei bambini"/>
    <meta property="og:description" content="Panico all'uscita di una scuola elementare a Brindisi: i genitori hanno sentito alcuni colpi esplosi da una pistola. Una sparatoria avvenuta nelle vicinanze dell'istituto e che sembra non aver avuto conseguenze gravi. L'ipotesi più probabile è che i colpi siano stati sparati in aria a scopo intimidatorio."/>
  </head>
  <body>
    <article>
      <h1>Brindisi, sparatoria vicino alla scuola elementare: panico all’uscita dei bambini</h1>
      <h2>Panico all’uscita di una scuola elementare a Brindisi: i genitori hanno sentito alcuni colpi esplosi da una pistola. Una sparatoria avvenuta nelle vicinanze dell’istituto e che sembra non aver avuto conseguenze gravi. L’ipotesi più probabile è che i colpi siano stati sparati in aria a scopo intimidatorio.</h2>
      <address><time datetime="2019-11-22T21:47:50+00:00">22 Nov 2019, 21:47</time> by <a rel="author" href="https://www.fanpage.it/author/stefanorizzuti/" target="_blank">Stefano Rizzuti</a></address>
      <p>Una lite finita con degli <b>spari</b>, vicino alla <b>scuola elementare</b>, proprio al momento dell’uscita dei bambini. È successo a <b>Brindisi</b>, nel quartiere Paradiso, nelle vicinanze della scuola elementare Grazia Deledda e del sagrato della parrocchia San Nicola. Erano le 13 quando nella zona del mercato rionale, che si trova proprio vicino alla scuola, sono stati esplosi alcuni colpi di pistola. Nello stesso momento i bambini stavano per lasciare la scuola. Inevitabile il panico tra genitori e piccoli. Per fortuna senza alcuna conseguenza.</p>
      <p><b>La sparatoria è subito stata segnalata</b> al centralino della questura, ma nonostante il pronto intervento delle pattuglie non sono stati rintracciati i protagonisti di quanto avvenuto. All’arrivo degli agenti, infatti, si erano già tutti dileguati. Nella zona gli agenti hanno individuato tre ogive a terra e hanno anche trovato qualche macchia di sangue. Ciò che si è scoperto è che le tracce sarebbero di un uomo di 60 anni che abita in zona e che sarebbe stato ferito al volto a causa di una collocazione che ha coinvolto tre o quattro persone. L’uomo, comunque, ha deciso di non ricorrere alle cure mediche.</p>
      <p><b>Sui colpi esplosi</b> nelle vicinanze della scuola si cerca di capire se lo scopo fosse solo intimidatorio o se l’obiettivo era quello di colpire qualcuno. I colpi, comunque, sarebbero andati a vuoto e quindi l’ipotesi più probabile è quella che si volesse solo intimidire qualcuno, esplodendo i colpi in aria. Gli investigatori non hanno trovato nessun testimone oculare di quanto avvenuto, nonostante si tratti di una zona solitamente frequentata da molte persone. I colpi esplosi sarebbero stati, comunque, sette o otto. E il rumore è stato sentito dai genitori che si trovavano nella stessa zona per andare a prendere i loro figli a scuola. Dopo il panico del primo momento, per fortuna, tutto è tornato alla normalità.</p>
    </article>
  </body>
</html>