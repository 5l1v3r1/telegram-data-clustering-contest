<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188130/"/>
    <meta property="og:site_name" content="Janam TV"/>
    <meta property="article:published_time" content="2019-11-22T21:58:27+00:00"/>
    <meta property="og:title" content="മാന്ത്രികവടി വീശി കാണികളുടെ ഹൃദയത്തിൽ തൊട്ട് ‘എംപവർ’ ടീം."/>
    <meta property="og:description" content="ഭിന്നശേഷിക്കാർക്കു മനസിനൊപ്പം ശരീരമെത്തില്ല എന്ന ധാരണ തിരുത്തിയെഴുതിയാണ് മാന്ത്രികൻ ഗോപിനാഥ് മുതുകാടിന്റെ നേതൃത്വത്തിലുള്ള ഭിന്നശേഷിക്കാരായ കുട്ടികൾ"/>
  </head>
  <body>
    <article>
      <h1>മാന്ത്രികവടി വീശി കാണികളുടെ ഹൃദയത്തിൽ തൊട്ട് ‘എംപവർ’ ടീം.</h1>
      <address><time datetime="2019-11-22T21:58:27+00:00">22 Nov 2019, 21:58</time> by <a rel="author">Janam TV Web Desk</a></address>
      <p>ഭിന്നശേഷിക്കാർക്കു മനസിനൊപ്പം ശരീരമെത്തില്ല എന്ന ധാരണ തിരുത്തിയെഴുതിയാണ് മാന്ത്രികൻ ഗോപിനാഥ് മുതുകാടിന്റെ നേതൃത്വത്തിലുള്ള ഭിന്നശേഷിക്കാരായ കുട്ടികൾ അബുദാബിയിൽ ഇന്ദ്രജാല പ്രകടനം നടത്തിയത്. ഇന്ത്യാ സോഷ്യൽ സെന്ററിലെ പ്രധാന ഓഡിറ്റോറിയത്തിൽ അവർ മാന്ത്രികവിദ്യകൾ അവതരിപ്പിച്ചപ്പോൾ കാണികൾ വിസ്മയഭരിതരായി നോക്കിയിരുന്നു.കേരളത്തെ   ഭിന്നശേഷി സൗഹൃദ സംസ്ഥാനമാക്കുന്നതിനായി കേരള സര്‍ക്കാര്‍ സാമൂഹ്യനീതി വകുപ്പ് നടപ്പാക്കിവരുന്ന അനുയാത്ര പദ്ധതിയുടെ ഭാഗമായി സാമൂഹ്യ സുരക്ഷാ മിഷനും മാജിക് അക്കാദമിയും സംയുക്തമായി സ്ഥാപിച്ച   എംപവർ കേന്ദ്രത്തിലെ കുട്ടികളാണ് ഇന്ദ്രജാല പ്രകടനം നടത്തിയത്.ആദ്യമായാണ് ഇന്ത്യക്ക് പുറത്ത് ‘എംപവർ’ ടീം  പരിപാടി അവതരിപ്പിക്കുന്നത്. അബുദാബി ഇന്ത്യാ സോഷ്യൽ സെന്ററും ഇൻസ്റ്റിറ്റ്യൂട്ട് ഓഫ് ചാർട്ടേഡ് അക്കൗണ്ടന്റ്സ് ഓഫ് ഇന്ത്യയും  സംയുക്തമായാണ് ഭിന്നശേഷിക്കാരായ കുട്ടികളുടെ മാന്ത്രിക പ്രകടനം അബുദാബിയിൽ യാഥാർഥ്യമാക്കിയത്. വിഷ്ണു, പി.ആര്‍.രാഹുല്‍, രാഹുല്‍, ശരണ്യ സതീഷ്, ശ്രീലക്ഷ്മി എന്നിവരാണ് എംപവറിനെ പ്രതിനിധീകരിച്ച് അബുദാബിയിൽ പരിപാടിയാവതരിപ്പിച്ചത്.</p>
    </article>
  </body>
</html>