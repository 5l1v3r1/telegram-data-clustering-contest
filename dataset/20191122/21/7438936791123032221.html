<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Primator-Zbanek-Chci-znovu-jednat-o-vybudovani-urovnoveho-prechodu-604294"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-22T21:23:00+00:00"/>
    <meta property="og:title" content="Primátor Žbánek: Chci znovu jednat o vybudování úrovňového přechodu"/>
    <meta property="og:description" content="Železniční trať, která spojuje zastávky Olomouc město a Olomouc Hejčín, naopak odděluje dvě ulice, Václavkovu a Na Trati. I když podle dosavadních vyjádření Správy dopravní železniční cesty to vypadá, že tyto dvě ulice nemohou být propojeny nijak jinak než podchodem nebo mostem, chce primátor Mirek Žbánek znovu otevřít jednání o možnosti vybudování úrovňového přechodu."/>
  </head>
  <body>
    <article>
      <h1>Primátor Žbánek: Chci znovu jednat o vybudování úrovňového přechodu</h1>
      <address>
        <time datetime="2019-11-22T21:23:00+00:00">22 Nov 2019, 21:23</time>
      </address>
      <p>
        <b>Železniční trať, která spojuje zastávky Olomouc město a Olomouc Hejčín, naopak odděluje dvě ulice, Václavkovu a Na Trati. I když podle dosavadních vyjádření Správy dopravní železniční cesty to vypadá, že tyto dvě ulice nemohou být propojeny nijak jinak než podchodem nebo mostem, chce primátor Mirek Žbánek znovu otevřít jednání o možnosti vybudování úrovňového přechodu.</b>
      </p>
      <p>Novinkou, která poněkud změnila situaci, je zrušení železniční vlečky v kritickém místě mezi ulicemi Na Trati a Václavkova. Kusá kolej, která v minulosti sloužila Dopravnímu podniku města Olomouce k nakládání a vykládání tramvajových vozů z železničních vagónů, je už dnes nepotřebná. „V posledních letech pro převoz tramvajových vozů používáme služby přepravních společností, které využívají silniční komunikace, z toho důvodu je pro nás kusá kolej dnes zbytná,“ reagoval na podnět SŽDC ředitel Dopravního podniku města Olomouce Jaromír Machálek. Odstraněním kusé koleje se teď zjednoduší situace v místě, kde by lidé chtěli vytvořit místo k legálnímu přecházení trati.</p>
      <p>„Chci se znovu sejít s vedením majitele trati, tedy SŽDC, a vrátit na stůl jednání o možnosti vybudování úrovňového přechodu. I když by se tato varianta nerealizovala hned, mohli bychom tak pro začátek alespoň zabránit chystané stavbě zdi podél trati,“ vysvětlil primátor Žbánek. Pokud jde o další podmínky majitele trati, například o rozhledové poměry na trati, lze je podle mínění primátora změnit snížením rychlosti projíždějících vlakových souprav.</p>
      <p>Město také chce u vedení správy železnice podpořit instalaci moderních informačních panelů na vlakových zastávkách, které je spojeno s položením technických kabelů. Tím by odpadla další překážka pro vybudování nezbytného světelného signalizačního zařízení, bez kterého už žádný nový přechod přes železniční trať nelze vybudovat. „Jsem přesvědčen, že o variantě přechodu stále můžeme jednat,“ dodal primátor Žbánek.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Primator-Zbanek-Podchod-ve-Vaclavkove-ulici-lide-nechteli-vyroste-tam-zed-604041"/>
        <a href="https://www.parlamentnilisty.cz/politika/politici-volicum/Primator-Zbanek-Mestske-firmy-se-radikalne-meni-Po-odpolitizovani-prijde-koncernove-rizeni-603429"/>
        <a href="https://www.parlamentnilisty.cz/politika/politici-volicum/Primator-Zbanek-Obnovujeme-olomoucke-lesy-599375"/>
        <a href="https://www.parlamentnilisty.cz/politika/politici-volicum/Primator-Zbanek-Zasadte-stromy-a-podporte-dobrou-vec-599273"/>
      </related>
    </article>
  </body>
</html>