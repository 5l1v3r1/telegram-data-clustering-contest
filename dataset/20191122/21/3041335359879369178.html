<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/22/sports/basketball/niki-gia-ton-panathinaiko-sto-monaxo-87-75-tin-mpagern/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-22T21:50:21+00:00"/>
    <meta property="og:title" content="Νίκη για τον Παναθηναϊκό στο Μόναχο 87 -75 την Μπάγερν"/>
    <meta property="og:description" content="Δεν άφησε τους Γερμανούς να πάρουν ανάσα ο Παναθηναϊκός, στην πιο πειστική του φετινή εμφάνιση. Δεύτερη σερί εκτός έδρας νίκη, ανοίγει τον δρόμο…"/>
  </head>
  <body>
    <article>
      <h6 class="kicker">Euroleague</h6>
      <h1>Νίκη για τον Παναθηναϊκό στο Μόναχο 87 -75 την Μπάγερν</h1>
      <h2>Δεν άφησε τους Γερμανούς να πάρουν ανάσα ο Παναθηναϊκός, στην πιο πειστική του φετινή εμφάνιση. Δεύτερη σερί εκτός έδρας νίκη, ανοίγει τον δρόμο…</h2>
      <address><time datetime="2019-11-22T21:50:21+00:00">22 Nov 2019, 21:50</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Την προηγούμενη εβδομάδα η ήττα από την Άλμπα στο «Νίκος Γκάλης» έφερε κατήφεια, οδήγησε τον Αργύρη Πεδουλάκη σε παραίτηση, γέμισε απογοήτευση τους φίλους του «τριφυλλιού».</p>
      <p>Μια εβδομάδα μετά, δύο συνεχόμενες εκτός έδρας νίκες, η αποψινή πειστικότατη εμφάνιση στην Audi Dome αρένα κι η εμφατική επικράτηση με 87-75 επί της Μπάγερν δείχνουν ότι ο Παναθηναϊκός… άλλαξε τσιπάκι.</p>
      <p>
        <a href="https://www.in.gr/2019/11/22/plus/perierga/lygizei-gramma-7xronis-agie-vasili-thelo-spiti-kai-fai/">«Ράγισε» καρδιές το γράμμα 7χρονης στον Άη Βασίλη</a>
      </p>
      <p>Με πολλούς παίκτες σε πολύ καλή βραδιά, με καλή άμυνα στη μεγαλύτερη διάρκεια του αγώνα κι ένα διάστημα που το γήπεδο… έγειρε (το 39-38 έγινε 39-58 κι οι γηπεδούχοι έχασαν τη γη κάτω από τα πόδια τους), ο Παναθηναϊκός πέρασε πιο εύκολα απ’ ότι θα περίμενε κανείς.</p>
      <p>Ο Ράις ήταν εξαιρετικός, ο Τόμας καθοριστικός, ο Μήτογλου έκανε το καλύτερο φετινό του παιχνίδι, ο Παπαπέτρου έβγαζε φοβερή αυτοπεποίθηση, ο Φριντέτ βοήθησε στο πρώτο μισό, ο Καλάθης χωρίς να μαγέψει ήταν θετικότατος, ο Μπέντιλ βοήθησε καθοριστικά, κυρίως στην άμυνα.</p>
      <p>Μοναδικός πονοκέφαλος στο πρώτο μισό ήταν ο Μονρό, αλλά οι περιφερειακοί της Μπάγερν αντί να τον… ταΐζουν θέλησαν να γίνουν ήρωες και τα… έσπασαν. Με 7/21 τρίποντα (ποσοστό που όταν το παιχνίδι ήταν ανοιχτό ήταν ακόμα χειρότερο) δεν είχαν τύχη. Με εξαίρεση τον Ζίπσερ και τον Μονρό του πρώτου μέρους, οι υπόλοιποι ήταν σε άλλο γήπεδο. Εξαίρεση ο μαχητικός Λεσόρτ.</p>
      <p><b>Τα δεκάλεπτα:</b> 24-16, 35-36, 53-65, 75-87.</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>