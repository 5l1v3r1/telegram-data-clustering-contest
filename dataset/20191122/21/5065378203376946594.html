<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/story/1031774/sokaroyn-oi-apokalypseis-gia-ti-syllipsi-toy-xeiroyrgoy-poy-zitise-fakelaki"/>
    <meta property="og:site_name" content="Newsbomb"/>
    <meta property="article:published_time" content="2019-11-22T21:39:53+00:00"/>
    <meta property="og:title" content="Σοκάρουν οι αποκαλύψεις για τη σύλληψη του χειρουργού που ζήτησε «φακελάκι»"/>
    <meta property="og:description" content="Με τα χρήματα στα χέρια συνελήφθη ο γιατρός - «Θα ακολουθηθούν άμεσα όλες οι προβλεπόμενες πειθαρχικές διαδικασίες» σημειώνει η Διοίκηση του ΠΑΓΝΗ"/>
  </head>
  <body>
    <article>
      <h1>Σοκάρουν οι αποκαλύψεις για τη σύλληψη του χειρουργού που ζήτησε «φακελάκι»</h1>
      <h2>Με τα χρήματα στα χέρια συνελήφθη ο γιατρός - «Θα ακολουθηθούν άμεσα όλες οι προβλεπόμενες πειθαρχικές διαδικασίες» σημειώνει η Διοίκηση του ΠΑΓΝΗ</h2>
      <address><time datetime="2019-11-22T21:39:53+00:00">22 Nov 2019, 21:39</time> by <a rel="author">Newsroom</a></address>
      <p><i><b>«Άστα αυτά! Αυτά είναι δικά μας»</b> </i>φέρονται να είπαν αστυνομικοί της Ασφάλειας Ηρακλείου στο νοσοκομειακό γιατρό λίγο αφ' ότου <a href="https://www.newsbomb.gr/ellada/story/1031765/kriti-xeiropedes-se-xeiroyrgo-gia-fakelaki"><b>είχε παραλάβει το φακελάκι με τα προσημειωμένα χαρτονομίσματα</b> </a>που του είχε δώσει ο ασθενής, ένας άνθρωπος όπως περιγράφουν βιοπαλαιστής και ταλαιπωρημένος.</p>
      <p>Πληροφορίες αναφέρουν ότι ο γιατρός <b>σάστισε μόλις αντίκρισε τους αστυνομικούς</b> της Ασφάλειας να μπαίνουν στο γραφείο του.</p>
      <p>Με βάση τα όσα έχουν γίνει γνωστά στο Cretalive είχε ήδη σκίσει το φακελάκι και κρατούσε στα χέρια τα <b>400 ευρώ σε προσημειωμένα χαρτονομίσματα.</b></p>
      <p>Οι ίδιες πηγές αναφέρουν ότι κρατούσε άλλα 250 ευρώ, τα οποία εικάζεται ότι προέρχονταν από άλλο φάκελο.</p>
      <p><i><b>«Δεν τα ζήτησα εγώ, μόνος του μου έδωσε τα χρήματα για την επέμβαση»</b></i> φέρεται να ισχυρίζεται ο γιατρός, ο οποίος αρνείται τα όσα του αποδίδονται.</p>
      <p>Υπενθυμίζεται ότι ο γιατρός συνελήφθη την Παρασκευή από άντρες της Ασφάλειας Ηρακλείου, στο πλαίσιο του αυτοφώρου μετά και από σχετική καταγγελία. Ο ίδιος κρατείται στο Αστυνομικό Μέγαρο ενώ το Σάββατο το πρωί αναμένεται να οδηγηθεί στον Εισαγγελέα.</p>
      <p>Να σημειωθεί ότι μετά και την σύλληψη του ο γιατρός τέθηκε σε αργία από την διοίκηση του Πανεπιστημιακού Νοσοκομείου Ηρακλείου.</p>
      <p>
        <b>Διοίκηση ΠΑΓΝΗ: Θα ακολουθηθούν άμεσα όλες οι προβλεπόμενες πειθαρχικές διαδικασίες</b>
      </p>
      <p>Αυτό αναφέρει μεταξύ άλλων σε ανακοίνωση της η διοίκηση του ΠΑΓΝΗ μετά και την σύλληψη του γιατρού για χρηματισμό από ασθενή.</p>
      <h3>Όλη η ανακοίνωση</h3>
      <p>«Όπως επιβεβαιώνεται από την Υποδιεύθυνση Ασφαλείας Ηρακλείου, κρατείται γιατρός του νοσοκομείου μας με την κατηγορία του χρηματισμού του από ασθενή» σημειώνει στην ανακοίνωση της και επισημαίνει «Θα ακολουθηθούν άμεσα όλες οι προβλεπόμενες πειθαρχικές διαδικασίες, μετά την ολοκλήρωση της διαδικασίας των αστυνομικών αρχών».</p>
      <p>Σημειώνουμε ότι το περιστατικό αυτό δεν χαρακτηρίζει το αξιόλογο ιατρικό προσωπικό μας που δίνει καθημερινά την μάχη για την εξυπηρέτηση του ασθενή», καταλήγει η ανακοίνωση του νοσοκομείου.</p>
      <p>
        <b>Διαβάστε επίσης:</b>
      </p>
      <p>
        <b>
          <a href="https://www.newsbomb.gr/ellada/story/1031757/sto-eleos-tis-kakokairias-thasos-kai-xalkidiki-eikones-katastrofis">Η κακοκαιρία «σάρωσε» Θάσο - Χαλκιδική: Κινδύνευσαν ζωές, χείμαρροι παρέσυραν ΙΧ, εκκενώθηκαν σπίτια</a>
        </b>
      </p>
      <related>
        <a href="https://www.newsbomb.gr/kairos/story/1031766/kairos-erxetai-o-giryonis-pote-tha-xtypisei-to-neo-kyma"/>
        <a href="https://www.newsbomb.gr/ellada/story/1031757/sto-eleos-tis-kakokairias-thasos-kai-xalkidiki-eikones-katastrofis"/>
        <a href="https://www.newsbomb.gr/ellada/story/1031599/limnos-keraynos-anoixe-trypa-stin-orofi-spitioy-apisteytes-eikones"/>
      </related>
    </article>
  </body>
</html>