<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/100Sport/fotball/Ingebrigtsens-marerittrekke-fortsetter-283172b.html"/>
    <meta property="og:site_name" content="adressa.no"/>
    <meta property="article:published_time" content="2019-11-22T21:30:42+00:00"/>
    <meta property="og:title" content="Ingebrigtsens marerittrekke fortsetter"/>
    <meta property="og:description" content="Elleve strake kamper uten seier for Kåre Ingebrigtsen og hans Oostende."/>
  </head>
  <body>
    <article>
      <h1>Ingebrigtsens marerittrekke fortsetter</h1>
      <address><time datetime="2019-11-22T21:30:42+00:00">22 Nov 2019, 21:30</time> by <a rel="author">NTB</a></address>
      <p>Elleve strake kamper uten seier for Kåre Ingebrigtsen og hans Oostende.</p>
      <aside><a href="https://www.adressa.no/100Sport/fotball/javascript:void(0);">Del denne artikkelen på Facebook</a> <a href="https://www.adressa.no/100Sport/fotball/javascript:void(0);">Del denne artikkelen på Twitter</a> <a href="https://www.adressa.no/100Sport/fotball/javascript:void(0);">Del denne artikkelen på e-post</a></aside>
      <p>Kåre Ingebrigtsen og hans Oostende fortsetter å tape. Fredag ble det 0-2-nederlag borte mot serieleder Club Brugge i den belgiske toppdivisjonen.</p>
      <p>Det var lagets sjette tap på sine siste sju kamper. Oostende ligger på 14.-plass i Belgia med 12 poeng på 16 kamper. Avstanden ned til nedrykk er fem poeng.</p>
      <p>Ingebrigtsen fikk en forrykende start i sin nye klubb. Laget sesongåpnet med seier borte mot Anderlecht og vant tre av sine første fem kamper. Siden har det vært blytungt for den tidligere RBK-treneren. Sist hans lag vant var i slutten av august.</p>
      <p>Mats Rits sendte hjemmelaget i føringen i Brugge etter 29 minutter fredag. Jobben ble enda tøffere for Oostende da Ronald Vargas ble utvist åtte minutter senere.</p>
      <p>Like etter hvilen satte Siebe Schrijvers inn 2-0 for vertene.</p>
    </article>
  </body>
</html>