<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/putin-obecao-usavrsavanje-oruzja-koje-je-izazvalo-radioaktivni-incident/"/>
    <meta property="og:site_name" content="Krstarica"/>
    <meta property="article:published_time" content="2019-11-22T21:35:03+00:00"/>
    <meta property="og:title" content="Putin obećao usavršavanje oružja koje je izazvalo radioaktivni incident"/>
    <meta property="og:description" content="Ruski predsednik Vladimir Putin obećao je da će Moskva &quot;usavršiti&quot; misteriozno oružje koje je letos dovelo do smrtonosne eksplozije koja je izazvala"/>
  </head>
  <body>
    <article>
      <h1>Putin obećao usavršavanje oružja koje je izazvalo radioaktivni incident</h1>
      <address><time datetime="2019-11-22T21:35:03+00:00">22 Nov 2019, 21:35</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/c759d2b3.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Ruski predsednik Vladimir Putin obećao je da će Moskva „usavršiti“ misteriozno oružje koje je letos dovelo do smrtonosne eksplozije koja je izazvala skok radioaktivnog zagadjenja na krajnjem severu.</p>
      <p>Ta nesreća je, po vlastima, 8. avgusta uzrokovala smrt sedam osoba, uključujući pet zaposlenih iz nuklearne agencije „Rosatom“, dok su radili u vojnoj bazi kod grada Severodvinska.</p>
      <p>Vladimir Putin je obećanje o usavršavanju tog oružja dao na ceremoniji u četvrtak u Kremlju, kada je udovicama žrtava uručio posmrtna odlikovanja, što je objavljeno tek danas, dan kasnije.</p>
      <p>„Sama činjenica da posedujemo tako izvanrednu tehnologiju danas je najvažnija i najpouzdanija nada mira u svetu“, ocenio je Putin.</p>
      <p>„Šta god da se desi, usavršićemo to oružje“, dodao je on, ponavljajući obećanje koje su ruske vlasti već dale u avgustu.</p>
      <p>Putin je pred udovicama istakao da to oružje koje Moskva razvija, treba da obezbedi „suverenitet i bezbednost Rusije u narednim decenijama“.</p>
      <p>Po američkim stručnjacima, nesreća se verovatno dogodila tokom ispitivanja krstareće rakete s nuklearnim pogonom, koju Rusija želi da gradi, a naziva se „burevestnik“, odnosno „9M730“.</p>
      <p>Moskva nikada nije potvrdila da je baš to oružje povezano s letošnjom eksplozijom na severu.</p>
      <p>Ta raketa jedno je od novih oružja koja je 2018, a zatim i 2019. godine, najavio ruski predsednik i izazvao senzaciju obećanjem nove generacije „nepobedivog“, „neouhvatljivog“ ili „hipersoničnog“ oružja.</p>
      <p>Nakon incidenta, sve do Norveške je otkriven kratak skok radioaktivnosti, uz radioaktivne izotope stroncijuma, barijuma i lantana. Moskva je ipak negirala bilo kakvu „radioaktivnu kontaminaciju“.</p>
      <p>(Beta)</p>
    </article>
  </body>
</html>