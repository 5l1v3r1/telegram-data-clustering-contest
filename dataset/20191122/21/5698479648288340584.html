<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/22/russia-putin-hands-awards-to-widows-of-men-killed-in-mysterious-military-test"/>
    <meta property="og:site_name" content="euronews"/>
    <meta property="article:published_time" content="2019-11-22T21:04:48+00:00"/>
    <meta property="og:title" content="قدردانی پوتین از زنانی که شوهران‌شان در آزمایش نظامی مرموز جان باختند"/>
    <meta property="og:description" content="آژانس دولتی انرژی هسته‌ای روسیه که کارفرمای این کارشناسان بوده گفته حادثه در زمان آزمایش یک موشک در یک سکوی دریایی واقع در شمال این کشور روی داده است."/>
  </head>
  <body>
    <article>
      <h1>قدردانی پوتین از زنانی که شوهران‌شان در آزمایش نظامی مرموز جان باختند</h1>
      <address><time datetime="2019-11-22T21:04:48+00:00">22 Nov 2019, 21:04</time> by <a rel="author">یورونیوز فارسی </a></address>
      <p>ولادیمیر پوتین بالاترین نشان‌ دولتی را به زنان پنج دانشمند روسی که در یک آزمایش نظامی مرموز جان داده‌اند، اعطا کرد.</p>
      <p>این دانشمندان روسی روز هشت اوت (۱۷ مرداد) گذشته در حالی که مشغول آزمایش روی یک سامانه تسلیحاتی جدید بودند بر اثر انفجار کشته شدند. روسیه می‌گوید این سامانه «پیشرفته» در جهان نظیر ندارد.</p>
      <p>آقای پوتین پیش از این گفته بود به پنج دانشمند هسته‌ای کشته شده در این حادثه مدال «قهرمان ملی» می‌دهد.</p>
      <p>«روس‌اتم»، آژانس دولتی انرژی هسته‌ای روسیه که کارفرمای این کارشناسان بوده گفته حادثه در زمان آزمایش یک موشک در یک سکوی دریایی واقع در شمال این کشور روی داده است. این سانحه باعث تابش مختصر پرتوهای هسته‌ای در اطراف منطقه شد.</p>
      <p>یک مقام وزارت امور خارجه آمریکا به نام تامس دینانو ماه گذشته گفت واشنگتن متوجه شده که انفجار مذکور ناشی از یک واکنش هسته‌ای بوده که در حین بازسازی یک موشک کروز اتمی روسیه پس از آزمایشی ناموفق روی داده است.</p>
      <p>روسیه پیش از این گفته بود این موشک که «مرغ طوفان ۹ام۷۳۰» نام دارد دارای برد نامحدود است و می‌تواند از هر گونه سپر دفاعی بگذرد. ناتو این موشک را «اس‌اس‌-ایکس-۹ اسکای‌فال» می‌نامد.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/08/13/russia-says-radiation-levels-rose-by-4-16-times-in-city-after-accident">انفجار در روسیه؛ سطح تشعشات اتمی ۵ روز پس از حادثه افزایش پیدا کرد</a>
        </li>
        <li>
          <a href="https://farsi.euronews.com/2019/08/12/ambiguities-over-a-mysterious-explosion-at-a-rocket-launcher-base-in-russia">ابهام‌های انفجار مرموز در یک پایگاه پرتاب موشک در روسیه</a>
        </li>
      </ul>
      <p>تلویزیون دولتی روسیه شامگاه پنج‌شنبه رئیس جمهوری این کشور را نشان داد که به همسران دانشمندانی که در این حادثه جان باخته‌اند تسلیت گفته و به آنها مدال دولتی افتخار پس از مرگ اعطا می‌کند.</p>
      <p>او در جریان این مراسم به بیوگان قربانیان این حادثه گفت: «آنها مأموریت ویژه‌ای را برای خود برگزیدند، مأموریت دفاع از روسیه. صحبت از پیشرفته‌ترین راه حل‌ها و ایده‌های فنی است که در جهان نظیر ندارند، یک سامانه تسلیحاتی که وجود آن به معنی تضمین حاکمیت و امنیت ما تا چند دهه بعد است.»</p>
      <p>ولادیمیر پوتین همچنین گفت روسیه به رغم شکست این آزمایش مصمم است تا سلاح‌های خود را که به گفته او «تضمین‌کننده صلح در جهان» است، به حد کمال برساند.</p>
    </article>
  </body>
</html>