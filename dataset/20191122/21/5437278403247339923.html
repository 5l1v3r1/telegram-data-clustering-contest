<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/heythuysenaar-zat-beschoten-trein-scherpe-knal"/>
    <meta property="og:site_name" content="1limburg"/>
    <meta property="article:published_time" content="2019-11-22T21:42:39+00:00"/>
    <meta property="og:title" content="Heythuysenaar zat in beschoten trein: 'Scherpe knal'"/>
    <meta property="og:description" content="Leo Schouten uit Heythuysen zat samen met zijn vrouw in een van de twee treinen, die vrijdagavond zeer waarschijnlijk zijn beschoten. &quot;Ik dacht dat iemand op een tafeltje in de trein sprong, en dat die afbrak.&quot;"/>
  </head>
  <body>
    <article>
      <h1>Heythuysenaar zat in beschoten trein: 'Scherpe knal'</h1>
      <h2>Leo Schouten uit Heythuysen zat samen met zijn vrouw in een van de twee treinen, die vrijdagavond zeer waarschijnlijk zijn beschoten. "Ik dacht dat iemand op een tafeltje in de trein sprong, en dat die afbrak."</h2>
      <address><time datetime="2019-11-22T21:42:39+00:00">22 Nov 2019, 21:42</time> by <a rel="author">Rosalia Verborg en Persbureau ANP</a></address>
      <p>Dat vertelt Schouten aan <a href="https://www.omroepbrabant.nl/nieuws/3109422/Leo-zat-in-trein-die-beschoten-werd-Ik-dacht-dat-iemand-op-een-tafeltje-sprong">Omroep Brabant</a>. "Het was een hele scherpe knal."</p>
      <p><b>Beschoten</b><br/>Twee treinen zijn vrijdagavond naar alle waarschijnlijkheid beschoten. Op station Breda is een trein stilgezet waarvan vijf buitenruiten kapot zijn. Ook in Eindhoven is een trein gearriveerd met een kapotte ruit. Twee jongens van 15 jaar uit Dorst en Breda zijn vrijdagavond laat aangehouden. Ze hadden balletjespistolen bij zich met metalen ballen. Het tweetal wordt volgens de politie verdacht van vernielen van de treinen.</p>
      <p><b>Geen paniek<br/></b>"Er was geen paniek. Bij de ruit zaten twee jongens, maar die bleven ook rustig. Maar achteraf ben ik toch wel geschrokken. Er had veel meer kunnen gebeuren", vertelt de Heythuysenaar aan de omroep.</p>
      <p><b>Gebroken ramen</b><br/>Bij aankomst op station Breda werd aan de reizigers gevraagd of ze wilden blijven zitten. "Er werd omgeroepen dat we vijf meter van de gebroken ramen af moesten gaan zitten omdat deze konden springen", vertelt Schouten aan de Brabantse omroep. Aan een kogelgat dacht het echtpaar niet. "Buiten de trein zagen we zeker vier andere ramen die gesneuveld waren."</p>
      <p><b>Fors straffen</b><br/>Er zijn geen gewonden gevallen. NS-topman Roger van Boxtel reageerde op Twitter op de incidenten. "Mensen die conducteurs of hulpverleners neerslaan, mensen die treinen beschieten... Daders opsporen en fors straffen: dit moet stoppen!!", aldus Van Boxtel.</p>
      <p>De politie meldt dat de twee treinen met de kapotte ruiten apart zijn gezet. Rechercheurs van de dienst Forensische Opsporing gaan de treinen zaterdag onderzoeken om te achterhalen wat er precies is gebeurd.</p>
    </article>
  </body>
</html>