<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/adatokat-szolgaltat-kuciak-gyilkossagrol-nemzetkozi-ujsagiroszervezet"/>
    <meta property="og:site_name" content="Paraméter"/>
    <meta property="article:published_time" content="2019-11-22T21:33:00+00:00"/>
    <meta property="og:title" content="Adatokat szolgáltat a Kuciak-gyilkosságról a nemzetközi újságírószervezet"/>
    <meta property="og:description" content="57 terabyte-nyi, a Kuciak-gyilkosság kivizsgálásával kapcsolatos adatot bocsát a kiválasztott szerkesztőségek rendelkezésére a korrupcióval és szervezett bűnözéssel foglalkozó újságírókat tömörítő szervezet (OCCRP)."/>
  </head>
  <body>
    <article>
      <h1>Adatokat szolgáltat a Kuciak-gyilkosságról a nemzetközi újságírószervezet</h1>
      <h2>57 terabyte-nyi, a Kuciak-gyilkosság kivizsgálásával kapcsolatos adatot bocsát a kiválasztott szerkesztőségek rendelkezésére a korrupcióval és szervezett bűnözéssel foglalkozó újságírókat tömörítő szervezet (OCCRP).</h2>
      <address>
        <time datetime="2019-11-22T21:33:00+00:00">22 Nov 2019, 21:33</time>
      </address>
      <p>Az újságíró meggyilkolásával kapcsolatos nyomozás során a rendőrség 57 terabyte adatot gyűjtött össze, amit az OCCRP megkapott.</p>
      <p>A szervezet közölte, hogy a fájlok biztonságos archiválása, katalogizálása és feldolgozása mellett gondoskodik arról is, hogy az adatok felhasználhatók legyenek a további elemzések során. Az elkövetkező hónapokban a központ hozzáférhetővé teszi az adatokat az újságírói etikát szem előtt tartó médiumok számára.</p>
      <p>Az OCCRP elképzelhetőnek tartja, hogy a jövő évi parlamenti választások előtt a korrupt médiumok azt fogják állítani, hogy hozzáférhetnek a nyomozati anyaghoz. A szervezet célja, hogy archívumuk hiteles forrásként szolgáljon, amely megerősíti a valós állításokat, és megcáfolja a nyomozásokkal kapcsolatos téves információkat és a hazugságokat.</p>
      <p>Ján Kuciakot és Martina Kušnírovát 2018. február 21-én gyilkolták meg nagymácsédi (Veľká Mača) házukban. A gyilkossággal Marian Kočnert, Alena Zsuzsovát, Miroslav Marčekot és Szabó Tamást vádolják.</p>
      <p>A kettős gyilkosság után megmozdulásokat szervezett a Tisztességes Szlovákiáért (Za slušné Slovensko) kezdeményezés. A kialakult helyzet miatt változások történtek a kormányban, Robert Ficót Peter Pellegrini (mindkettő Smer-SD) váltotta a miniszterelnöki poszton.</p>
      <p>TASR</p>
    </article>
  </body>
</html>