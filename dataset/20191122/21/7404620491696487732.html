<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mig.com.ua/80-richchja-zaporizkoi-oblasti-juni-doslidniki-zi-vsiiei-oblasti-zibralis-na-masshtabnu-konferenciju-kraieznavchi-narisi-zaporizkogo-kraju/"/>
    <meta property="og:site_name" content="МИГ"/>
    <meta property="article:published_time" content="2019-11-22T21:35:30+00:00"/>
    <meta property="og:title" content="80-річчя Запорізької області: юні дослідники зі всієї області зібрались на масштабну конференцію «Краєзнавчі нариси Запорізького краю»"/>
    <meta property="og:description" content="85 юних краєзнавців із Запоріжжя, Енергодару, Мелітополя, Бердянська, Більмацького, Токмацького, Пологівського, Мелітопольського та Вільнянського районів, Великобілозерської, Веселівської та Петро-Михайлівської об’єднаних територіальних громад, а також із Запорізької школи-інтернату «Козацький ліцей"/>
  </head>
  <body>
    <article>
      <h1>80-річчя Запорізької області: юні дослідники зі всієї області зібрались на масштабну конференцію «Краєзнавчі нариси Запорізького краю»</h1>
      <address><time datetime="2019-11-22T21:35:30+00:00">22 Nov 2019, 21:35</time> by <a rel="author" href="https://mig.com.ua/author/stomko/" target="_blank">Сергей Томко</a></address>
      <p>85 юних краєзнавців із Запоріжжя, Енергодару, Мелітополя, Бердянська, Більмацького, Токмацького, Пологівського, Мелітопольського та Вільнянського районів, Великобілозерської, Веселівської та Петро-Михайлівської об’єднаних територіальних громад, а також із Запорізької школи-інтернату «Козацький ліцей» та Матвіївської школи-інтернату зібрались сьогодні на ХХХІХ обласну краєзнавчу конференція учнівської молоді «Краєзнавчі нариси Запорізького краю».</p>
      <figure>
        <img src="https://mig.com.ua/wp-content/uploads/2019/11/mg_1001.jpg"/>
      </figure>
      <p>Як зазначив директор комунального закладу «Запорізький обласний центр туризму і краєзнавства, спорту та екскурсій учнівської молоді» Запорізької обласної ради Олександр Романчук, який є засновником і організатором заходу, конференція є складовою частиною системи краєзнавчої роботи з учнівською молоддю в області.</p>
      <p>Присутній на відкритті конференції керуючий справами виконавчого апарату Запорізької обласної ради Володимир Подорожко ознайомився із науковими доробками юних краєзнавців і висловив сподівання, що експедиції рідним краєм і такі наукові зустрічі дадуть поштовх для подальшого розвитку краєзнавчої науки в Запорізькій області.</p>
      <p>— Без наукових досліджень важко вирішувати нагальні життєві питання. А їх сьогодні виникає чимало. Тож, ми обов’язково будемо дослухатись до думки молодих науковців, адже ці дослідження можуть стати в нагоді при прийнятті серйозних управлінських рішень як на рівні місцевого самоврядування, так і на рівні держави, — зазначив Володимир Подорожко і подякував вихованців, викладачів і керівництво обласного центру туризму за змістовну роботу на користь Запорізької області. У підтвердження своїх слів керуючий справами виконавчого апарату Запорізької облради вручив <a href="http://zor.gov.ua/sites/default/files/communication/%D0%B7%D0%B0%D1%87%D0%B8%D1%82%D0%BA%D0%B0%20486-%D0%BD%20%D0%B2%D1%96%D0%B4%2021.11.2019%20%D0%9F%D0%93%20%D0%9E%D0%A0%20%D0%9F%D0%BE%D0%B4%D1%8F%D0%BA%D0%B0%20%D0%A6%D0%B5%D0%BD%D1%82%D1%80%20%D1%82%D1%83%D1%80%D0%B8%D0%B7%D0%BC%D1%83.doc">нагороди Запорізької обласної ради</a>.</p>
      <p>Вітав учасників конференції і депутат Запорізької обласної ради Ярослав Криль. Говорячи про дефіцит уваги до науки, він зазначив:</p>
      <p>— Сьогодні мало звертають уваги на науки. Але ми, депутати облради, в вас віримо і будемо підтримувати. За останні два роки нам вдалось вдихнути життя в обласний центр туризму: виділяються кошти на оновлення матеріально-технічної бази та на здійснення туристичних експедицій і наукової діяльності, — підкреслив Ярослав Криль.</p>
      <figure>
        <img src="https://mig.com.ua/wp-content/uploads/2019/11/mg_0937.jpg"/>
      </figure>
      <p>В свою чергу, директор обласного центру туризму Олександр Романчук подякував друзям центру – Запорізькій обласній раді, з якою спільно вирішено багато питань. Він докладно розповів про досягнення юних краєзнавців, здійсненні за останні роки.</p>
      <p>— Я пишаюсь нашими вихованцями і нашими викладачами. Цього року, вперше в Україні, здійснено експедицію учнівської молоді «Мандруємо Запорізьким краєм». Її учасники встановили тимчасові пам’ятні знаки на крайніх точках Запорізької області та в її центрі. Акція була присвячена до 80-річчя Запорізької області, — зазначив Олександр Романчук.</p>
      <p>До речі, він анонсував проведення Всеукраїнської конференції, присвяченої 100-річчю Української революції. Відбудеться вона в квітні наступного року і повинна стати наймасштабнішою науковою подією серед сучасних дослідників України.</p>
      <p>Сьогодні ж на базі Запорізького обласного краєзнавчого музею триває конференція учнівської молоді. Її учасники змагаються у трьох секціях: «Туристсько-краєзнавча експедиція учнівської молоді «Мандруємо Запорізьким краєм», «Гуманітарне краєзнавство» та «Природниче краєзнавство».</p>
    </article>
  </body>
</html>