<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/gar-av---beholder-millionlonn/71852425"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T21:53:02+00:00"/>
    <meta property="og:title" content="Går av - beholder millionlønn"/>
    <meta property="og:description" content="Til tross for at Vy-sjef Geir Isaksen vil tiltre en rådgiverstilling, vil han beholde 80 prosent av årslønna, ifølge NRK."/>
  </head>
  <body>
    <article>
      <h1>Går av - beholder millionlønn</h1>
      <h2>Til tross for at Vy-sjef Geir Isaksen vil tiltre en rådgiverstilling, vil han beholde 80 prosent av årslønna, ifølge NRK.</h2>
      <address><time datetime="2019-11-22T21:53:02+00:00">22 Nov 2019, 21:53</time> by <a rel="author">Frode Andresen</a></address>
      <p>Fredag formiddag kunngjorde Geir Isaksen at han <a href="https://www.dagbladet.no/studio/nyhetsstudio/5?post=22231">fratrer sin stilling som konsernsjef i Vy</a>. Isaksen sitter inntil en ny konsernsjef er på plass, og går deretter over i en rådgiverstilling.</p>
      <h3>Millionlønn</h3>
      <p>I den nye stillingen vil Isaksen ha en årslønn på 3,2 millioner kroner, melder <a href="https://www.nrk.no/norge/avgatt-toppsjef-i-vy-far-behalde-80-prosent-av-lonna-1.14792530">NRK</a>. Dermed beholder han 80 prosent av sin tidligere årslønn.</p>
      <p>
        <b>Leder i Norsk Jernbaneforbund, Jane B. Sæthre, synes avtalen er pussig. Leder i Norsk Lokomotivforbund, Rolf Ringdal, mener at lederlønningene i Vy er for høye.</b>
      </p>
      <p>- Vi mener at en leder skal ha lønn etter ansvar og posisjon, men lønna bør ikke være på 3, 4 eller 5 millioner kroner i året. Det er et tankekors at et hundretall personer har lederlønninger i jernbanesystemet etter oppdelingen av jernbanesektoren, sier Ringdal til NRK.</p>
      <h3>Går av</h3>
      <p>Isaksen har vært sjef for NSB og deretter Vy siden 2011.</p>
      <p>- Jeg har i henhold til min ansettelsesavtale en rett til å gå over i en rådgiverstilling i selskapet etter fylte 64 år, og har kommet til at tida nå er moden for å gjøre det, sier den avtroppende Vy-sjefen i en pressemelding.</p>
      <p>
        <b>- Jeg vil stå i stillingen inntil ny konsernsjef tiltrer, og føler at jeg kan overlevere en veldrevet virksomhet med mange flotte og motiverte medarbeidere, sier han videre.</b>
      </p>
      <p>Styret i Vy har nedsatt et ansettelsesutvalg som skal lede prosessen med å finne ny konsernsjef.</p>
    </article>
  </body>
</html>