<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/athlhtika/article/2049583/odostrotiras-o-panathinaikos-sto-monacho-87-75-tin-bagern.html"/>
    <meta property="og:site_name" content="News.gr"/>
    <meta property="article:published_time" content="2019-11-22T21:16:51+00:00"/>
    <meta property="og:title" content="«Οδοστρωτήρας» ο Παναθηναϊκός στο Μόναχο, 87-75 την Μπάγερν"/>
    <meta property="og:description" content="Δύο στα δύο εκτός έδρας με Βόβορα πριν τον ερχομό Πιτίνο για το «τριφύλλι»"/>
  </head>
  <body>
    <article>
      <h1>«Οδοστρωτήρας» ο Παναθηναϊκός στο Μόναχο, 87-75 την Μπάγερν</h1>
      <address>
        <time datetime="2019-11-22T21:16:51+00:00">22 Nov 2019, 21:16</time>
      </address>
      <h3>Δύο στα δύο εκτός έδρας με Βόβορα πριν τον ερχομό Πιτίνο για το «τριφύλλι»</h3>
      <p>Ο <a href="https://www.news.gr/tag/panathhnaikos"><b>Παναθηναϊκός</b></a> «έδεσε» την άμυνά του στη δεύτερη περίοδο και παίζοντας «διαστημικό» μπάσκετ στην επίθεση στην επανάληψη, «απέδρασε» από το Μόναχο με το τρίτο εφετινό «διπλό».</p>
      <p>Οι «πράσινοι» επικράτησαν με 87-75 της Μπάγερν, για τη 10η αγωνιστική της <a href="https://www.news.gr/tag/euroleague"><b>Euroleague</b></a>, βελτιώνοντας το ρεκόρ τους σε 6-4 και υποχρεώνοντας τους Γερμανούς (4-6) στη δεύτερη ήττα στο «σπίτι» τους.</p>
      <p>
        <b>Το ματς</b>
      </p>
      <p>Αυτό που φοβόταν ο Παναθηναϊκός έγινε και... πράξη στο ξεκίνημα του ματς. Όλο το παιχνίδι της Μπάγερν στηρίχθηκε στον Γκρεγκ Μονρό, ο οποίος έκανε πραγματικό «πάρτι» στην «πράσινη» ρακέτα και δη απέναντι στον Γιώργο Παπαγιάννη, ο οποίος δεν μπορούσε να τον αντιμετωπίσει και να περιορίσει την δράση του. Αποτέλεσμα; Η γερμανική ομάδα να βρίσκει εύκολα καλάθια από το «ζωγραφιστό» και να προηγηθεί με 19-10 στο 7'. Τη στιγμή που ο Αμερικανός, πρώην NBAer, κάθισε στον πάγκο για τις απαραίτητες «ανάσες» οι «πράσινοι» σταμάτησαν να έχουν τον... μπελά στη ρακέτα τους ωστόσο δεν μπόρεσαν να πλησιάσουν περισσότερο από τους πέντε πόντους (19-14) μέχρι τη λήξη της πρώτης περιόδου. Ένα διάστημα όπου η Μπάγερν είχε 7/10 δίποντα και επτά περισσότερα ριμπάουντ (12-5) από τον Παναθηναϊκό.</p>
      <p>Από τη στιγμή που ούτε και ο Βουγιούκας μπόρεσε να περιορίσει τη δράση του Μονρό επιστρατεύτηκε ο Ντίνος Μήτογλου, ο οποίος έμελλε να αποτελέσει τον παίκτη-κλειδί για τον Αμερικανό σέντερ. Χάρη στην καλή άμυνα του 22χρονου φόργουορντ και την ισορροπία που επήλθε στα ριμπάουντ, ο Παναθηναϊκός μπόρεσε να επιστρέψει στο ματς πραγματοποιώντας 20-11 επιμέρους στην δεύτερη περίοδο. Ο Φριντέτ, μπορεί να ήταν λίγο βιαστικός στη σκέψη ωστόσο βοήθησε επιθετικά (10π., στο α' μέρος με 2/3 δίποντα, 1/3 τρίποντα, 3/3 βολές) και ήταν το... αντίβαρο στους 13 πόντους, τα 4 ριμπάουντ και 3 κλεψίματα του Μονρό.</p>
      <p>Οι «πράσινοι» βελτίωσαν και τα ποσοστά τους έχοντας 10/19 δίποντα με τη λήξη του α' ημιχρόνου (επίσης 3/10 τρίποντα), ήταν αλάνθαστοι από τη γραμμή (7/7 βολές) ενώ είχαν μόλις τέσσερα ριμπάουντ λιγότερα από την Μπάγερν (18-14 η Μπάγερν). Στα «μείον» των δύο πρώτων δεκαλέπτων η μικρή βοήθεια του Καλάθη (2π., 1/5δίπ., 0/1τρ., 2ασ., 2ρ., 2λ.), γεγονός που απέτρεψε από τον Παναθηναϊκό να ελέγξει καλύτερα το ματς και να έχει μεγαλύτερο προβάδισμα από έναν πόντο (35-36).</p>
      <p>Το τρίτο δεκάλεπτο έμελλε να ήταν και το... καταλυτικό για τον Παναθηναϊκό! Με άμυνα που... τσάκιζε κόκαλα, κατάφερε να κρατήσει την Μπάγερν στο «μηδέν» για 6:30 λεπτά (!) και να μετατρέψει το 39-38 της Μπάγερν σε 39-58 με σερί 20-0!!! Οι Μήτογλου και Μπέντιλ αποδείχθηκαν τα αμυντικά κλειδιά για την μεγάλη αντεπίθεση των «πρασίνων», ο Καλάθης ανέβασε την απόδοσή του, ενώ σημαντικές βοήθειες πρόσφεραν και οι Παπαπέτρου, Τόμας που κάλυψαν τις θέσεις των γκαρντ. Παράλληλα ανέβασε την απόδοσή του ο Καλάθης και η... σεμνή τελετή έλαβε τέλος από την 3η περίοδο.</p>
      <p>Μπορεί η Μπάγερν να μείωσε με σερί 7-0, μπορεί να έφερε το ματς στους 9 πόντους λίγο αργότερα ωστόσο ουδέποτε αποτέλεσε πρόβλημα για τους «πράσινους» οι οποίοι ήταν καλά διαβασμένοι και κατάφεραν να φτάσουν στην σπουδαία νίκη από βαθμολογικής και ψυχολογικής πλευράς.</p>
      <p>Τα δεκάλεπτα: 24-16, 35-36, 53-65, 75-87</p>
      <p>πηγή: <a href="http://www.gazzetta.gr/basketball/euroleague/article/1417514/mpagern-monahoy-panathinaikos-75-87-mpasketara">gazzetta.gr</a></p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/athlhtika/article/2049053/anakinothike-i-proslipsi-tsavi-roka-ston-panathinaiko.html"/>
        <a href="https://www.news.gr/ellada/article/2048203/panathinaikos-me-tin-avra-tou-pitino-sto-monacho.html"/>
        <a href="https://www.news.gr/athlhtika/article/2047907/kategistikos-olimpiakos-sto-verolino-99-80-tin-almpa.html"/>
      </related>
    </article>
  </body>
</html>