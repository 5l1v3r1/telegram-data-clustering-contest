<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474287-szef-rzadu-marszalek-postapila-slusznie-anulujac-glosowanie"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T21:03:13+00:00"/>
    <meta property="og:title" content="Szef rządu nie ma wątpliwości: Marszałek postąpiła jak najbardziej słusznie anulując głosowanie. Insynuacje są niepotrzebne"/>
    <meta property="og:description" content="&quot; Jeżeli ktoś jest podejrzliwy, tak jak insynuują nam niektórzy nasi nieprzyjaciele, że pani marszałek coś widziała, to chcę państwu powiedzieć, że nikt tam na sali, łącznie z panią marszałek, nie widzi wyniku głosow..."/>
  </head>
  <body>
    <article>
      <h1>Szef rządu nie ma wątpliwości: Marszałek postąpiła jak najbardziej słusznie anulując głosowanie. Insynuacje są niepotrzebne</h1>
      <address><time datetime="2019-11-22T21:03:13+00:00">22 Nov 2019, 21:03</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Marszałek Sejmu Elżbieta Witek postąpiła jak najbardziej słusznie anulując głosowanie nad wyborem posłów-członków Krajowej Rady Sądownictwa i zarządzając ponowne głosowanie - ocenił w piątek premier Mateusz Morawiecki.</b>
      </p>
      <p>CZYTAJ RÓWNIEŻ: <a href="https://wpolityce.pl/polityka/474280-premier-morawiecki-odpowiada-na-pytania-polakow-relacja">RELACJA. Premier Morawiecki odpowiada na pytania Polaków. „Jestem zwolennikiem jak najszybszej budowy łuku triumfalnego”</a></p>
      <p>Podczas sesji pytań i odpowiedzi (Q&amp;A) na Facebooku szef rządu był pytany o czwartkowe głosowania ws wyboru posłów do KRS - pierwsze zostało anulowane, marszałek Sejmu uzasadniała tę decyzję zgłaszanymi z sali problemami z systemem do głosowania; w powtórzonym głosowaniu spośród sześciorga kandydatów do KRS wybrani zostali czterej posłowie PiS.</p>
      <blockquote>Z wczorajszymi głosowaniami było bardzo prosto</blockquote>
      <p>— ocenił premier.</p>
      <blockquote>Zwykle głosuje się czerwony lub zielony (przycisk) - za lub przeciw. Jedno głosowanie było troszeczkę bardziej skomplikowane, wybór czterech osób z sześciu, tam trzeba było naciskać ileś sekwencji guzików, co posłowie robią rzadko</blockquote>
      <p>— mówił szef rządu.</p>
      <p>Morawiecki relacjonował, że zarówno posłowie opozycji, jak i koalicji rządzącej podchodzili do marszałek Sejmu, zwracając uwagę, że „coś jest nie tak”. Premier stwierdził, że nieprawidłowości zgłosiła m.in. posłanka KO Iwona Śledzińska-Katarasińska, głosy o niedziałających kartach - mówił Morawiecki - można było usłyszeć od posłów opozycji siedzących na końcu sali posiedzeń.</p>
      <blockquote>W związku z tym pani marszałek postąpiła jak najbardziej słusznie, żeby jeszcze raz doprowadzić do głosowania, w którym wszyscy będą mogli powiedzieć: „tak, zagłosowaliśmy we właściwy sposób”</blockquote>
      <p>— powiedział Morawiecki.</p>
      <blockquote>Jeżeli ktoś jest podejrzliwy, tak jak insynuują nam niektórzy nasi nieprzyjaciele, że pani marszałek coś widziała, to chcę państwu powiedzieć, że nikt tam na sali, łącznie z panią marszałek, nie widzi wyniku głosowania, dopóki się on nie ukaże na ekranie. Te insynuacje są zupełnie niepotrzebne</blockquote>
      <p>— oświadczył szef rządu.</p>
      <p>W głosowaniu nad wyborem posłów do KRS głosujący wybierali cztery osoby z listy zgłoszonych sześciorga kandydatów: czterech kandydatów PiS i dwóch kandydatek opozycji.</p>
      <p>Głosowanie to zostało - decyzją marszałek Sejmu - anulowane i następnie odbyło się powtórne. Witek uzasadniała tę decyzję tym, że są posłowie, którzy zgłaszają problemy z systemem do głosowania. W powtórzonym głosowaniu wybrani do KRS zostali posłowie PiS Marek Ast, Arkadiusz Mularczyk, Bartosz Kownacki i Kazimierz Smoliński. Posłowie opozycji w związku z tym, że nie podano wyników pierwszego głosowania i zarządzono powtórne, ocenili, że doszło do oszustwa.</p>
      <p>Z opublikowanych w piątek stenogramów wynika, że podczas głosowania pojawiały się na sali sejmowej głosy zarówno, że system do głosowania działa, jak i że nie działa i jest problem. Marszałek Sejmu mówi w pewnym momencie, że jeżeli urządzenia nie działają, to może to głosowanie anulować i powtórzyć, na co z sali ktoś mówi: „Tak, anulować”. Inny głos stwierdza: „Nie”. Pojawiają się następnie różne głosy z sali. Jeden z nich stwierdza: „Pani marszałek, trzeba anulować, bo my przegramy. Za dużo osób po prostu jest. Naprawdę”.</p>
      <p>Według stenogramów w pewnym momencie z sali padają okrzyki części posłów: „Wyniki, wyniki, wyniki”. Z kolei marszałek Witek informuje, że decyzję o tym, czy dokonać reasumpcji głosowania, można podjąć gdy wniosek złoży 30 posłów. Dodaje, że za chwilę w sprawie głosowania zarządzi przerwę i Konwent Seniorów. „Więc czekam na wniosek 30 posłów chcących dokonać reasumpcji głosowania” - mówi.</p>
      <p>Część posłów - jak czytamy w stenogramie - uderza w pulpity i skanduje: „Wyniki! Wyniki! Wyniki!”. „Proszę państwa, zgodnie z decyzją marszałka anuluję to głosowanie na prośbę posłów, na prośbę posłów opozycji” - oświadcza marszałek Witek co skutkuje okrzykami z sali: „Skandal!” oraz „Hańba!”, „Dyktatura!”.</p>
      <p>W związku z sytuacją do której doszło podczas czwartkowego głosowania Lewica złożyła w prokuraturze zawiadomienie ws. podejrzenia popełnienia przestępstwa przez marszałek Sejmu. Koalicja Obywatelska przygotowała natomiast wniosek o odwołanie Elżbiety Witek z funkcji marszałka Sejmu. Przedstawiciele PiS podkreślali, że marszałek Witek postąpiła zgodnie z Regulaminem Sejmu i podjęła właściwą decyzję.</p>
      <p>Centrum Informacyjne Sejmu zapewniło w piątkowym komunikacie, że marszałek Sejmu w momencie podejmowania decyzji o przerwaniu i anulowaniu czwartkowego głosowania nie znała jego wyniku. CIS podało też, że podczas głosowania nad wyborem posłów do KRS zawiesiły się dwa czytniki systemu do głosowań.</p>
      <p>gah/PAP</p>
    </article>
  </body>
</html>