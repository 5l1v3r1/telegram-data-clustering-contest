<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/world/714809-kalese-thn-astynomia-gia-na-paraggeilei-pitsa-kai-esose-thn-mhtera-ths.html"/>
    <meta property="og:site_name" content="madata.gr"/>
    <meta property="article:published_time" content="2019-11-22T21:14:00+00:00"/>
    <meta property="og:title" content="Κάλεσε την αστυνομία για να παραγγείλει πίτσα και έσωσε την μητέρα της"/>
    <meta property="og:description" content="Ένα παράξενο τηλεφώνημα δέχθηκε η αστυνομία του Όρεγκον. Μία γυναίκα κάλεσε για να παραγγείλει… πίτσα, ωστόσο, όπως αποδείχθηκε, επρόκειτο για ένα τέχνασμα που χρησιμοποιήσε για"/>
  </head>
  <body>
    <article>
      <h1>Κάλεσε την αστυνομία για να παραγγείλει πίτσα και έσωσε την μητέρα της</h1>
      <address>
        <time datetime="2019-11-22T21:14:00+00:00">22 Nov 2019, 21:14</time>
      </address>
      <p>Ένα παράξενο τηλεφώνημα δέχθηκε η αστυνομία του Όρεγκον. Μία γυναίκα κάλεσε για να παραγγείλει… πίτσα, ωστόσο, όπως αποδείχθηκε, επρόκειτο για ένα τέχνασμα που χρησιμοποιήσε για να ενημερώσει την αστυνομία για την κακοποίηση που δεχόταν εκείνη την ώρα η μητέρα της.</p>
      <p>Η γυναίκα, τα στοιχεία της οποίας δεν έχουν γίνει γνωστά, κάλεσε την αστυνομία και όταν ο Tim Teneyck σήκωσε το ακουστικό, αιφνιδιάστηκε από αυτά που άκουγε.</p>
      <p>Ευτυχώς, όμως, κατάλαβε τι συνέβαινε και κατάφερε να την βοηθήσει γιατί εκείνη την ώρα – όπως τελικώς αποδείχθηκε – η μητέρα της δεχόταν επίθεση μέσα στο σπίτι τους.</p>
      <p>Ο Teneyck αρχικά πίστεψε ότι είχαν καλέσει λάθος νούμερο, αλλά η επιμονή της γυναίκας τον υποψίασε.</p>
      <p>Όπως λέει, είχε διαβάσει για το κόλπο στα social media, κάτι που τον βοήθησε πολύ στο να καταλάβει τι κρυβόταν πίσω από το μυστήριο τηλεφώνημα.</p>
      <p>«Το βλέπεις στο Facebook, αλλά δεν είναι κάτι για το οποίο μπορείς να εκπαιδευτείς», είπε και σημείωσε ότι πολλοί συνάδελφοί του τού είπαν ότι δεν θα είχαν καταλάβει την αλήθεια.</p>
      <p>Τι ειπώθηκε, όμως, στο τηλεφώνημα;</p>
      <p>Teneyck: Αστυνομία του Όρεγκον</p>
      <p>Άγνωστη: Θα ήθελα να παραγγείλω μία πίτσα για την οδό…</p>
      <p>Teneyck: Έχετε καλέσει την αστυνομία για να παραγγείλετε πίτσα;</p>
      <p>Άγνωστη: Ναι. Δεν καταλαβαίνετε…</p>
      <p>Teneyck: Αυτό δεν είναι το σωστό νούμερο για να παραγγείλετε πίτσα.</p>
      <p>Άγνωστη: Όχι, όχι, όχι. Δεν καταλαβαίνετε…</p>
      <p>Teneyck: Σας καταλαβαίνω τώρα…</p>
      <p>Στη συνέχεια του τηλεφωνήματος, ο άνδρας φρόντισε να κάνει ερωτήσεις οι οποίες μπορούσαν να απαντηθούν με ένα απλό ναι ή όχι για να μην βάλει σε κίνδυνο τη ζωή της.</p>
      <p>Teneyck: Είναι ακόμη εκεί;</p>
      <p>Άγνωστη: Ναι, θέλω μία μεγάλη πίτσα.</p>
      <p>Teneyck: Εντάξει. Χρειάζεστε γιατρό;</p>
      <p>Άγνωστη: Όχι. Με πεπερόνι.</p>
      <p>Όταν η αστυνομία έφτασε στο σπίτι κατάφερε να συλλάβει τον φερόμενο ως δράστη, αναφέρει το BBC, ωστόσο δεν δίνει ωστόσο καμία περαιτέρω λεπτομέρεια για το συμβάν.</p>
      <p>
        <a href="https://www.e-radio.gr/post/141562/kalese-tin-astynomia-gia-na-paraggeili-pitsa-kai-eswse-tin-mitera-tis?utm_source=eradio_home&amp;utm_medium=eradio_slider&amp;utm_campaign=eradio_ref&amp;utm_term=03">e-radio</a>
      </p>
    </article>
  </body>
</html>