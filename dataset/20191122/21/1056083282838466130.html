<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082918966/%D8%A2%D8%AE%D8%B1%DB%8C%D9%86-%D9%88%D8%B6%D8%B9%DB%8C%D8%AA-%D9%BE%D8%B1%D9%88%D9%86%D8%AF%D9%87-%D8%A7%D9%84%DA%A9%D8%AA%D8%B1%D9%88%D9%86%DB%8C%DA%A9-%D8%B3%D9%84%D8%A7%D9%85%D8%AA-%D8%A7%DB%8C%D8%B1%D8%A7%D9%86%DB%8C%D8%A7%D9%86-%DA%86%D8%B1%D8%A7%DB%8C%DB%8C-%D8%AA%D8%A7%D8%AE%DB%8C%D8%B1-%D8%AF%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-22T21:24:00+00:00"/>
    <meta property="og:title" content="آخرین وضعیت پرونده الکترونیک سلامت ایرانیان / چرایی تاخیر در پرداخت مطالبات پزشکان خانواده"/>
    <meta property="og:description" content="معاون بهداشت وزارت بهداشت ضمن تشریح آخرین اقدامات صورت‌گرفته در زمینه پرونده الکترونیک سلامت برای آحاد جامعه ایرانی، گفت: پیش‌بینی می‌کنم تا پایان سال جاری بخش عمده اتصالات برای پرونده الکترونیک سلامت صورت خواهد گرفت و مابقی آن نیز تا پایان دولت انجام می‌شود."/>
  </head>
  <body>
    <article>
      <h6 class="kicker">معاون وزیر بهداشت اعلام کرد</h6>
      <h1>آخرین وضعیت پرونده الکترونیک سلامت ایرانیان / چرایی تاخیر در پرداخت مطالبات پزشکان خانواده</h1>
      <address><time datetime="2019-11-22T21:24:00+00:00">22 Nov 2019, 21:24</time> by <a rel="author">پریسا سیدیان</a></address>
      <p>معاون بهداشت وزارت بهداشت ضمن تشریح آخرین اقدامات صورت‌گرفته در زمینه پرونده الکترونیک سلامت برای آحاد جامعه ایرانی، گفت: پیش‌بینی می‌کنم تا پایان سال جاری بخش عمده اتصالات برای پرونده الکترونیک سلامت صورت خواهد گرفت و مابقی آن نیز تا پایان دولت انجام می‌شود.</p>
      <p><b>دکتر علیرضا رئیسی در گفت‌وگو با ایسنا، </b>با بیان اینکه تا کنون اقدامات مناسبی برای پرونده الکترونیک سلامت صورت گرفته است، گفت: در سطح یک سامانه‌های سیب، ناب و سینا در حال فعالیت بودند که اکنون این سامانه‌ها در سطح یک به یکدیگر متصل شدند و به شکل یکپارچه فعالیت می‌کنند؛ این یعنی ۲۷ میلیون ایرانی و ساکنین شهرهای زیر ۲۰هزار نفر و روستاها شامل این اتصال شده‌اند.</p>
      <p>وی ایجاد ارتباط میان سه سطح یک، دو و سه ارایه خدمات سلامت را اتفاقی ویژه خواند و تصریح کرد: ایجاد این ارتباط گام دومی بود که وزارت بهداشت برداشت که به موجب آن میان کلینیک‌ها و بیمارستان‌ها ارتباط برقرار شد و بیش از ۳۰ دانشگاه علوم‌پزشکی به سمت آن مهاجرت کردند و مابقی دانشگاه‌ها نیز در حال پیوستن به این طرح هستند. نکته قابل تامل آن است که از میان این ۳۰ دانشگاه یاد شده، اکنون حدود ۱۵ دانشگاه حتی به سوی اتصال با بخش‌های خصوصی رفته‌اند.</p>
      <p>رئیسی با بیان اینکه یک پرونده الکترونیک سلامت شامل اتصال میان بخش‌های پاراکلینیک، رادیولوژی، آزمایشگاه، داروخانه، بخش خصوصی، مطب‌ها، کلینیک‌ها و بیمارستان‌ها است، گفت: اکنون ریل‌گذاری‌ها برای تحقق هدف اتصال کامل بخش‌های مذکور اتفاق افتاده است و به تدریج شاهد مهاجرت بخش‌ها به سوی اتصال هستیم و پیش‌بینی می‌کنم تا پایان سال جاری بخش عمده اتصالات صورت خواهد گرفت و مابقی آن نیز تا پایان دولت انجام می‌شود. لزوم تکمیل اتصالات در پرونده الکترونیک سلامت، اتصال بیش‌ از ۱۸۰هزار نقطه در سراسر کشور است که تا کنون حدود ۱۴۶هزار نقطه به یکدیگر متصل شده‌اند.</p>
      <p>
        <b>وی با اشاره به وجود زیرساخت‌های لازم جهت تحقق اهداف، ‌ اظهار کرد: به طور مثال ارسال الکترونیک اسناد پرونده‌های بیماران از بیمارستان به سازمان‌های بیمه‌گر در بسیاری از دانشگاه‌های علوم‌پزشکی به شکل پایلوت اجرا شده و دیگر پرونده کاغذی به بیمه ارسال نمی‌شود. گام بعدی حذف دفترچه از مطب‌ها در سطح یک خدمات است تا نسخه نویسی الکترونیک انجام شود که به دنبال آن نسخه به شکل الکترونیک از مطب به داروخانه برود.</b>
      </p>
      <p>رئیسی در خصوص پرداخت مطالبات پزشکان خانواده و مباحث مطرح شده مبنی بر وجود معوقات در پرداخت‌های آنها، تصریح کرد: امسال دریافت ما از یک درصد ارزش افزوده از سازمان مدیریت برنامه‌ریزی با روند منطقی روبرو نبود. البته این سازمان قول مساعدی داده تا ظرف یک ماه‌ آینده گشایشی در این امر صورت گیرد تا به واسطه دریافت این یک درصد ارزش افزوده، ‌ پرداخت ما به پزشکان بدون مشکل صورت گیرد. به طور کلی در پرداخت‌های سطح یک دچار مشکلات شده‌ایم که به زودی برطرف خواهد شد.</p>
      <p>انتهای پیام</p>
    </article>
  </body>
</html>