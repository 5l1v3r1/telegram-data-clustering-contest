<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/paok-smith-xeperase-ton-eafto-tou"/>
    <meta property="og:site_name" content="Metrosport.gr"/>
    <meta property="article:published_time" content="2019-11-22T21:20:00+00:00"/>
    <meta property="og:title" content="ΠΑΟΚ: Ο Σμιθ ξεπέρασε τον εαυτό του"/>
    <meta property="og:description" content="Ο Αμερικανός έκανε ρεκόρ πόντων με τη φανέλα του ΠΑΟΚ, βγήκε MVP της αγωνιστικής στο BCL και επιβεβαιώνει τον τίτλο που τον συντροφεύει από την Ιταλία"/>
  </head>
  <body>
    <article>
      <h1>ΠΑΟΚ: Ο Σμιθ ξεπέρασε τον εαυτό του</h1>
      <h2>Ο Αμερικανός έκανε ρεκόρ πόντων με τη φανέλα του ΠΑΟΚ, βγήκε MVP της αγωνιστικής στο BCL και επιβεβαιώνει τον τίτλο που τον συντροφεύει από την Ιταλία</h2>
      <address><time datetime="2019-11-22T21:20:00+00:00">22 Nov 2019, 21:20</time> by <a rel="author">Γιώργος Πετρίδης</a></address>
      <p>Είναι αλήθεια ότι, ο ΠΑΟΚ είχε επιλέξει τον Ανταμ Σμιθ πριν καλά-καλά καταλήξει σε βασικά ζητήματα που αφορούσαν το αγωνιστικό τμήμα. Η συστατική επιστολή, η εικόνα και κυρίως το στατιστικό βιογραφικό επιβεβαίωναν ότι πρόκειται για έναν «στυγνό» εκτελεστή και αυτό αποδείχθηκε στην πράξη καθώς ο Αμερικανός αποτελεί τον κύριο τρόπο έκφρασης της ομάδας στην επίθεση.</p>
      <p>Είναι εξίσου αδιαμφισβήτητο ότι πρόκειται για παίκτη… ενστίκτου. Ανεξαρτήτων των συστημάτων που υπάρχουν προς αξιοποίησης της εκτελεστικής ικανότητάς του, δεν παύει να είναι ένας αθλητής ο οποίος λειτουργεί βάσει της στιγμιαίας σκέψης. Μετά τους 31 πόντους που έβαλε απέναντι στη Σαραγόσα, κάνοντας ατομικό ρεκόρ πόντων με τη φανέλα του ΠΑΟΚ αλλά και «πιάνοντας» τον Θαντ ΜακΦάντεν στη συγκεκριμένη λίστα, στάθηκε στον τρόπο λειτουργίας της ομάδας προς όφελός του. «Παίρνω καλά την μπάλα και σουτάρω. Οι συμπαίκτες μου κάνουν καλή δουλειά στο τρόπο χρησιμοποίησής μου, ειδικά ο Λιούις. Επίσης, κάνει εξαιρετική δουλειά ο προπονητής μέσα από τα συστήματα που υπάρχουν για μένα και με σκοπό να βρεθώ στη σωστή θέση. Είμαι σουτέρ ρυθμού, οπότε αν ευστοχήσω σε ένα-δύο σουτ, θέλω την μπάλα ξανά. Οι συμπαίκτες μου και ο προπονητής μου το γνωρίζουν αυτό. Είναι ένα κομμάτι του πλάνου μας, όταν βάλω το πρώτο σουτ, να με ψάχνουν για να συνεχίσω να το κάνω».</p>
      <p>Το εντυπωσιακό με τον Σμιθ είναι ότι στους τελευταίους δύο αγώνες έχει 29 πόντους κατά μέσο όρο και το ακόμη πιο αξιοσημείωτο, σουτάρει με 50% στο μακρινό σουτ και 58% συνολικά. Μάλιστα, ο Αμερικανός αναδείχθηκε MVP της 6ης αγωνιστικής του BCL καθώς δεν ήταν μόνο το επίπεδο του σκοραρίσματος όσο και η ακρίβεια που τον χαρακτήρισε έχοντας 11/16 προσπάθειες και κυρίως, 6/11 τρίποντα. Συνολικά στο BCL έχει 18 πόντους κατά μέσο όρο, είναι στους δέκα πρώτους σκόρερ της διοργάνωσης. Μάλιστα, είναι στην 4η θέση των σκόρερ στο ελληνικό Πρωτάθλημα με 126 πόντους και απέχει μόλις τέσσερις πόντους από τον πρώτο Κιθ Λάνγκφορντ ο οποίος έχει 130.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/parousia-tou-kosmou-echi-megali-simasia"/>
        <a href="http://www.metrosport.gr/article/osa-eginan-piso-apo-tis-kameres-sto-paok-saragosa"/>
        <a href="http://www.metrosport.gr/article/smith-stin-kaliteri-5ada-tou-bcl-pic"/>
        <a href="http://www.metrosport.gr/article/antam-smith-molis-skoraro-thelo-na-paro-xana-tin-mpala"/>
        <a href="http://www.metrosport.gr/article/na-min-giortasoume-tora-alla-to-savvato-kontra-sto-rethimno"/>
        <a href="http://www.metrosport.gr/article/fisak-paok-epexe-kalitera-apo-emas-itan-pio-epithetikos"/>
      </related>
    </article>
  </body>
</html>