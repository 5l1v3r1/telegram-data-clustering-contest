<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/usa/2019/11/22/kisindjyr-tyrgovskata-voina-pekin-vs-vashington-moje-da-stane-istinska.430464"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T21:10:00+00:00"/>
    <meta property="og:title" content="Кисинджър: Търговската война Пекин vs Вашингтон може да стане истинска"/>
    <meta property="og:description" content="Първата световна избухна заради малка криза, посочва бившият държавен секретар | Dnes.bg"/>
  </head>
  <body>
    <article>
      <h1>Кисинджър: Търговската война Пекин vs Вашингтон може да стане истинска</h1>
      <h2>Първата световна избухна заради малка криза, посочва бившият държавен секретар</h2>
      <address><time datetime="2019-11-22T21:10:00+00:00">22 Nov 2019, 21:10</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Бившият държавен секретар на САЩ Хенри Кисинджър предупреди, че ако САЩ и Китай не успеят да разрешат търговската войа помежду си, тя може да прерасне в истински военен конфликт, предава AFP.</p>
      <p>Трезвите забележки на Кисинджър, който играе важна роля за нормализиране на дипломатическите отношения между Вашингтон и Пекин, дойдоха на конференция в Пекин относно бъдещето на двата икономически гиганта.</p>
      <p>"Ако се допусне конфликтът да протича неограничено, резултатът може да бъде дори по-лош, отколкото беше в Европа", заяви той пред форума на Bloomberg New Economy, цитиран от "Фокус".</p>
      <p>"Първата световна война избухна заради относително малка криза... а днес оръжията са по-мощни", заяви бившият държавен секретар.</p>
      <p>Китай и САЩ водят търговски конфликт от 18 месеца, като двете страни не успяват да постигнат споразумение въпреки проведените редица преговори. Освен това нараства напрежението на дипломатическия фронт.</p>
      <p>Пекин критикува яростно Вашингтон заради военноморските операции на САЩ в Южнокитайско море, а американците Китай за предполагаемите масови задържани на уйгури в Синцзян-уйгурския автономен окръг на Китай. Последно Конгресът на САЩ се обяви в подкрепа на протестите срещу китайските власти в Хонконг.</p>
      <p>"Китай е голяма икономика. Такава сме и ние", заяви Кисинджър. "И заради това сме обречени да се сблъскваме по целия свят".</p>
      <p>96-годишният изтъкнат дипломат посочи, че по време на Студената война основният приоритет за САЩ и Съветския съюз е бил да намалят количеството на ядреното оръжие. Но заради това, че конфликтите между САЩ и Китай винаги са били "пасивни", той предупреди, че няма рамка, според която Вашингтон да се договаря с Пекин, като с "военна сила". Ако двете страни продължат да виждат "всеки проблем по света под ъгъла на конфликта" помежду им, това може да е "опасно за човечеството", заяви Кисинджър.</p>
      <p>По неговите думи, търговските преговори са просто "заместител" на по-съществени разговори за конфликтите между двете държави, включително напрежението около Хонконг.</p>
      <p>На въпроса дали вълненията в полуавтономния регион на Китай могат да се превърнат в "епицентъра" за нова Студена война, Кисинджър отговори, че се надява "силно емоционалният" въпрос да бъде "уреден чрез преговори".</p>
      <p>"Грешна посока"</p>
      <p>Държавният секретар на бившия президент Ричард Никсън тайно лети в Пекин през 1971 г., за да започне преговори за нови отношения между САЩ и комунистическия Китай.</p>
      <p>Кисинджър все още е уважаван от висшите китайски служителили, които му разпъват червения килим, когато посещава Пекин. Той проведе среща с президента Си Дзинпин в китайската столица през ноември миналата година.</p>
      <p>На по-късна сесия във форума бившият министър на финансите на САЩ Хенри Полсън заяви, че вярва, че САЩ и Китай "сега са се насочили в грешна посока".</p>
      <p>Той предупреди за нарастващите бариери пред визите и движението на хора, ограниченията в търговията и технологиите и че продължаващото икономическо напрежение ще "остави нашите страни и целия свят по-зле".</p>
      <p>"Когато дойде следващата криза и тя ще дойде, защото идват финансови кризи, ще съжаляваме ,много, ако двете най-големи икономики в света нямат механизми за сътрудничество", заяви Полсън, който беше министър на финансите при бившия президент Джордж Буш-младши.</p>
      <related>
        <h4>Още по темата</h4>
        <a href="https://www.dnes.bg/usa/2019/11/07/doide-li-obiaveniiat-ot-fukuiama-krai-na-istoriiata.428884"/>
        <a href="https://www.dnes.bg/world/2019/11/01/kitai-s-otveten-udar-sankcii-za-sasht-za-nad-3-mlrd.428263"/>
      </related>
    </article>
  </body>
</html>