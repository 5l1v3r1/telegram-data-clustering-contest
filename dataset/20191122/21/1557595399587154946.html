<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/kairos/giryonis-erchetai-neo-entono-kyma-kakokairias-apo-tin-kyriaki-poies-perioches-tha-chtypisei/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-22T21:02:54+00:00"/>
    <meta property="og:title" content="«Γηρυόνης»: Έρχεται νέο έντονο κύμα κακοκαιρίας από την Κυριακή - Ποιες περιοχές θα «χτυπήσει»"/>
    <meta property="og:description" content="Μετρά αντίστροφα το κύμα κακοκαιρίας «Γηρυόνης» για την εμφάνισή του, το οποίο αναμένεται να επηρεάσει την Ελλάδα από τις βραδινές ώρες της Κυριακής, με κύρια χαρακτηριστικά τις ισχυρές βροχές, τις καταιγίδες και τους θυελλώδεις άνεμους."/>
  </head>
  <body>
    <article>
      <h1>«Γηρυόνης»: Έρχεται νέο έντονο κύμα κακοκαιρίας από την Κυριακή - Ποιες περιοχές θα «χτυπήσει»</h1>
      <address>
        <time datetime="2019-11-22T21:02:54+00:00">22 Nov 2019, 21:02</time>
      </address>
      <p>Τη Δευτέρα θα επηρεαστεί το σύνολο της χώρας και την Τρίτη κυρίως τα ανατολικά και νότια τμήματα, ενώ εκτιμάται ότι θα πέσουν σημαντικές ποσότητες βροχής, ικανές να δημιουργήσουν κατά τόπους προβλήματα.</p>
      <p>Το Σάββατο αναμένονται κατά περιόδους αυξημένες νεφώσεις σχεδόν σε ολόκληρη τη χώρα, με λίγες τοπικές βροχές, κυρίως στα δυτικά, στα βόρεια και στο <b>Ανατολικό Αιγαίο</b>, καθώς και πιθανές μεμονωμένες καταιγίδες κυρίως πάνω από τη θάλασσα. Τις νυκτερινές και πρώτες πρωινές ώρες, η ορατότητα σε πολλές περιοχές θα είναι περιορισμένη και θα σχηματιστούν τοπικές ομίχλες.</p>
      <p>Η θερμοκρασία στη <b>Δυτική Μακεδονία</b> θα κυμανθεί από 2 έως 13 βαθμούς, στη Βόρεια Ελλάδα από 5 έως 15, στην Ήπειρο από 7 έως 19 βαθμούς, στην Κεντρική Ελλάδα από 6 έως 18, στη Δυτική και Νότια Ελλάδα από 10 έως 19 βαθμούς, στα υπόλοιπα ηπειρωτικά από 8 έως 20, στα νησιά του Ιονίου από 12 έως 19 βαθμούς, και στα νησιά του Αιγαίου και στην Κρήτη από 11 έως 21 βαθμούς Κελσίου.</p>
      <p>Οι άνεμοι στο Αιγαίο θα πνέουν από διάφορες διευθύνσεις, έντασης έως 4 μποφόρ, ενώ στα βορειότερα πελάγη θα επικρατήσουν ανατολικοί βορειοανατολικοί άνεμοι εντάσεων 4 έως 5 μποφόρ. Στο Ιόνιο οι άνεμοι θα πνέουν νοτιοανατολικοί ασθενείς έως μέτριοι, 3 με 5 μποφόρ, και από τις βραδινές ώρες ισχυροί 6 μποφόρ, με περαιτέρω σημαντική ενίσχυση τη νύχτα προς Κυριακή.</p>
      <p>Στην <b>Αττική</b> αναμένονται κατά περιόδους αυξημένες νεφώσεις με πιθανότητα πρόσκαιρων ασθενών βροχών. Οι άνεμοι θα πνέουν ανατολικοί βορειοανατολικοί με εντάσεις έως 4 μποφόρ. Η θερμοκρασία στην πόλη της Αθήνας θα κυμανθεί από 12 έως 18 βαθμούς.</p>
      <p>Στη <b>Θεσσαλονίκη</b> αναμένονται νεφώσεις με ασθενείς τοπικές βροχές, κυρίως τις πρωινές ώρες. Τη νύχτα και νωρίς το πρωί η ορατότητα θα είναι περιορισμένη. Οι άνεμοι θα πνέουν από ανατολικές διευθύνσεις ασθενείς έως σχεδόν μέτριοι, 3 με 4 μποφόρ. Η θερμοκρασία στο κέντρο της πόλης θα κυμανθεί από 9 έως 14 βαθμούς.</p>
    </article>
  </body>
</html>