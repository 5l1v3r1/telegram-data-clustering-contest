<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/pko-ekstraklasa/lech-poznan/pko-ekstraklasa-lech-poznan-piast-gliwice-relacja-i-wynik-meczu/sf52z28"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T21:24:32+00:00"/>
    <meta property="og:title" content="Radość Lecha po wygranej z Piastem przysłoniły kontuzje"/>
    <meta property="og:description" content="Lech wygrał pierwszy mecz od początku października, ale radość z wygranej przysłoniły urazy Roberta Gumnego i Kamila Jóźwiaka."/>
  </head>
  <body>
    <article>
      <h1>Radość Lecha po wygranej z Piastem przysłoniły kontuzje</h1>
      <address><time datetime="2019-11-22T21:24:32+00:00">22 Nov 2019, 21:24</time> by <a rel="author" href="https://www.przegladsportowy.pl/autorzy/maciej-sypula" target="_blank">Maciej Sypuła</a></address>
      <p>
        <b>Lech wygrał pierwszy mecz od początku października, ale radość z wygranej przysłoniły urazy Roberta Gumnego i Kamila Jóźwiaka.</b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Ponad dwa lata czekał Kolejorz na pokonanie Piasta na swoim stadionie. Ostatni raz poznaniakom udało się ograć gliwiczan przy Bułgarskiej pod koniec lipca 2017 roku (5:1), a pierwsze dwa gole w barwach Lecha strzelił wówczas Christian Gytkjaer. I tym razem znów Duńczyk został bohaterem. Dwukrotnie pokonał Frantiska Placha, zaliczając swoje 50. i 51. trafienie w historii występów w Lechu. Mistrzów Polski dobił w końcówce rezerwowy Joao Amaral.</p>
      <p>
        <b>Duński kat</b>
      </p>
      <p>Niemal równo dwa miesiące temu, po rozegraniu meczów 8. kolejki obecnego sezonu, Lech i Piast mieli dokładnie taki sam dorobek punktowy i byli sąsiadami w ligowej tabeli. Przez tych kilkadziesiąt dni zmieniło się jednak w sytuacji obu drużyn bardzo wiele. Piast od tamtej pory w lidze nie przegrał i do Poznania przyjechał jako wicelider ekstraklasy, Kolejorz zaś systematycznie zawodził, od ostatniej przerwy reprezentacyjnej ugrał zaledwie dwa punkty i na zwycięstwo czekał od początku października. Nic więc dziwnego, że przed rozpoczęciem spotkania w roli faworyta można było stawiać gości z Gliwic. - Pamiętam swoje pierwsze mecze, kiedy przyszedłem do Piasta, zapytany "gdzie gramy?" i po odpowiedzi, że "na wyjeździe z Lechem", reagowałem "masakra, skończy się porażką 0:4". Tak było na początku. Wszystko się zmieniło przez tych kilka lat – przytakiwał takiemu stawianiu sprawy przed wyjazdem do Poznania pomocnik mistrzów Polski Gerard Badia. I rzeczywiście to zespół Waldemara Fornalika jako pierwszy stworzył poważne zagrożenie pod bramką. Chociaż właściwszym byłoby stwierdzenie, że stworzył je pomocnik Lecha Karlo Muhar, który tak nieumiejętnie przyjmował piłkę przed swoim polem karnym, że wykreował Piotrowi Parzyszkowi sytuację sam na sam z Mickey’em van der Hartem. Górą z tego pojedynku wyszedł Holender, a skutecznej interwencji swojego następcy mógł przyklasnąć były golkiper Kolejorza Jasmin Burić, który oglądał spotkanie z trybun razem z trenerem bramkarzy reprezentacji Polski Andrzejem Woźniakiem.</p>
      <p>Lech rozkręcał się powoli, długo nie miał pomysłu na rozgryzienie defensywy Piasta. Z pomocą lechitom przyszedł dopiero Piotr Malarczyk, który sfaulował w polu karnym tuż przed przerwą Pedro Tibę, a strzał z jedenastu metrów na gola zamienił Christian Gytkjaer, który dzięki temu trafieniu zrównał się w tabeli najlepszych strzelców sezonu między innymi z grającym w Piaście Jorge Felixem. Chwilę po zmianie stron duński snajper trafił po raz drugi i został tym samym samodzielnym liderem zestawienia.</p>
      <p>
        <b>Dramat młodych</b>
      </p>
      <p>Pokonanie mistrzów Polski i przerwanie długiej serii meczów bez zwycięstwa wszystkich w Poznaniu ucieszyło, ale radość szybko zeszła na dalszy plan wobec kontuzji Roberta Gumnego. Obrońca Kolejorza nie dokończył spotkania, a z murawy schodził wyraźnie utykając i trzymając się za kolano. To samo, które miał operowane i które zimą 2018 roku udaremniło jego niemal pewny już transfer do Borussii Moenchengaldbach. Na nodze prawego obrońcy Kolejorza pojawił się sporej wielkości krwiak i chociaż próbował jeszcze rozchodzić bolącą nogę, aby wrócić na murawę, okazało się to niemożliwe. Może to oznaczać dla niego kolejną długą przerwę od gry i fiasko kolejnego ewentualnego transferu, do którego Gumny sposobił się na najbliższą zimę. A w końcówce spotkania boisko z pomocą sztabu medycznego opuścił także z grymasem bólu na twarzy Kamil Jóźwiak.</p>
      <h3>Powiedzieli po meczu Lech Poznań – Piast Gliwice:</h3>
      <p><b>Dariusz Żuraw</b> (trener Lecha Poznań)</p>
      <p>To był dobry mecz w naszym wykonaniu. Nie jedna połowa, ale obie i to mnie bardzo cieszy. Nie przypominam sobie sytuacji, gdy Piast by nam poważniej zagroził. Kontrolowaliśmy mecz od pierwszej do ostatniej minuty. Udało nam się strzelić gola tuż przed przerwą, a to zawsze działa na zespół mobilizująco i było widać to w drugiej połowie. Pokonaliśmy mistrzów Polski i obaliliśmy podawaną przez niektórych teorię, że nie potrafimy wygrywać z zespołami, które są od nas wyżej w tabeli. Strzeliliśmy trzy gole mistrzom Polski, a to nie jest łatwe zadanie. Jeżeli chodzi o urazy Roberta Gumnego i Kamila Jóźwiaka mam nadzieję, że w obu przypadkach nie będzie to nic poważnego. Tak przynajmniej wygląda z pierwszych oględzin, ale musimy poczekać jeszcze na dalsze badania, które będą mogły to potwierdzić.</p>
      <p><b>Waldemar Fornalik</b> (trener Piasta Gliwice)</p>
      <p>Wynik jest wysoki, myślę, że nie powinniśmy przegrać różnicą aż trzech bramek. Popełniliśmy za dużo prostych błędów. Słyniemy z konsekwentnej gry, a tym razem nie było tego widać, zwłaszcza w drugiej połowie. Mecz miał dwa momenty, które można nazwać zwrotnymi – pierwszym była zmarnowana doskonała okazja Piotra Parzyszka, powinien ją wykorzystać. A drugim rzut karny pod sam koniec pierwszej połowy, dzięki któremu Lech wyszedł na prowadzenie. Zimny prysznic dobrze zrobi moim zawodnikom, bo niektórych z nich nie poznawałem na boisku. Wiem, że stać ich na lepszą grę. W pierwszej połowie można powiedzieć, że nasza postawa była jeszcze niezła, w drugiej wszystko się posypało.</p>
      <p><b>Lech Poznań - Piast Gliwice 3:0</b> (1:0)</p>
      <p><b>Bramki</b>: Gytkjaer 45+1-karny i 56, Amaral 90+1</p>
      <p><b>Lech Poznań</b>: Mickey van der Hart - Robert Gumny (66. Tomasz Dejewski), Lubomir Satka, Thomas Rogne, Wołodymyr Kostewycz - Kamil Jóźwiak (81. Tymoteusz Klupś), Karlo Muhar, Darko Jevtic, Pedro Tiba, Tymoteusz Puchacz (73. Joao Amaral) - Christian Gytkjaer.</p>
      <p><b>Piast Gliwice</b>: Frantisek Plach - Bartosz Rymaniak, Piotr Malarczyk, Uros Korun, Mikkel Kirkeskov - Sebastian Milewski (77. Martin Konczkowski), Patryk Sokołowski, Tomasz Jodłowiec, Gerard Badia (54. Patryk Tuszyński) - Piotr Parzyszek (61. Dominik Steczyk), Jorge Felix.</p>
      <p>Sędzia: Szymon Marciniak (Płock). Widzów 8˙241.</p>
    </article>
  </body>
</html>