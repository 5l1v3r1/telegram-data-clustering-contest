<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/sp-financieel-beeld-maa-rooskleuriger-dan-werkelijkheid"/>
    <meta property="og:site_name" content="1limburg"/>
    <meta property="article:published_time" content="2019-11-22T21:51:39+00:00"/>
    <meta property="og:title" content="SP: 'Financieel beeld MAA rooskleuriger dan werkelijkheid'"/>
    <meta property="og:description" content="De SP in het Limburgs Parlement zegt dat de financiële situatie van Maastricht Aachen Airport (MAA) veel rooskleuriger wordt voorgesteld dan die in werkelijkheid is."/>
  </head>
  <body>
    <article>
      <h1>SP: 'Financieel beeld MAA rooskleuriger dan werkelijkheid'</h1>
      <h2>De SP in het Limburgs Parlement zegt dat de financiële situatie van Maastricht Aachen Airport (MAA) veel rooskleuriger wordt voorgesteld dan die in werkelijkheid is.</h2>
      <address><time datetime="2019-11-22T21:51:39+00:00">22 Nov 2019, 21:51</time> by <a rel="author">Jean van Hoof</a></address>
      <p>SP-fractievoorzitter Marc van Caldenberg zei dat in een Statencommissie. Hij trok zijn conclusie na het inzien van vertrouwelijke rapporten over MAA.</p>
      <p><b>Onvolledig<br/></b>"Als je die leest dan komt er een heel ander beeld naar voren dan in de openbare stukken. Ik ben daarvan geschrokken, en niet zo'n beetje", zo stelde Van Caldenberg. "De openbare informatie is onvolledig en misschien zelfs onjuist."</p>
      <p><b>Vertrouwelijke rapporten<br/></b>De SP-voorman kreeg kritiek van een aantal partijen voor zijn opmerkingen, omdat het om vertrouwelijke rapporten gaat. Om die reden kunnen en mogen andere politici niet reageren om te zeggen of de stellingen van Van Caldenberg kloppen.</p>
      <p><b>Gesloten deuren</b><br/>Binnenkort vergadert de Statencommissie van Financiën en Economie achter gesloten deuren over de vertrouwelijke rapporten. Dan kan daar wel over worden gediscussieerd.</p>
      <p><b>MKBA<br/></b>De toekomst van MAA staat weer hoog op de politieke agenda nu de exploitant heeft afgehaakt en de provincie voorlopig weer tegelijk eigenaar en exploitant is. In de Statencommissie herhaalde de linkse partijen daarom ook hun pleidooi voor een zogeheten MKBA, ondanks dat een meerderheid van het Limburgs Parlement onlangs een motie daarover verwierp.</p>
      <p><b>Sluitingsscenario <br/></b>Bij een Maatschappelijke Kosten Baten Analyse (MKBA) worden de economische voordelen en investeringen afgezet tegen de gevolgen voor de leefomgeving en bijvoorbeeld het toerisme. Ook een scenario voor de sluiting van MAA zou moeten worden doorgerekend.</p>
      <p><b>Gepolariseerd debat<br/></b>PvdA-fractievoorzitter Jasper Kuntzelaers verklaarde 'op zoek te zijn naar zekerheid in een gepolariseerd debat'. "Help ons om gegevens te krijgen om een positieve beslissing te nemen. Wij willen het vliegveld niet sluiten. Maar wel een verhaal hebben naar onze achterban", zo hield Kuntzelaers het Limburgs Parlement voor.</p>
      <p><b>Meer tegenstellingen<br/></b>Maar CDA, Forum voor Democratie, PVV en VVD bleven tegen zo'n MKBA. VVD-statenlid Teun Heldens zei het bestaansrecht van Maastricht Aachen Airport niet opnieuw ter discussie te willen stellen. "MAA verdient onze steun." Gedeputeerde Joost van den Akker benadrukte ook nog eens dat het niet aan de orde is of MAA moet blijven bestaan of niet. Hij vindt een MKBA nog steeds niet de goede aanpak. "Bij andere vliegvelden heeft dat juist tot meer tegenstellingen geleid en niet tot oplossingen", aldus de gedeputeerde.</p>
      <p>Wel wees hij erop dat de Tweede Kamer via een motie aan VVD-minister Cora van Nieuwenhuizen heeft gevraagd of een specifiek op de luchtvaart afgestemd MKBA mogelijk is. De minister gaat dat bekijken.</p>
    </article>
  </body>
</html>