<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220843/slovenske-hviezdy-sa-nahodili-do-gala-ocenenia-su-rozdane-tenistami-roka-polasek-a-kuzmova"/>
    <meta property="og:site_name" content="Športky.sk"/>
    <meta property="article:published_time" content="2019-11-22T21:45:00+00:00"/>
    <meta property="og:title" content="Slovenské hviezdy sa nahodili do gala, ocenenia sú rozdané: Tenistami roka Polášek a Kužmová"/>
    <meta property="og:description" content="BRATISLAVA - Tenistami roka 2019 v tradičnej ankete Slovenského tenisového zväzu sa stali Filip Polášek a Viktória Kužmová. Kým pre účastníka záverečného Turnaja majstrov v Londýne ide po roku 2008 o ..."/>
  </head>
  <body>
    <article>
      <h1>Slovenské hviezdy sa nahodili do gala, ocenenia sú rozdané: Tenistami roka Polášek a Kužmová</h1>
      <address>
        <time datetime="2019-11-22T21:45:00+00:00">22 Nov 2019, 21:45</time>
      </address>
      <p>BRATISLAVA - Tenistami roka 2019 v tradičnej ankete Slovenského tenisového zväzu sa stali Filip Polášek a Viktória Kužmová. Kým pre účastníka záverečného Turnaja majstrov v Londýne ide po roku 2008 o druhé víťazstvo v tejto ankete, 21-ročná Košičanka sa z tohto ocenenia teší po prvýkrát. Polášek zároveň ovládol divácku anketu o najpopulárnejšieho slovenského tenistu za rok 2019, keď dostal 168 z celkového počtu 585 platných hlasov.</p>
      <p>Slávnostné vyhlásenie výsledkov 26. ročníka tejto bilančnej ankety STZ sa konalo počas piatkového galavečera v priestoroch Národného tenisového centra v Bratislave. V kategórii mužov triumfoval Polášek (183) pred dvojicou Norbert Gombos (120) a Andrej Martin (70).</p>
      <p>V tomto roku si po boku Chorváta Ivana Dodiga zahral semifinále Wimbledonu, radoval sa z titulu na prestížnom podujatí ATP Masters 1000 v Cincinnati, spoločne nenašli premožiteľa ani v čínskom Pekingu a "čerešničkou na torte" bola účasť na Turnaji majstrov v Londýne. Sezónu ukončil na 11. mieste rebríčka ATP vo štvorhre, pričom premiérovo nazrel aj do elitnej desiatky.</p>
      <h3>Jednoznačný triumf Kužmovej</h3>
      <p>Medzi ženami anketu jednoznačne ovládla Viktória Kužmová, ktorá získala 241 hlasov tenisových odborníkov. Zverenka Michala Mertiňáka dosiahla paradoxne svoj najväčší sezónny úspech vo štvorhre, keď s Bieloruskou Alexandrou Sasnovičovou postúpili do semifinále US Open. Stala sa tak siedmou Slovenkou, ktorá sa môže pýšiť víťazstvom v spomenutej ankete.</p>
      <figure>
        <img src="https://sportky.zoznam.sk/cacheImg/obr/1200px/viktoria-kuzmova-527835.jpg"/>
        <figcaption>Viktória Kužmová<cite><b>Zdroj:</b> TASR/AP/Michel Euler</cite></figcaption>
      </figure>
      <p><i><b>"Samozrejme, veľa to pre mňa znamená. Mám za sebou dobrú sezónu a dúfam, že niekedy v tejto ankete nadviažem na Dominiku Cibulkovú. Chcela by som sa poďakovať môjmu trénerovi Michalovi Mertiňákovi, ktorý to nemá so mnou ľahké. Takisto ďakujem môjmu kondičnému trénerovi, rodine za podporu a tiež Slovenskému tenisovému zväzu, ktorý mi vytvára kvalitné podmienky,"</b></i> povedala vo svojej ďakovnej reči počas galavečera Kužmová.</p>
      <p>Rekordérkou naďalej zostáva s ôsmimi triumfmi Dominika Cibulková, hoci vo svojej poslednej sezóne kariéry sa nedostala ani do najlepšej trojice. Na druhom mieste skončila Anna Karolína Schmiedlová (88) a poradie na stupňoch víťazov doplnila ďalšia košická rodáčka Jana Čepelová (32).</p>
      <h3>Juniormi roka Fekete a Čisovská</h3>
      <p>Medzi juniormi sa tešil z prestížneho ocenenia 18-ročný János Fekete, ktorému odborná verejnosť pridelila 196 hlasov. Matej Gálik obsadil strieborný stupienok (76), keď o osem hlasov pokoril Lukáša Paloviča. Kategória junioriek takisto dopadla jednoznačne. Laureátkou sa stala Romana Čisovská, ktorá získala 222 hlasov. Michaela Kadlečková dostala podporu 76 hlasov, čo bol dvojnásobný počet ako v prípade tretej Viktórie Morvayovej.</p>
      <p>Spomenuté trio Čisovská, Kadlečková a Morvayová sa v auguste postaralo o veľký úspech, keď na majstrovstvách Európy dievčenských družstiev do 18 rokov získalo vo francúzskom Granville striebornú medailu. Vďaka tomu v ankete Tenista roka 2019 triumfovalo v kategórii tím roka s počtom hlasov 161. Na druhé miesto mladé Slovenky odsunuli fedcupové družstvo (92) a poradie v najlepšej trojici doplnil daviscupový tím Slovenska (86).</p>
      <h3>Talent roka</h3>
      <p>Najvyrovnanejšia bola kategória talent roka, v ktorej uspel 15-ročný Peter Benjamín Privara. Ten získal 140 hlasov, pričom iba o päť hlasov zdolal druhú Nikolu Daubnerovú. Presne sto hlasov si pripísal na konto tretí Peter Naď. Ceny za príspevok k rozvoju tenisu od STZ dostali Dušan Sadovský, Jana Tužinská, Július Kaščák a Marcela Mokrá. Na rozdiel od minulého roka nebol nikto uvedený do Siene slávy Slovenského tenisového zväzu, ktorá má 27 členov.</p>
      <p>
        <u>Laureáti ankety Tenista roka 2019:</u>
      </p>
      <p><b>MUŽI:</b><br/>1. Filip Polášek 183 bodov<br/>2. Norbert Gombos 120<br/>3. Andrej Martin 70</p>
      <p><b>ŽENY:</b><br/>1. Viktória Kužmová 241<br/>2. Anna Karolína Schmiedlová 88<br/>3. Jana Čepelová 32</p>
      <p><b>JUNIORI:</b><br/>1. János Fekete 196<br/>2. Matej Gálik 76<br/>3. Lukáš Palovič 68</p>
      <p><b>JUNIORKY:</b><br/>1. Romana Čisovská 222<br/>2. Michaela Kadlečková 76<br/>3. Viktória Morvayová 38</p>
      <p><b>TALENT ROKA:</b><br/>1. Peter Benjamín Privara 140<br/>2. Nikola Daubnerová 135<br/>3. Peter Naď 100</p>
      <p><b>TÍM ROKA:</b><br/>1. Dievčatá SR do 18 rokov 161<br/>2. Fed Cup Slovensko 92<br/>3. Davis Cup Slovensko 86</p>
      <p><b>Najpopulárnejší slovenský tenista roka 2019 podľa čitateľov internetovej stránky STZ:</b><br/>1. Filip Polášek 168<br/>2. Lukáš Lacko 95<br/>3. Viktória Kužmová 78</p>
      <footer><b>Zdroj:</b> SITA<br/><b>Foto:</b> SITA/Jana Birošová</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220831/hotovo-o-osude-reprezentacnych-kapitanov-je-rozhodnute-ako-dopadli-hrbaty-a-liptak"/>
        <a href="https://sportky.zoznam.sk/c/220809/senzacna-bitka-divaci-v-nemom-uzase-rusi-prezili-tri-mecbaly-djokovicovci-sa-lucia-s-turnajom"/>
        <a href="https://sportky.zoznam.sk/c/220787/moska-hodnotil-tenisovy-rok-cibulkova-je-velka-strata-pre-slovensky-tenis-a-bude-ju-tazke-nahradit"/>
        <a href="https://sportky.zoznam.sk/c/220779/video-velikan-djokovic-ma-jasny-ciel-do-sezony-su-to-rovnake-kurty-ide-sa-po-medailu"/>
      </related>
    </article>
  </body>
</html>