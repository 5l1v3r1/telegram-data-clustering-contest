<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/iyi-parti-akp-ile-ortak-olabilir-mi-53993yy.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-22T21:00:00+00:00"/>
    <meta property="og:title" content="İYİ Parti AKP ile ortak olabilir mi?"/>
    <meta property="og:description" content="Esas sorunları konuşamadan, bir başkasına takılıp gidiyoruz. Popüler kültür dedikleri şey işte bu. İçinde bulunduğumuz haftanın gündemi,..."/>
  </head>
  <body>
    <article>
      <h1>İYİ Parti AKP ile ortak olabilir mi?</h1>
      <address><time datetime="2019-11-22T21:00:00+00:00">22 Nov 2019, 21:00</time> by <a rel="author">Ahmet GÜRSOY</a></address>
      <p>Esas sorunları konuşamadan, bir başkasına takılıp gidiyoruz. <b>Popüler kültür</b> dedikleri şey işte bu. İçinde bulunduğumuz <b>haftanın gündemi,</b> geçim sıkıntısı değil. İşsizlik değil, insanların intiharları ve birbirini öldürmesi de değil.</p>
      <p>Peki ne?</p>
      <p><b>Sarayı ziyaret eden CHP'linin kim olduğu</b> ya da <b>İYİ Parti Grup Başkanvekili Lütfi Türkkan'ın </b>partisinin kurumsal söz yetkisine sahip kişisi olduğunu unutarak, insanların ilgisini çekecek, <b>dikkatleri kendisinde toplayacak bir öneri sunması.</b></p>
      <p>Buna göre, <b>eğer parlamenter sisteme dönülürse</b> 5-6 bakanlık karşılığında <b>AKP ile seçim ortaklığı</b> yapılabilirmiş.</p>
      <p>Bu söz gündeme düştükten sonra her şey sustu ve bütün dikkatler o tarafa yöneldi.</p>
      <p>Ne oluyor?</p>
      <p>İYİ Parti <b>Millet İttifakı</b> düzlemini bırakıyor mu?</p>
      <p>Yoksa İYİ Parti <b>MHP'nin yerine</b> göz mü dikti?</p>
      <p>Halbuki gündemin çok önemli maddeleri vardı. Mesela Sayın Cumhurbaşkanı, <b>ABD'ye giderken Suriyeliler, kendi vatanlarına dönecek</b> fikrindeydi, dönerken ise "<b>varil bombalarının altına atılamaz" </b>hale fikrine gelmişti.</p>
      <p>Keza, Suriyelilere 40 milyar dolar harcamıştık ama, <b>ABD'liler bizimkilere petrol teklif etmiş,</b> bizimkiler de "<b>bizim petrolde gözümüz yok"</b> diyerek geri çevirmiştik. Neden <b>Suriye'nin petrolünü</b> alıp, Suriyeliler için harcamamıştık da <b>bonkörlük yapıp</b>, "bizim petrolde gözümüz yok. Bizim derdimiz insanlık" demiştik. Ne alakaydı? Petrol zaten onların değil miydi?</p>
      <p>Tartışamadık.</p>
      <p>Araya <b>CHP'li birinin saraya gidip gitmediği </b>tartışmasıyla, onun üstüne bir örtü gibi gerilen <b>Lütfi Türkkan'ın</b> altı bakanlık karşılığında parlamenter sistemi dönülmek kaydı ile AKP'ye ortak olunabileceği sözü girdi.</p>
      <p>Sonra <b>İYİ</b> <b>Parti Genel Merkezi,</b> bu açıklamanın <b>partinin resmi görüşü olmadığını</b> kamuoyuna duyurmak zorunda kaldı. </p>
      <p>Lütfi Türkkan kurumsal olmayan bir görüşü, "şahsi fikrimdir" diye açıklamak yerine, grup başkanvekili sıfatı yokmuş gibi niçin açıklıyor? Bunu bilmek istiyoruz.</p>
      <p>Niye bilmek istiyoruz?</p>
      <p>Çünkü İYİ Parti'nin tabanını oluşturan seçmen kadrosu pekâlâ biliyor ki, <b>İYİ Parti'nin var olma nedeni;</b> hukuksuzluğa, despotizme, parti içi demokrasiye uyulmamasıdır. Dolayısı ile <b>İYİ Parti; bir itirazın, hak edişin ses yükseltmesiyle ortaya çıktı.</b></p>
      <p>
        <b>Despotizm karşısında demokrasiyi, zorlamalar karşısında özgürlüğü, adaletsizlikler karşısında adaleti haykırarak kuruldu. </b>
      </p>
      <p>Öyle ki, Genel Başkanı <b>Akşener</b> seçim meydanlarında, dünyanın gözü önünde <b>tehdit edildi.  </b>İYİ Parti seçimlere girmesin diye yapılan bütün <b>operasyonlara karşı</b> adliyelerde mücadele verdi.</p>
      <p>Bu mücadele, sadece MHP içinde basit bir parti içi mücadelenin yansımalarından ibaret de değildi, aynı zamanda ortağı AKP'de gelişmelerin bir parçasıydı. Dolayısı ile AKP'ye karşı da bir mücadeleydi.</p>
      <p>Sonunda <b>CHP'nin kendi milletvekillerini ödünç vermesiyle,</b> seçime katılma haklarını kullandı ve büyük başarı gösterdi. Böylece <b>AKP-MHP çökertme operasyonu tutmamış oldu.</b></p>
      <p>Hatırlayın, Akşener, yaptığı son mitinglerin birinde <b>elinde hapishane valiziyle </b>konuşmasını tamamlamıştı.</p>
      <p>Bütün bunlar ortadayken ve bu olumsuz tablonun üzerinden henüz daha birkaç yıl ancak geçmişken, neden AKP ile ortak olacak İYİ Parti?</p>
      <p><b>Haydi kendisi ortak olmak istedi.</b> Lütfi Türkkan'ın önerdiği anlaşmayı da yaptı diyelim. <b>"Fikri hür, vicdanı hür" sürü olmayı sevmeyen, özgür yürekli, başı eğilmez seçmen kadrosunu buna nasıl ikna edecek?</b></p>
      <p>Milliyetçiler, AKP'nin bunca günahına neden ortak olacak?</p>
      <p>Onun <b>yarattığı işsizliği, adam kayırmacılığını, yeme içme ve yağma düzenini Lütfi Türkkan nasıl savunacak?</b></p>
      <p>Türk milliyetçileri, AKP'nin yarattığı <b>muhafazakâr burjuvazi</b> ile, <b>onun kapitalist yağma düzeninin bekçisi olabilir mi? </b>Eğer <b>sağlam, davasına sadık bir Türk Milliyetçisi ise </b>vurguncu<b> düzenin ortağı olmayacağımızı bilir. </b>Milletin refah ve mutluluğunu esas alan, Türk Milletinin milli gelirden kazandığı payın olabildiğince <b>her bir Türk yurttaşına</b> eşit dağıtıldığı, <b>"Adalet düzeninin"</b> ülküsünü gönlümüzde yaşatıyoruz.</p>
      <figure>
        <iframe src="https://www.youtube.com/embed/S0xMBA59tgQ" width="560" height="315" data-service="Youtube" scrolling="no"/>
      </figure>
    </article>
  </body>
</html>