<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191122_bolgar_magyar_valogatott_eb_potselejtezo"/>
    <meta property="og:site_name" content="HVG.hu"/>
    <meta property="article:published_time" content="2019-11-22T21:38:00+00:00"/>
    <meta property="og:title" content="„Nem szabad eufóriába esnünk” – csitította a bolgár drukkereket a szövetségi kapitányuk"/>
    <meta property="og:description" content="Georgi Dermendzsiev szerint nem szabad feleslegesen örömködni, nem éghetnek meg Magyarország ellen."/>
  </head>
  <body>
    <article>
      <h1>„Nem szabad eufóriába esnünk” – csitította a bolgár drukkereket a szövetségi kapitányuk</h1>
      <address><time datetime="2019-11-22T21:38:00+00:00">22 Nov 2019, 21:38</time> by <a rel="author">MTI</a></address>
      <p>
        <b>Georgi Dermendzsiev szerint nem szabad feleslegesen örömködni, nem éghetnek meg Magyarország ellen.</b>
      </p>
      <p>A magyar labdarúgó-válogatottnak <a href="https://hvg.hu/sport/20191122_Bolgarmagyar_meccs_lesz_az_Ebert_majd_Izland_vagy_Romania_johet">először Bulgáriában kell győznie</a> a jövő évi Európa-bajnokság pótselejtezőinek sorsolása alapján, majd siker esetén az izlandi-román párharc nyertesével csaphatna össze az Eb-részvételért. Ha március 26-án Bulgáriában győz Marco Rossi együttese, akkor öt nappal később Budapesten fogadhatja következő ellenfelét a kijutásért.</p>
      <p>"Bulgária ugyan mögöttünk áll a világranglistán, de erős csapatról van szó, amely saját közönsége támogatását élvezve játszhat ellenünk. El kell végeznünk ezt az extra munkát, hogy ott lehessünk a részben budapesti rendezésű Eb-n" – idézte Marco Rossi szövetségi kapitányt a Magyar Labdarúgó-szövetség Twitter-oldala.</p>
      <p>Az olasz szakember szerint nem is kérdés, hogy kaphattak volna sokkal nehezebb sorsolást is az elődöntőt illetően, ugyanakkor kijelentette, nincsenek abban a helyzetben, hogy azt mondhassák, könnyű dolguk lesz. "A jó dolog az, ha ezt a mérkőzést megnyerjük, akkor ugyan egy még erősebb csapat ellen, de hazai pályán játszhatunk majd a rájátszás döntőjében. Ez mindenféleképpen még több motivációt kell, hogy adjon" – jelentette ki Rossi, aki úgy vélte, a legfontosabb, hogy a legjobb játékosai felépüljenek és jó formában legyenek márciusra. "A bolgár válogatott új szövetségi kapitányát már kinevezték, az ő edzői felfogásáról ki kell derítenünk, amit csak lehet, de Izlandról és Romániáról is mindent meg kell tudnunk annak érdekében, hogy készen álljunk az ellenük játszandó mérkőzésekre."</p>
      <p>"Ez egy rendkívül fontos mérkőzés, melyhez felelősségteljesen fogunk hozzáállni. Nem foglalkoztunk előzetesen azzal, mi lenne számunkra a legjobb" – idézte Georgi Dermendzsievet, a bolgár válogatott szövetségi kapitányát a topsport.bg című oldal.</p>
      <p>Nem szabad eufóriába esnünk és a múlttal foglalkoznunk. Kielemezzük az ellenfelet annak érdekében, hogy a játékosok minél jobban fel tudjanak készülni. Tény, hogy van esélyünk, amit szeretnénk kihasználni. A magyar labdarúgás folyamatosan fejlődik, jól játszik a válogatottja, de ennél jóval részletesebben meg kell ismernünk.</p>
      <blockquote>Nem szabad, hogy feleslegesen örömködjünk, nem éghetünk meg Magyarország ellen."</blockquote>
      <p>A Nemzetek Ligája eredményei alapján a B és D divízióban kialakult a pótselejtezők négyes mezőnye, így ott csak azt kellett kisorsolnia a görögök Európa-bajnok csatárának, Angelosz Hariszteasznak, melyik elődöntő győztese legyen a finálé házigazdája. Az A divízióból viszont csupán Izland nem jutott ki a kontinensviadalra, így ott a C-ből kellett feltölteni a mezőnyt: a 2004-es Eb-döntő hőse pedig elsőként Izraelt húzta ki, ami azt jelentette, hogy az a csapat maradt a C divízióban és játszik Skócia vendégeként az elődöntőben, míg Magyarország mellett Bulgária és Románia átkerült az A-ba. A Nemzetek Ligája sorrendje alapján utóbbi játszik Izlandon, a magyarok pedig Bulgáriában.</p>
      <p>A magyar válogatott négy éve pótselejtezőn harcolta ki a részvételt. Amennyiben ez most is sikerül, két csoportmérkőzését a múlt pénteken átadott Puskás Arénában játszhatja, a harmadikon pedig Németország vendége lesz Münchenben.</p>
      <p><b>A pótselejtezők elődöntőinek párosítása<br/></b>A divízió:<br/>Izland-Románia<br/>Bulgária-Magyarország</p>
      <p>B divízió:<br/>Bosznia-Hercegovina - Észak-Írország<br/>Szlovákia-Írország</p>
      <p>C divízió:<br/>Skócia-Izrael<br/>Norvégia-Szerbia</p>
      <p>D divízió:<br/>Georgia-Fehéroroszország<br/>Észak-Macedónia - Koszovó</p>
      <p>Az elődöntőket március 26-án rendezik, a finálékat pedig 31-én.</p>
      <related>
        <a href="https://hvg.hu/sport/20191120_hrutka_janos_magyar_valogatott_wales_eb_selejtezo"/>
        <a href="https://hvg.hu/sport/20191121_marco_rossi_szovetsegi_kapitany_magyar_valogatott_uzenet_wales_utan"/>
      </related>
    </article>
  </body>
</html>