<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/hronika/aktuelno.291.html:831845-Meci-su-prozujali-pored-glave-srecom-zavrsili-su-u-plafonu-Neustrasivi-profesor-iz-Velike-Plane--srecan-sto-su-svi-ucenici-zdravi-i-citavi-FOTO"/>
    <meta property="og:site_name" content="Вечерње новости"/>
    <meta property="article:published_time" content="2019-11-22T21:07:00+00:00"/>
    <meta property="og:title" content="Meci su prozujali pored glave, srećom završili su u plafonu: Neustrašivi profesor iz Velike Plane srećan što su svi učenici zdravi i čitavi (FOTO)"/>
    <meta property="og:description" content="Profesor Slavoljub Stojadinović savladao Gorana Todorovića koji je naoružan upao u školu u Velikoj Plani: I deca su pokazala hrabrost i prisebnost. Tokom rvanja sa napadačem, profesor je zadobio posekotine po ruci"/>
  </head>
  <body>
    <article>
      <h1>Meci su prozujali pored glave, srećom završili su u plafonu: Neustrašivi profesor iz Velike Plane srećan što su svi učenici zdravi i čitavi (FOTO)</h1>
      <address><time datetime="2019-11-22T21:07:00+00:00">22 Nov 2019, 21:07</time> by <a rel="author">Jelena ILIĆ</a></address>
      <p>
        <b>Profesor Slavoljub Stojadinović savladao Gorana Todorovića koji je naoružan upao u školu u Velikoj Plani: I deca su pokazala hrabrost i prisebnost. Tokom rvanja sa napadačem, profesor je zadobio posekotine po ruci</b>
      </p>
      <p>U SAMO nekoliko trenutaka, čas filozofije, u odeljenju trećeg razreda Srednje ekonomsko-ugostiteljske škole "Vuk Karadžić" u Velikoj Plani pretvorio se u horor: Goran Todorović (46), meštanin sela Donje Livadice, ušetao je u petak u učionicu, iz torbe izvadio automatsku pušku i pred preplašenim učenicima ispalio dva hica u plafon! Tragediju je sprečio profesor fizičkog vaspitanja Slavoljub Stojadinović, koji je bio hrabar i dovoljno priseban da savlada Todorovića, naoružanog do zuba, otme mu oružje i tako spreči da neko od prestravljenih đaka strada.</p>
      <p>Iz te borbe, neustrašivi profesor je izašao sa povređenom rukom, a da je uspešno savladao osumnjičenog potvrdila je i policija. Za vreme šestog časa, naoružani Todorović ušao je prvo u školu, a potom u razred, gde su se deca, navodno, smejala neočekivanom gostu, koji je nešto mrmljao i šetao po učionici. A onda je najprisebnija učenica pozvala razrednog starešinu, Slavoljuba Stojadinovića, koji je u tom trenutku bio u fiskulturnoj sali.</p>
      <related>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D1%85%D1%80%D0%BE%D0%BD%D0%B8%D0%BA%D0%B0.405.html:831750-%D0%9C%D0%BE%D0%B3%D0%B0%D0%BE-%D0%B4%D0%B0-%D0%B4%D0%B8%D0%B3%D0%BD%D0%B5-%D1%88%D0%BA%D0%BE%D0%BB%D1%83-%D1%83-%D0%B2%D0%B0%D0%B7%D0%B4%D1%83%D1%85-%D0%95%D0%B2%D0%BE-%D1%88%D1%82%D0%B0-%D1%98%D0%B5-%D1%81%D0%B2%D0%B5-%D0%BF%D0%BE%D0%BB%D0%B8%D1%86%D0%B8%D1%98%D0%B0-%D0%BF%D1%80%D0%BE%D0%BD%D0%B0%D1%88%D0%BB%D0%B0-%D0%BA%D0%BE%D0%B4-%D0%93%D0%BE%D1%80%D0%B0%D0%BD%D0%B0-%D0%A2-%D0%BD%D0%B0%D0%BF%D0%B0%D0%B4%D0%B0%D1%87%D0%B0-%D0%B8%D0%B7-%D1%88%D0%BA%D0%BE%D0%BB%D0%B5-%D1%83-%D0%92%D0%B5%D0%BB%D0%B8%D0%BA%D0%BE%D1%98-%D0%9F%D0%BB%D0%B0%D0%BD%D0%B8-%D0%A4%D0%9E%D0%A2%D0%9E-%D0%92%D0%98%D0%94%D0%95%D0%9E"/>
      </related>
      <p>- Nisam slutio šta ću zateći, ali sam brzo dotrčao iz sale. Pokucao sam na vrata i čuo decu kako vrište iz učionice - prepričava, za "Novosti", dramu profesor Stojadinović, koji je sprečio veći užas. - Kada sam ušao, ugledao sam kolegu za katedrom i naoružanog muškarca, koji je držao automatsku pušku i torbu punu eksploziva i štapina. Pitao sam ga ko je, šta on tu traži... Iskoristio sam trenutak kad je okrenuo pogled ka tabli i tada sam skočio na pušku. Vikao sam deci da izađu napolje, a počeo sam da se rvem s njim. U jednom trenutku iz puške su ispaljena dva hica koja su mi prozujala pored glave i na sreću su završila u plafonu. Uspeo sam da mu otmem oružje i držao sam ga sve dok nije došla policija.</p>
      <p>Naš sagovornik kaže da je procenio najbolji trenutak da krene na napadača, a da deca ne budu ugrožena. Pohvalio je svoje učenike, da su i oni pokazali hrabrost i prisebnost, jer su pozvali njega, roditelje, policiju... Tokom rvanja sa napadačem, hrabri profesor je zadobio posekotine po ruci i malo mu je oštećen sluh od ispaljenih metaka, ali je, kaže, najvažnije da niko od dece nije povređen.</p>
      <p>Todorović nema nikakve veze sa ovom školom, niti njegova deca nju pohađaju.</p>
      <p>
        <i>Foto Društvene mreže</i>
      </p>
      <figure>
        <img src="http://www.novosti.rs/upload/images/2019b//11/22n/000Goran-Todorovic-(2).jpg"/>
      </figure>
      <p>A učenici sa kojima smo razgovarali kažu da u početku i nisu shvatili u kakvoj su opasnosti. Todorović je, očigledno psihički labilan, ušetao u učionicu gde je trebalo da se održi poslednji čas u prepodnevnoj smeni.</p>
      <p>- Govorio je kako ga progone, nešto o bezbednosnim službama, da neko želi da ubije njegovu ženu i decu... Tražio je da ga "spojimo" sa državnom bezbednošću, predsednikom, ministrom policije... u svakom slučaju, nešto nepovezano - svedoči, za "Novosti", jedan od učenika. - Sve je izgledalo više kao neka vežba, proba neke situacije u kojoj treba da se vidi kako će đaci reagovati, tako se barem nama činilo. Nikome nije palo na pamet da je neko naoružan upao u školu.</p>
      <p>Nekoliko učenika je povadilo mobilne telefone i počelo da snima neočekivanu scenu, ne sumnjajući u šta će se sve pretvoriti.</p>
      <p>- 'Ajde sad da vidimo da li ćete da se smejete - navodno je kazao Todorović i iz torbe koju je imao sa sobom izvadio "kalašnjikov"!</p>
      <figure>
        <img src="http://www.novosti.rs/upload/images/2019b//11/22n/10-velika%20(3).jpg"/>
      </figure>
      <p>Onda je i đacima bilo jasno da su uvučeni u realnu dramu!</p>
      <p>- U ovom ružnom događaju, na svu sreću, niko nije povređen, ni od nastavnika ni od profesora - kaže za "Novosti" Aleksandra Ilić, direktorka škole. - Deca su odmah bila na bezbednom, sigurno istraumirana. Imamo tim za krizne intervencije i razgovaraćemo o tome s njima i danas i narednih dana, pomoći ćemo im koliko god možemo. Škola nema plaćeno obezbeđenje, niti kamere.</p>
      <p>Dogodilo se, na nesreću, i da školski policajac ne bude prisutan, dodaje direktorka, objašnjavajući kako je moglo da se desi da neko sa ulice ušeta sa torbom punom oružja. Kako nezvanično saznajemo, osim upotrebljenog "kalašnjikova", Todorović je u torbi imao još jedan pištolj, rudarski eksploziv, TNT, ručnu bombu i municiju!</p>
      <p>
        <b>NIJE OSUĐIVAN</b>
      </p>
      <p>MEŠTANI Donje Livadice govore, za "Novosti", da je Goran Todorović pre nekoliko godina doživeo tešku saobraćajnu nesreću u Italiji, posle čega se drastično promeno. Prema pričama meštana, imao je psihičke probleme, ali nije lečen. Navodno je svojevremeno i protestovao ispred Predsedništva u Beogradu. Prema saznanjima "Novosti", Todorović je oženjen i otac dvoje dece. Nije do sada osuđivan.</p>
      <related>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D1%85%D1%80%D0%BE%D0%BD%D0%B8%D0%BA%D0%B0.405.html:831719-%D0%A2%D1%80%D0%B5%D1%81%D0%B5%D0%BC-%D1%81%D0%B5-%D0%BF%D1%83%D1%86%D1%9A%D0%B0%D0%B2%D0%B0-%D1%83-%D0%BC%D0%BE%D1%98%D0%BE%D1%98-%D1%88%D0%BA%D0%BE%D0%BB%D0%B8-%D0%9F%D1%80%D0%B2%D0%B5-%D1%81%D0%BB%D0%B8%D0%BA%D0%B5-%D0%B8%D0%B7-%D1%88%D0%BA%D0%BE%D0%BB%D0%B5-%D1%83-%D0%92%D0%B5%D0%BB%D0%B8%D0%BA%D0%BE%D1%98-%D0%9F%D0%BB%D0%B0%D0%BD%D0%B8-%D1%82%D1%80%D0%B0%D0%B3%D0%B5%D0%B4%D0%B8%D1%98%D0%B0-%D0%B8%D0%B7%D0%B1%D0%B5%D0%B3%D0%BD%D1%83%D1%82%D0%B0-%D0%B7%D0%B0%D1%85%D0%B2%D0%B0%D1%99%D1%83%D1%98%D1%83%D1%9B%D0%B8-%D0%BF%D1%80%D0%BE%D1%84%D0%B5%D1%81%D0%BE%D1%80%D1%83-%D0%BA%D0%BE%D1%98%D0%B8-%D1%98%D0%B5-%D1%81%D0%B0%D0%B2%D0%BB%D0%B0%D0%B4%D0%B0%D0%BE-%D0%BD%D0%B0%D0%BF%D0%B0%D0%B4%D0%B0%D1%87%D0%B0-%D0%A4%D0%9E%D0%A2%D0%9E-%D0%92%D0%98%D0%94%D0%95%D0%9E"/>
      </related>
      <p>
        <b>KOD LEKARA, PA U TUŽILAŠTVO</b>
      </p>
      <p>ODMAH nakon hapšenja, Todorović je prebačen u bolnicu u Smederevskoj Palanci. Posle medicinske opservacije on će biti priveden na saslušanje u Više tužilaštvo u Smederevu.</p>
      <p>- Osumnjičenom se na teret stavlja više krivičnih dela, od nedozvoljenog posedovanja i nošenja oružja, do izazivanja opšte opasnosti, a biće saslušan nakon što policija završi istragu. Tada će mu, najverovatnije, biti određen pritvor, između ostalog i zbog toga što je čitav slučaj izazvao uznemirenje javnosti - predočava, za "Novosti", Dragan Lopušina, javni tužilac Višeg javnog tužilaštva.</p>
      <figure>
        <img src="http://www.novosti.rs/upload/images/2019b//11/22n/10-velika.jpg"/>
      </figure>
      <p>
        <b>PROVERILI AUTO ZBOG EKSPLOZIVA</b>
      </p>
      <p>KONTRADIVERZIONA jedinica MUP u petak je posle nemilog događaja pretresla Todorovićev auto, koji je ostao parkiran u školskom dvorištu, kako bi proverili da li u njemu ima još oružja ili je sav eksploziv i municiju poneo sa sobom. Ova jedinica sada treba da utvrdi da li je reč o ubojnim sredstvima, pogotovo kada je eksploziv u pitanju, ili sredstavama školske namene, kao i kako je i gde je to Todorović nabavio.</p>
      <figure>
        <img src="http://www.novosti.rs/upload/images/2019b//11/22n/10-velika%20(4).jpg"/>
      </figure>
      <related>
        <h4>Srodne vesti</h4>
        <a href="http://www.novosti.rs/vesti/naslovna/hronika/aktuelno.291.html:831750-Mogao-da-digne-skolu-u-vazduh-Evo-sta-je-sve-policija-pronasla-kod-Gorana-T-napadaca-iz-skole-u-Velikoj-Plani-FOTO--VIDEO"/>
        <a href="http://www.novosti.rs/vesti/naslovna/hronika/aktuelno.291.html:831724-Poceo-sam-da-pricam-sa-njim-u-jednom-trenutku-je-okrenuo-glavu-i-ja-sam-skocio-na-pusku-Ovo-je-profesor-iz-Velike-Plane-koji-je-savladao-pomahnitalog-napadaca-u-skoli"/>
        <a href="http://www.novosti.rs/vesti/naslovna/hronika/aktuelno.291.html:831719-Tresem-se-pucnjava-u-mojoj-skoli-Prve-slike-iz-skole-u-Velikoj-Plani-tragedija-izbegnuta-zahvaljujuci-profesoru-koji-je-savladao-napadaca-FOTO--VIDEO"/>
        <a href="http://www.novosti.rs/vesti/naslovna/hronika/aktuelno.291.html:831716-Uzas-u-srednjoj-skoli-u-Velikoj-Plani-Muskarac-upao-i-pucao-iz-automatske-puske"/>
        <a href="http://www.novosti.rs/vesti/naslovna/hronika/aktuelno.291.html:808630-TRAGEDIJA-KOD-VELIKE-PLANE-Posle-brata-Veljka-11-i-Natalija-8-podlegla-povredama"/>
      </related>
    </article>
  </body>
</html>