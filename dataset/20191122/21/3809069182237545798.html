<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/euroleague/article/1417514/mpagern-monahoy-panathinaikos-75-87-mpasketara-vid"/>
    <meta property="og:site_name" content="gazzetta.gr"/>
    <meta property="article:published_time" content="2019-11-22T21:09:00+00:00"/>
    <meta property="og:title" content="Μπάγερν Μονάχου - Παναθηναϊκός 75-87: Μπασκετάρα! (vid)"/>
    <meta property="og:description" content="Ο Παναθηναϊκός ΟΠΑΠ πραγματοποίησε επιβλητική εμφάνιση στο Μόναχο και χάρη στο φοβερό σερί 20-0 της 3ης περιόδου επικράτησε της Μπάγερν με 87-75 και έκανε το 2/2 στην «διαβολοβδομάδα» της EuroLeague! "/>
  </head>
  <body>
    <article>
      <h1>Μπάγερν Μονάχου - Παναθηναϊκός 75-87: Μπασκετάρα! (vid)</h1>
      <h2>Ο Παναθηναϊκός ΟΠΑΠ πραγματοποίησε επιβλητική εμφάνιση στο Μόναχο και χάρη στο φοβερό σερί 20-0 της 3ης περιόδου επικράτησε της Μπάγερν με 87-75 και έκανε το 2/2 στην «διαβολοβδομάδα» της EuroLeague! </h2>
      <address><time datetime="2019-11-22T21:09:00+00:00">22 Nov 2019, 21:09</time> by <a rel="author" href="http://www.gazzetta.gr/dimosiografos/giorgos-kouvaris" target="_blank">Γιώργος Κούβαρης</a></address>
      <p>Στο Κάουνας άρχισε να φαίνεται η διάθεση των παικτών του Παναθηναϊκού για άμυνα! Στο Μόναχο επισφραγίστηκε! </p>
      <p>Χάρη σε άμυνα που -στην κυριολεξία- τσάκιζε κόκαλα στο 3ο δεκάλεπτο, οι «πράσινοι» έκλεισαν με τον καλύτερο δυνατό τρόπο την «διαβολοβδομάδα» στην EuroLeague φτάνοντας στο 6-4 ύστερα και από την 10η αγωνιστική της EuroLeague! </p>
      <p>Και ας χρειάστηκε να καθίσει σε όλο το δεύτερο ημίχρονο στον πάγκο ο Τζίμερ Φριντέτ! Ο Γιώργος Βόβορας με κινήσεις-κλειδιά χρησιμοποιώντας στην ίδια πεντάδα του Μήτογλου και Μπέντιλ οι οποίοι περιόρισαν την δράση του «πολύ» Γκρεγκ Μονρό που έκανε την ζημιά στο πρώτο ημίχρονο. Παράλληλα «έδεσε« την άμυνα με ψηλό σχήμα στα γκαρντ έχοντας τον Παπαπέτρου στο «δύο», τον Τόμας στο «τρία» και «κουμανταδόρο» τον Νικ Καλάθη, ο οποίος με τη σειρά του ανέβασε την απόδοσή του στο δεύτερο μισό του ματς.</p>
      <p>Αποτέλεσμα; Σερί 20-0 (!!!) στην 3η περίοδο και το 39-38 υπέρ της Μπάγερν να γίνει 39-58 υπέρ του Παναθηναϊκού ΟΠΑΠ και να πάρει ολοκληρωτικά το momentum και τον έλεγχο του ματς! Η συνέχεια αποτέλεσε τυπική διαδικασία, αφού οι «πράσινοι» κατάφεραν να ελέγξουν το ματς και να φτάσουν σε ένα σπουδαίο «διπλό» με το οποίο έσβησαν μία και καλή την ήττα από την Άλμπα Βερολίνου στο ΟΑΚΑ. </p>
      <p>Στην επίθεση, ο Παναθηναϊκός έδειξε πλουραλισμό, έξι παίκτες είχαν διψήφιο αριθμό πόντων ενώ υπήρχαν στιγμές που η ομαδικότητα «βγήκε» και στις δύο πλευρές του παρκέ, με την ελληνική ομάδα να πετυχαίνει και εύκολα καλάθια στο ανοικτό γήπεδο. Αν μη τι άλλο οι «πράσινοι» ήταν κάτι παραπάνω από «διαβασμένοι» ενώ δεν αγχώθηκαν τη στιγμή που η Μπάγερν έλεγχε το ματς στο ξεκίνημα του αγώνα.   </p>
      <p>Ειδική αναφορά και στους 700 και πλέον φίλους του Παναθηναϊκού που βρέθηκαν στο Μόναχο και μετέτρεψαν το «Audi Dome» σε... «ΟΑΚΑ Dome» προσφέροντας την απαραίτητη ώθηση στην ομάδα τους. </p>
      <p>
        <u>
          <b>Το ματς</b>
        </u>
      </p>
      <p>Αυτό που φοβόταν ο Παναθηναϊκός έγινε και... πράξη στο ξεκίνημα του ματς. Όλο το παιχνίδι της Μπάγερν στηρίχθηκε στον Γκρεγκ Μονρό, ο οποίος έκανε πραγματικό «πάρτι» στην «πράσινη» ρακέτα και δη απέναντι στον Γιώργο Παπαγιάννη, ο οποίος δεν μπορούσε να τον αντιμετωπίσει και να περιορίσει την δράση του. Αποτέλεσμα; Η γερμανική ομάδα να βρίσκει εύκολα καλάθια από το «ζωγραφιστό» και να προηγηθεί με 19-10 στο 7'. Τη στιγμή που ο Αμερικανός, πρώην NBAer, κάθισε στον πάγκο για τις απαραίτητες «ανάσες» οι «πράσινοι» σταμάτησαν να έχουν τον... μπελά στη ρακέτα τους ωστόσο δεν μπόρεσαν να πλησιάσουν περισσότερο από τους πέντε πόντους (19-14) μέχρι τη λήξη της πρώτης περιόδου. Ένα διάστημα όπου η Μπάγερν είχε 7/10 δίποντα και επτά περισσότερα ριμπάουντ (12-5) από τον Παναθηναϊκό.</p>
      <p>Από τη στιγμή που ούτε και ο Βουγιούκας μπόρεσε να περιορίσει τη δράση του Μονρό επιστρατεύτηκε ο Ντίνος Μήτογλου, ο οποίος έμελλε να αποτελέσει τον παίκτη-κλειδί για τον Αμερικανό σέντερ. Χάρη στην καλή άμυνα του 22χρονου φόργουορντ και την ισορροπία που επήλθε στα ριμπάουντ, ο Παναθηναϊκός μπόρεσε να επιστρέψει στο ματς πραγματοποιώντας 20-11 επιμέρους στην δεύτερη περίοδο. Ο Φριντέτ, μπορεί να ήταν λίγο βιαστικός στη σκέψη ωστόσο βοήθησε επιθετικά (10π., στο α' μέρος με 2/3 δίποντα, 1/3 τρίποντα, 3/3 βολές) και ήταν το... αντίβαρο στους 13 πόντους, τα 4 ριμπάουντ και 3 κλεψίματα του Μονρό.</p>
      <p>Οι «πράσινοι» βελτίωσαν και τα ποσοστά τους έχοντας 10/19 δίποντα με τη λήξη του α' ημιχρόνου (επίσης 3/10 τρίποντα), ήταν αλάνθαστοι από τη γραμμή (7/7 βολές) ενώ είχαν μόλις τέσσερα ριμπάουντ λιγότερα από την Μπάγερν (18-14 η Μπάγερν). Στα «μείον» των δύο πρώτων δεκαλέπτων η μικρή βοήθεια του Καλάθη (2π., 1/5δίπ., 0/1τρ., 2ασ., 2ρ., 2λ.), γεγονός που απέτρεψε από τον Παναθηναϊκό να ελέγξει καλύτερα το ματς και να έχει μεγαλύτερο προβάδισμα από έναν πόντο (35-36).</p>
      <p>Το τρίτο δεκάλεπτο έμελλε να ήταν και το... καταλυτικό για τον Παναθηναϊκό! Με άμυνα που... τσάκιζε κόκαλα, κατάφερε να κρατήσει την Μπάγερν στο «μηδέν» για 6:30 λεπτά (!) και να μετατρέψει το 39-38 της Μπάγερν σε 39-58 με σερί 20-0!!! Οι Μήτογλου και Μπέντιλ αποδείχθηκαν τα αμυντικά κλειδιά για την μεγάλη αντεπίθεση των «πρασίνων», ο Καλάθης ανέβασε την απόδοσή του, ενώ σημαντικές βοήθειες πρόσφεραν και οι Παπαπέτρου, Τόμας που κάλυψαν τις θέσεις των γκαρντ. Παράλληλα ανέβασε την απόδοσή του ο Καλάθης και η... σεμνή τελετή έλαβε τέλος από την 3η περίοδο.</p>
      <p>Μπορεί η Μπάγερν να μείωσε με σερί 7-0, μπορεί να έφερε το ματς στους 9 πόντους λίγο αργότερα ωστόσο ουδέποτε αποτέλεσε πρόβλημα για τους «πράσινους» οι οποίοι ήταν καλά διαβασμένοι και κατάφεραν να φτάσουν στην σπουδαία νίκη από βαθμολογικής και ψυχολογικής πλευράς.</p>
      <p><b>ΝΙΚΗΣΕ ΓΙΑΤΙ:</b> Ο Παναθηναϊκός έκανε το καλύτερο αμυντικό του παιχνίδι φέτος στην EuroLeague! Παράλληλα είχε εξαιρετικά νούμερα στα ποσοστά με 51% στα δίποντα (19/37), 46% στα τρίποντα (12/26) και 100% στις βολές (13/13). Επίσης δεν έχασε τη μάχη των ριμπάουντ η οποία κρίθηκε οριακά (31-30 η Μπάγερν) ενώ σε εκτός έδρας ματς οι «πράσινοι» είχαν 6 παίκτες με διψήφιο αριθμό πόντων και 21 ασίστ!</p>
      <p><b>ΕΚΑΝΕ</b> <b>ΤΗΝ</b> <b>ΔΙΑΦΟΡΑ:</b> Οι Μήτογλου και Παπαπέτρου ήταν οι καλύτεροι παίκτες του Παναθηναϊκού ΟΠΑΠ, τόσο στην επίθεση έχοντας από 11 πόντους ο καθένας και 11 ριμπάουντ στο σύνολο, όσο και στην άμυνα αφού αποδείχθηκαν παίκτες-κλειδιά.</p>
      <p><b>ΑΦΑΝΕΙΣ – ΗΡΩΕΣ: </b>Ο Τόμας ήταν σταθερός στην επίθεση και η «σίγουρη λύση» με 14 πόντους και 4/7 τρίποντα, ενώ πολύτιμες βοήθειες πρόσφερε ο Ράις από τον πάγκο ως αντί-Φριντέτ αλλά και ο Μπέντιλ με την άμυνά του.</p>
      <p><b>ΠΕΡΑΣΕ ΚΑΙ ΔΕΝ ΑΚΟΥΜΠΗΣΕ: </b>Κινγκ, Λο και Κόπονεν δεν βοήθησαν καθόλου την Μπάγερν.</p>
      <p><b>ΣΗΜΕΙΟ – ΚΛΕΙΔΙ: </b>Φυσικά το 3ο δεκάλεπτο και το 20-0 σερί του Παναθηναϊκού με το οποίο προηγήθηκε με 19 πόντους διαφορά.</p>
      <p><b>Η ΦΑΣΗ ΤΟΥ ΑΓΩΝΑ: </b>Η φοβερή τάπα του Παπαπέτρου στον Λεσόρ στην 3η περίοδο του ματς!</p>
      <p><b>ΤΙ ΠΕΤΑΝΕ: </b>Ο Παναθηναϊκός μόνο το πρώτο πεντάλεπτο με το «πάρτι» του Μονρό. Η Μπάγερν όλο το 3ο δεκάλεπτο και το 33% στα τρίποντα</p>
      <p><b>Τα δεκάλεπτα: </b>24-16, 35-36, 53-65, 75-87</p>
      <figure>
        <img src="http://www.gazzetta.gr/sites/default/files/mpagern.jpg"/>
      </figure>
      <figure>
        <img src="http://www.gazzetta.gr/sites/default/files/panathinaikos_27.jpg"/>
      </figure>
      <figure>
        <iframe src="https://www.youtube.com/embed/T7K_8qiEFeU" width="640" height="360" data-service="Youtube" scrolling="no"/>
      </figure>
    </article>
  </body>
</html>