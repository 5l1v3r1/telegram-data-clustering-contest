<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/sport/milosevic-prvi-put-me-sramota-sto-sam-trener-partizana/"/>
    <meta property="og:site_name" content="Krstarica"/>
    <meta property="article:published_time" content="2019-11-22T21:37:00+00:00"/>
    <meta property="og:title" content="Milošević: Prvi put me sramota što sam trener Partizana"/>
    <meta property="og:description" content="BEOGRAD - Trener fudbalera Partizana Savo Milošević, uprkos pobedi nad Javorom 6:2, izrazio je nezadovoljstvo igrom svoje ekipe i poručio da ga je"/>
  </head>
  <body>
    <article>
      <h1>Milošević: Prvi put me sramota što sam trener Partizana</h1>
      <address><time datetime="2019-11-22T21:37:00+00:00">22 Nov 2019, 21:37</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BEOGRAD – Trener fudbalera Partizana Savo Milošević, uprkos pobedi nad Javorom 6:2, izrazio je nezadovoljstvo igrom svoje ekipe i poručio da ga je sramota.</p>
      <p>Milošević je naglasio da će neki igrači dobiti opomenu i da je prelazni rok veoma blizu, aludirajući da će biti odlazaka.</p>
      <p>„Poprilično sam ljut na igrače, pobedili smo na individualni kvalitet, što je i logično jer imamo 30 puta skuplji tim od Javora. Ostalim segmentima igre nisam zadovoljan. Prvi put me je sramota što sam trener Partizana“, naveo je Milošević posle utakmice u izjavi za Arenasport.</p>
      <p>Za raniji izlazak Strahinje Pavlovića sa terena zbog povrede, Milošević je prokomentarisao da će ispitati.</p>
      <p>„Juče mi je rekao da je u redu, baš sam ga pitao. I o tome ćemo pričati“, rekao je Milošević o štoperu čiji je transfer izvestan u Monako.</p>
      <p>(Tanjug)</p>
    </article>
  </body>
</html>