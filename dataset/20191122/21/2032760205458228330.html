<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90320"/>
    <meta property="og:site_name" content="Denník politika"/>
    <meta property="article:published_time" content="2019-11-22T21:35:16+00:00"/>
    <meta property="og:title" content="V Antverpách zomrel významný slovenský dirigent Ján Valach, študoval pod vedením Suchoňa"/>
    <meta property="og:description" content="22.11.2019 (Webnoviny.sk) – V stredu 20. novembra zomrel vo veku 94 rokov v Antverpách v Belgicku významný slovenský dirigent, organista, hudobný skladateľ a propagátor slovenskej hudby v zahraničí Ján Valach. Ako informuje na svojej stránke Hudobné centrum, rozlúčka s umelcom sa uskutoční v Antverpách 14. decembra 2019. Ján Valach sa narodil v Hnúšti 22. septembra 1925. Študoval na Lekárskej fakulte Univerzity Komenského a súčasne na Štátnom konzervatóriu v Bratislave pod vedením Eugena Suchoňa či Jána Cikkera."/>
  </head>
  <body>
    <article>
      <h1>V Antverpách zomrel významný slovenský dirigent Ján Valach, študoval pod vedením Suchoňa</h1>
      <address><time datetime="2019-11-22T21:35:16+00:00">22 Nov 2019, 21:35</time> by <a rel="author">Webnoviny</a></address>
      <p>22.11.2019 (Webnoviny.sk) – V stredu 20. novembra zomrel vo veku 94 rokov v Antverpách v Belgicku významný slovenský dirigent, organista, hudobný skladateľ a propagátor slovenskej hudby v zahraničí Ján Valach. Ako informuje na svojej stránke Hudobné centrum, rozlúčka s umelcom sa uskutoční v Antverpách 14. decembra 2019. Ján Valach sa narodil v Hnúšti 22. septembra 1925. Študoval na Lekárskej fakulte Univerzity Komenského a súčasne na Štátnom konzervatóriu v Bratislave pod vedením Eugena Suchoňa či Jána Cikkera.</p>
      <p>S Belgickom, osobitne s flámskymi Antverpami, kde žil a pôsobil, sa spája veľká časť jeho životnej a profesionálnej dráhy. Najvýznamnejším Valachovým počinom bolo podľa Hudobného centra iniciovanie uvedenia, naštudovanie a dirigovanie Suchoňovej opery Krútňava v Kráľovskej flámskej opere v Antverpách v apríli 1968.</p>
      <p>„<i>Krútňava zostala v programovej skladbe Kráľovskej opery až do roku 1976. Bolo to vôbec prvé naštudovanie opery v zahraničí, ktoré sa stretlo s obrovským úspechom, ako to dosvedčujú dobové recenzie. Inscenácia mala na tú dobu neuveriteľných 18 repríz. Ján Valach sa zaslúžil o uvedenie ďalších troch slovenských opier v Belgicku</i>,“ napísalo Hudobné centrum.</p>
      <p>V roku 2015 Valachovi pri príležitosti jeho 90. narodenín vtedajší prezident Andrej Kiska udelil Medailu prezidenta SR za jeho celoživotné dielo a mimoriadne zásluhy pri prezentácii slovenskej kultúry a šírení dobrého mena Slovenska v zahraničí.</p>
      <p>Viac k témam: <a href="https://www.webnoviny.sk/tag/dirigent/"><u>dirigent</u></a>, <a href="https://www.webnoviny.sk/tag/umrtie/"><u>úmrtie</u></a><br/>Zdroj: Webnoviny.sk – <a href="https://www.webnoviny.sk/v-antverpach-zomrel-vyznamny-slovensky-dirigent-jan-valach-studoval-pod-vedenim-suchona/"><u>V Antverpách zomrel významný slovenský dirigent Ján Valach, študoval pod vedením Suchoňa</u></a> © SITA Všetky práva vyhradené.</p>
    </article>
  </body>
</html>