<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/sport/20191122_orosz_atletikai_szovetseg_wada_dopping"/>
    <meta property="og:site_name" content="HVG.hu"/>
    <meta property="article:published_time" content="2019-11-22T21:28:00+00:00"/>
    <meta property="og:title" content="Bukták az orosz atléták az olimpiát?"/>
    <meta property="og:description" content="A Nemzetközi Atlétikai Szövetség felfüggesztette az Orosz Atlétikai Szövetség rehabilitációját."/>
  </head>
  <body>
    <article>
      <h1>Bukták az orosz atléták az olimpiát?</h1>
      <address><time datetime="2019-11-22T21:28:00+00:00">22 Nov 2019, 21:28</time> by <a rel="author">MTI</a></address>
      <p>
        <b>A Nemzetközi Atlétikai Szövetség felfüggesztette az Orosz Atlétikai Szövetség rehabilitációját.</b>
      </p>
      <p>A nemzetközi szervezet, a World Athletics azzal indokolta a döntését, hogy csütörtökön a sportág tisztaságát felügyelő nemzetközi testület (AIU) a doppingszabályzat súlyos megsértéséért az orosz szövetség (RUSAF) elnökét, Dmitrij Sljahtyint és több tisztségviselőjét is felfüggesztette. A határozat azért született meg, mert a magasugró Danyil Liszenko holléti nyilvántartásában szabálytalanságokat találtak, amelyek hátterének felderítésére vizsgálat indult.</p>
      <p>Az AIU azért marasztalta el Sljahtyint, mert a gyanú szerint akadályozta a vizsgálatot. Ebben közreműködött öt további elöljáró, köztük Alekszandr Parkin, a szövetség ügyvezető igazgatója, illetve a sportolóval együtt annak edzője, Jevgenyij Zagorulko is.</p>
      <p>A feltételezés szerint kitalált történetekkel és hamis orvosi papírokkal próbálták meg igazolni, miért nem vezette megfelelően a holléti nyilvántartását a 2017-ben világbajnoki ezüstérmes, 2018-ban fedett pályán világbajnok Liszenko.</p>
      <p>Az orosz sportolók 2015 vége óta nem vehetnek részt országuk képviseletében nemzetközi versenyeken, mivel doppingbotrány miatt a nemzetközi szövetség felfüggesztette az orosz sportági szövetség tagságát. A versenyzőknek ugyanakkor biztosította a lehetőséget, hogy semleges színekben ott lehessenek a nemzetközi viadalokon, amennyiben egy szakbizottság arra engedélyt ad.</p>
      <p>Liszenko is e sportolók közé tartozott, de miután egy éven belül három alkalommal nem adta meg tartózkodási helyét – ami doppingvétségnek minősül – tavaly felfüggesztették a versenyzési engedélyét.</p>
      <p>A RUSAF vezetősége mostanáig abban bízott, hogy hamarosan visszakapja tagságát a WA-tól.</p>
      <p>A Nemzetközi Doppingellenes Ügynökség december 9-én értékeli az Orosz Doppingellenes Ügynökséggel kapcsolatos vizsgálatok eredményeit, és hoz majd azt követően döntéseket, amelyek kihatással lehetnek az orosz versenyzők részvételére a jövő évi, tokiói olimpián.</p>
      <related>
        <a href="https://hvg.hu/sport/20190705_takacs_tamara_kajak_dopping_feljelentes"/>
        <a href="https://hvg.hu/sport/20191001_mo_farah_alberto_salazar_edzo_futas_atletika_usada_dopping_eltiltas"/>
      </related>
    </article>
  </body>
</html>