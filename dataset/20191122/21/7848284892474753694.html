<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/in-primo-piano/fcin-gli-agenti-propongono-paulinho-a-inter-e-tottenham-doppio-rifiuto-costi-dell-operazione-troppo-alti-323791"/>
    <meta property="og:site_name" content="FcInterNews.it"/>
    <meta property="article:published_time" content="2019-11-22T21:00:03+00:00"/>
    <meta property="og:title" content="FcIN - Gli agenti propongono Paulinho a Inter e Tottenham: doppio rifiuto, costi dell'operazione troppo alti"/>
    <meta property="og:description" content="José Paulo Bezerra Maciel Júnior e l'Inter non sono destinati a convolare a nozze. Alcuni like galeotti su Instagram da parte del brasiliano avevano riacceso, almeno..."/>
  </head>
  <body>
    <article>
      <h1>FcIN - Gli agenti propongono Paulinho a Inter e Tottenham: doppio rifiuto, costi dell'operazione troppo alti</h1>
      <address><time datetime="2019-11-22T21:00:03+00:00">22 Nov 2019, 21:00</time> by <a rel="author">Redazione FcInterNews.it</a></address>
      <p><b>José Paulo Bezerra Maciel Júnior</b> e l'Inter non sono destinati a convolare a nozze. Alcuni like galeotti su Instagram da parte del brasiliano avevano riacceso, almeno mediaticamente, una pista battuta da <b>Piero Ausilio</b> nel lontano 2011. Nessun ritorno di fiamma, anche se il centrocampista meglio conosciuto con lo pseudonimo di <b>Paulinho</b> tornerebbe volentieri nel Vecchio Continente. I suoi rappresentanti hanno provato a chiedere informazioni nelle scorse settimane a Inter e Tottenham (entrambe alla ricerca di un innesto in mezzo al campo), ma i parametri dell'operazione appaiono troppo elevati. Sondaggi difficilmente destinati ad avere sviluppi concreti.</p>
      <p>Il Guangzhou Evergrande ha pagato il classe 1988, che ha un contratto col club cinese fino al 2023, ben 42 milioni di euro al Barcellona e lo considera incedibile.<b> Inoltre lo stipendio di Paulinho è elevatissimo (intorno ai 15 milioni annui).</b> Insomma, la <i>saudade</i> per il calcio europeo non verrà certamente mitigata né dai nerazzurri né dagli Spurs. Paulinho potrà consolarsi con la China Super League che è nel suo mirino: il Guangzhou di Cannavaro vuole riconfermarsi campione e punta sui gol dell'ex Barça (già 17 in 25 presenze) per scavalcare il Beijing Guoan.</p>
    </article>
  </body>
</html>