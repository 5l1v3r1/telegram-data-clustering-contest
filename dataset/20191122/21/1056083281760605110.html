<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200324/%DA%86%D9%86%D8%AF%D9%87%D9%85%D8%B3%D8%B1%DB%8C-%D8%B1%D8%A7%D9%87-%D8%AD%D9%84-%D8%A7%D8%B2%D8%AF%DB%8C%D8%A7%D8%AF-%D9%86%D8%B3%D9%84-%D8%AC%D9%88%D8%A7%D9%86-%D9%81%D8%A7%D9%82%D8%AF-%D9%87%D9%85%D8%B3%D8%B1-%D9%86%DB%8C%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-22T21:03:54+00:00"/>
    <meta property="og:title" content="چندهمسری راه‌حل ازدیاد نسل جوان فاقد همسر نیست"/>
    <meta property="og:description" content="ایسنا/لرستان یک جامعه‌شناس گفت: با معضلی به نام ازدیاد نسل جوان فاقد همسر مواجه هستیم و می‌خواهیم با موضوع چندهمسری آن را حل کنیم که این راه‌حل شدنی نیست."/>
  </head>
  <body>
    <article>
      <h1>چندهمسری راه‌حل ازدیاد نسل جوان فاقد همسر نیست</h1>
      <address><time datetime="2019-11-22T21:03:54+00:00">22 Nov 2019, 21:03</time> by <a rel="author">آزیتا یوسفیان</a></address>
      <p>ایسنا/لرستان یک جامعه‌شناس گفت: با معضلی به نام ازدیاد نسل جوان فاقد همسر مواجه هستیم و می‌خواهیم با موضوع چندهمسری آن را حل کنیم که این راه‌حل شدنی نیست.</p>
      <p>فرهاد طهماسبی در گفت‌وگو با ایسنا با بیان اینکه چندهمسری موضوعی چندبعدی است و با این مسئله نمی‌شود به‌صورت یک‌بعدی برخورد کرد، افزود: اینکه شرع اجازه می‌دهد مردی چند همسر داشته باشد و شرایطی برای آن در نظر گرفته است این موضوع به‌تنهایی مجوزی برای چندهمسری نیست بلکه آن را به لحاظ احکام الهی مجاز کرده است.</p>
      <p>وی با بیان اینکه شرایط فکری، اجتماعی، فرهنگی از همه مهم‌تر شرایط اقتصادی در حال حاضر به‌طور عمومی مهیای پذیرش این پدیده نیست، ادامه داد: از طرفی گسترش آسیب‌های اجتماعی در روش‌های پنهانی و امکان انجام عقدهای موقت برای مردان و حتی داشتن روابط غیرمتعارف بدون ایجاد مسئولیت سبب شده است که چندهمسری به‌صورت قانونی و شرعی کمتر موردتوجه قرار گیرد و از طرف دیگر عدم پذیرش موضوع به لحاظ عرفی به‌ویژه نزد بانوان که بشدت با داشتن (هوو) و رقیب مخالف هستند و مردان نیز شرایط اداره کردن دو یا چند زندگی را ندارند.</p>
      <p>این جامعه‌شناس اضافه کرد: هنگامی‌که شرایط فرهنگی و اقتصادی را نداریم حتی اگر مبنا را بر اخلاق‌مداری در نظر بگیریم مبنی بر اینکه یک مرد می‌خواهد مشکلی از مشکلات جامعه را حل و چندهمسری اختیار کند توانایی ذهنی، فکری و فرهنگی این کار را ندارد و عمدتاً کسانی که به چندهمسری گرایش پیدا می‌کنند دو دسته اصلی هستند اول کسانی که همسرشان دچار نقص عضو و یا نابارور هستند و دوم کسانی که به دنبال تنوع‌طلبی و شهوت‌رانی بوده و نمی‌خواهند به گناه آلوده شوند.</p>
      <p>وی تصریح کرد: مردان عادی جامعه ما اساساً به این موضوع فکر نمی‌کنند که بخواهند آن را عملی کنند.</p>
      <p>طهماسبی با بیان اینکه مشکلی که در جامعه وجود دارد این است که با افزایش زنان آماده ازدواج نسبت به مردان آماده ازدواج مواجه هستیم، گفت: بر اساس نظر کارشناسان به ازای هر سه زن یک مرد آماده ازدواج وجود دارد.</p>
      <p>وی ادامه داد: ۱۰ تا ۱۲ میلیون جوان در سن ازدواج داریم که یک‌سوم آن‌ها مرد و دوسوم آن‌ها زن هستند و تلاشمان حل این مشکل بوده درحالی‌که با ترویج چندهمسری مشکلات و پیامدهای نامطلوب اجتماعی دیگر رواج می‌دهیم و این کار عقلانی نیست که برای حل یک مهم چندین مشکل جدید ایجاد کنیم.</p>
      <p>این کارشناس عنوان کرد: راه‌حل اصلی این است که به بسترهای اقتصادی، فرهنگی و اجتماعی ازدواج آسان را برای جوانان مهیا سازیم همچنین زمینه‌های فرهنگی را آماده کرده و ذهنیت را از حالت تجملات، رقابت و چشم و هم‌چشمی‌های خانوادگی خالی کنیم.</p>
      <p>این مدرس دانشگاه با اشاره به اینکه از سال ۶۸ تاکنون متأسفانه دچار اشرافی‌گری و تجمع گرایی شدیم و این مهم تقریباً ۳۱ سال است که در ذهنیت مردم قرار گرفته پس باید ۶۰ سال تلاش کنیم تا این تغییر فرهنگی درست شود و زندگی اشرافی و تجمع جملاتی را ترویج ندهیم.</p>
      <p>طهماسبی گفت: جوان متقاضی ازدواج به لحاظ اقتصادی و اشتغال باید تأمین باشد البته دولت در نظام اقتصادی که سرمایه‌داری است باید تسهیلات و بسترهایی را فراهم کند و با ورود بخش خصوصی بتواند بخشی از مشکلات جامعه را مرتفع سازد.</p>
      <p>این دکترای جامعه‌شناسی افزود: برای اشتغال سه میلیون نفر جوان به‌صورت سالانه به سرمایه نیاز داریم که باید از سرمایه‌های خارجی و داخلی استفاده کرد؛ سرمایه خارجی نهادهای بین‌المللی و چون ما عضو کنوانسیون‌های خاص آن‌ها نیستیم به ما وام نمی‌دهند و بخش خصوصی خارجی نیز به خاطر تحریم رغبت به این کار نخواهد کرد؛ دولت هم نمی‌تواند سرمایه‌گذاری کلان انجام دهد و این سرمایه‌گذاری را به‌صورت خرد و در قالب تسهیلات منجر به ایجاد شغل در نظر می‌گیرد که روی این مهم نظارت کافی نیست.</p>
      <p>این مدرس دانشگاه بیان کرد: چنانچه بخش خصوصی بخواهد سرمایه‌گذاری کند زمانی که ببیند سرمایه‌گذاری و درآمد هنگفت در کار تولید نیست به دلالی و تجارت تمایل پیدا می‌کند و قطعاً بسترهای لازم برای ازدواج پایدار، ساده و آسان برای نسل جوان فراهم نمی‌شود به‌جای اقدام عملی حرف‌های بیهوده می‌زنیم.</p>
      <p>طهماسبی گفت: نتیجه اینکه با معضلی به نام ازدیاد نسل جوان فاقد همسر مواجه هستیم و می‌خواهیم با موضوع چندهمسری آن را حل کنیم که این راه‌حل شدنی نیست.</p>
      <p>انتهای پیام</p>
    </article>
  </body>
</html>