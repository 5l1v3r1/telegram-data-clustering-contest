<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/22/uddhav-thackeray-to-lead-maharashtra-government-sharad-pawar.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-22T21:24:00+00:00"/>
    <meta property="og:title" content="ഉദ്ധവ് താക്കറെ മഹാരാഷ്ട്ര മുഖ്യമന്ത്രി; പ്രതിസന്ധി തീരുന്നു, പ്രഖ്യാപനം ശനിയാഴ്ച"/>
    <meta property="og:description" content="മുംബൈ ∙ ശിവസേന നേതാവ് ഉദ്ധവ് താക്കറെ മഹാരാഷ്ട്ര മുഖ്യമന്ത്രിയാകും. ഔദ്യോഗിക പ്രഖ്യാപനം നാളെ. എൻസിപി– ശിവസേന– കോൺഗ്രസ് യോഗത്തിലാണ് ഉദ്ധവിനെ...മഹാരാഷ്ട്ര. ശിവസേന. ഉദ്ധവ് താക്കറെ. Maharashtra. Shiv Sena. Uddhav Thackeray.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ഉദ്ധവ് താക്കറെ മഹാരാഷ്ട്ര മുഖ്യമന്ത്രി; പ്രതിസന്ധി തീരുന്നു, പ്രഖ്യാപനം ശനിയാഴ്ച</h1>
      <address><time datetime="2019-11-22T21:24:00+00:00">22 Nov 2019, 21:24</time> by <a rel="author">മനോരമ ലേഖകൻ</a></address>
      <p>മുംബൈ ∙ ശിവസേന നേതാവ് ഉദ്ധവ് താക്കറെ മഹാരാഷ്ട്ര മുഖ്യമന്ത്രിയാകും. ഔദ്യോഗിക പ്രഖ്യാപനം നാളെ. എൻസിപി– ശിവസേന– കോൺഗ്രസ് യോഗത്തിലാണ് ഉദ്ധവിനെ മുഖ്യമന്ത്രിയാക്കാൻ തീരുമാനിച്ചത്. ഉദ്ധവിനെ മുഖ്യമന്ത്രിയാക്കണമെന്ന കാര്യത്തിൽ എല്ലാവരും ഒറ്റക്കെട്ടെന്ന് എൻസിപി നേതാവ് ശരദ് പവാർ പ്രതികരിച്ചു. ചർച്ചകൾക്കു ശേഷം പവാർ തന്നെയാണ് ഉദ്ധവ് മുഖ്യമന്ത്രിയാകുന്ന കാര്യവും അറിയിച്ചത്.</p>
      <p>മൂന്ന് കക്ഷികളുടെയും പ്രതിനിധികൾ ചേർന്നു നാളെ വാർത്താ സമ്മേളനം നടത്തും. ചർച്ചകള്‍ തുടരുകയാണ്. ഗവർണറെ കാണുന്ന കാര്യത്തിൽ അന്തിമ തീരുമാനം നാളെ എടുക്കുമെന്നും പവാര്‍ പറഞ്ഞു. സഖ്യത്തിൽ ധാരണയായതോടെ ന്യൂഡൽഹിയിലേക്കുള്ള മഹാരാഷ്ട്ര ഗവർണർ ഭഗത് സിങ് കോഷിയാരിയുടെ യാത്ര റദ്ദാക്കി. രാഷ്ട്രപതിയുമായി മൂന്ന് ദിവസത്തെ ചർച്ചകൾക്കായിരുന്നു ഗവർണർ ഡൽഹിയിലേക്കു പോകാനിരുന്നത്. </p>
      <p>കോൺഗ്രസ്– എൻസിപി– ശിവസേന സഖ്യം സര്‍ക്കാർ രൂപീകരിക്കുന്നതിനുള്ള അവകാശ വാദം എപ്പോൾ വേണമെങ്കിലും ഉന്നയിക്കുമെന്നാണു വിവരം. ചർച്ചകൾ പോസിറ്റീവും ഫലവത്തായതുമാണെന്ന് ഉദ്ധവ് വ്യക്തമാക്കി. മകൻ ആദിത്യ താക്കറെയ്ക്കൊപ്പമാണ് ഉദ്ധവ് ചർച്ചയിൽ പങ്കെടുത്തത്. മഹാരാഷ്ട്ര തിരഞ്ഞെടുപ്പിൽ ആർക്കും ഭൂരിപക്ഷമില്ലാത്ത സാഹചര്യത്തിൽ‌ സംസ്ഥാനത്തു രാഷ്ട്രപതി ഭരണത്തിനു ശുപാർശ ചെയ്തിരുന്നു. </p>
      <p><b>English Summary:</b> Uddhav Thackeray to lead Maharashtra government: Sharad Pawar</p>
    </article>
  </body>
</html>