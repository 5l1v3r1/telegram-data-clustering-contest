<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549244.html/%DA%A9%D8%B4%D8%AA-%D8%B2%D8%B9%D9%81%D8%B1%D8%A7%D9%86-%D8%AF%D8%B1-%D8%A7%D8%B1%D8%AF%D8%A8%DB%8C%D9%84--%D8%A7%DB%8C%D8%AF%D9%87-%D8%A7%DB%8C-%DA%A9%D9%87-%D8%A7%D8%B2-%D9%85%D8%B4%D8%A7%D8%B1%DA%A9%D8%AA-%D9%87%D8%A7%DB%8C-%D9%85%D8%B1%D8%AF%D9%85%DB%8C-%D8%A2%D8%BA%D8%A7%D8%B2-%D8%B4%D8%AF---%D9%81%DB%8C%D9%84%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T21:36:00+00:00"/>
    <meta property="og:title" content="کشت زعفران در اردبیل، ایده ای که از مشارکت های مردمی آغاز شد + فیلم"/>
    <meta property="og:description" content="حمایت از تولید محصولاتی که عرضه رقابتی آنها با خالص ارز آوری همراه است یکی از اولویت های کارآفرین اردبیلی است که در راستای لبیک به فرمان رهبر معظم انقلاب، از جبهه فرهنگی به جبهه اقتصاد مقاومتی پای گذاشت تا با عملیاتی کردن ایده کاشت زعفران در اردبیل، عظم و اراده جوانان ایرانی را بار دیکر اثبات کند."/>
  </head>
  <body>
    <article>
      <h1>کشت زعفران در اردبیل، ایده ای که از مشارکت های مردمی آغاز شد + فیلم</h1>
      <h2>گزارش خبری؛</h2>
      <address>
        <time datetime="2019-11-22T21:36:00+00:00">22 Nov 2019, 21:36</time>
      </address>
      <p>حمایت از تولید محصولاتی که عرضه رقابتی آنها با خالص ارز آوری همراه است یکی از اولویت های کارآفرین اردبیلی است که در راستای لبیک به فرمان رهبر معظم انقلاب، از جبهه فرهنگی به جبهه اقتصاد مقاومتی پای گذاشت تا با عملیاتی کردن ایده کاشت زعفران در اردبیل، عظم و اراده جوانان ایرانی را بار دیکر اثبات کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="http://sabalanema.ir/">سبلان‌ما</a>، محمد رضا توانا از فعالان فرهنگی اردبیل است که بعد از مدت ها کار و جهاد در عرصه های فرهنگی امروز با توجه به شرایط اقتصادی تحمیل شده، پای در میدان جهاد اقتصادی گذاشته تا بتواند از مشکلات جوانان این مرز و بوم بکاهد.</p>
      <p>گروه خبری سبلان ما به کارگاه این فعال فرهنگی رفت تا با به تصویر کشاندن عظم و اراده یک فعال فرهنگی، به جوانان و همه داعیه داران اشتغال در اردبیل نشان دهد که می تواند با توکل بر خداوند متعال و تعاون و همدلی دست به کارهای بزرگ زد.</p>
      <p>
        <b>از جبهه فرهنگی تا جبهه اقتصاد مقاومتی</b>
      </p>
      <p>توانا در گفتگو با خبرنگار ما به تشریح ایده تولید زعفران در اردبیل پرداخت و گفت: جدای از این ایده همواره به دنبال ایجاد فرصتی بودم تا در جبهه اقتصادی گامی هرچند کوچک در عملیاتی کردن فرمان رهبر معظم انقلاب در راستای تحقق اقتصاد مقاومتی و حمایت از کالای ایرانی بردارم.</p>
      <p>وی در ادامه سخنان خود به بیانات رهبر معظم انقلاب در این خصوص اشاره کرد و گفت: تولید ملى، کار و سرمایه‌ى ایرانى. گرانى را این از بین می برد، تولید را  افزایش داده و منجر به اشتغال می شود.</p>
      <p>
        <b>مشارکت مردمی، بهترین سرمایه یک کارآفرین اقتصاد مقاومتی</b>
      </p>
      <p>این فعال فرهنگی با بیان اینکه استفاده از سرمایه های کوچک چندصدهزار تومانی جوانان در راه اندازی کسب و کارهای کوچک بسیار مؤثر است، گفت: امروز همه به دنبال اخذ وام می گردند در حالی که جمع اوری سرمایه های کوچک و آغاز کار با امید و توکل به خداوند متعال خود بهترین شیوه بر آغاز یک فعالیت اقتصادی است چراکه انسان اگر از اول به دنبال وام و قرض بیافتد در صورت مواجه شدن با مشکلات بازار، گرفتار سیستم ربوی در بازار و بانک می شود و زمانیکه به بن بست می خورد مشکلات یکی پس از دیگری گریبان گیر وی می شود، اما سرمایه های کوچک مردمی علاوه بر ارتقای روحیه مشارکت پذیری در مردم، دغدغه های مالی و قسط و وام را از بین برده و تولید کننده در کمال آرامش به کار خود ادامه می دهد.</p>
      <p>وی افزود: شاید بد نباشد تا با مرور بر 8 ماه گذشته به عنوان فردی که از روزهای اول عید امسال این موضوع(تولید ملی و حمایت از کالای ایرانی) به عنوان یکی از بزگترین خط مشی های زندگیم قرار گرفت بگویم که واقعاً کم کاری بزرگی در مورد این مطالبه رهبری چه از لحاظ فردی و بخش خصوصی و چه نهادها و دستگاه های دولتی انجام شده است.</p>
      <p>
        <b>رفع دغدغه های رهبر انقلاب، نیازمند حضور جوانان در میدان عمل است</b>
      </p>
      <p>توانا گفت: قطعاً وضعیت موجود آن هم بعد از 8 ماه از اعلام شعار سال جای پاسخگویی برای مسئولی را نگذاشته است.</p>
      <p>وی با بیان اینکه وقت ان رسیده است تا شعارها را به عمل تبدیل کنیم، خاطرنشان کرد: هر کس در جایگاه خود وظیفه ای در جهت تحقق حمایت از تولید ملی دارد که به نظر من امروز ، عمل کردن به این واجب، از اوجب واجبات است، لذا جوانان با توجه به مفاد بیانیه گام دوم انقلاب باید پای کار بیایند و با آستین بالا زدن و جمع آوری سرمایه های کوچک خود، به تحقق اقتصاد مقاومتی و تولید ملی در عرصه های مختلف کمک کنند.</p>
      <p>این فعال فرهنگی اردبیل در ادامه سخنان خود به تشریح ایده های اقتصادی خود پرداخت و گفت: با توجه به شغل های سنتی آبا و اجدادی و کمی خلاقیت و نوآوری می توان حتی از زیر زمبن های خانه ها، پارکینگ ها و زمین های کشاورزی نیز به بهترین وجه ممکن به منابع درآمدی پایدار دست یافت.</p>
      <p>وی افزود: با کمک تکنولوژی روز می توان به راحتی ناممکن ها را به ممکن ها تبدیل کرد به شرط آنکه پای کار بود.</p>
      <p>توانا با بیان اینکه هر کاری سختی خاص خود را دارد، گفت: زعفران از جمله گیاهانی است که جزو ادویه جات محسوب می شود و علاوه بر مصرف داخلی فراوان قابلیت ارز آوری را نیز دارد.</p>
      <p>این فعال فرهنگی و اقتصادی از راه اندازی خط تولید و مزرعه در اینده نزدیک خبرداد و گفت: آینده دست خودمان است و به راحتی می توانیم با تسخیر بازار های اروپا ضمن صادرات محصولات ایرانی،فرهنگ ایرانی و حتی سبک زندگی ایرانی و اسالمی را نیز به مناطق مختلف دنیا صادر کنیم.</p>
      <p>وی ساماندهی و حمایت از بنگاههای کوچک و متوسط در جهت کارآمدسازی را از دیگر اهداف راه اندازی کارگاه کاشت زعفران در اردبیل نام برد و گفت: توسعه این نوع کارها به همراه جذب مشارکت های مردمی علاوه بر اشتغالزایی پایدار برای جوانان، ارز آوری برای استان و کشور، را داشته و موجب تقویت سبک زندگی ایرانی اسلامی در جامعه نیز می شود.</p>
      <p> </p>
      <p>توانا  توسعه فرهنگ حمایت از سرمایه، کار، کالاها و خدمات ایرانی در کنار  استفاده از نظرات متخصصان و صاحب نظران در تصمیمات اقتصادی. را از دیگر اهداف راه اندازی کارگاه نام برد و گفت: با این کار در مرحله اول توانستم از اتلاف و راکد ماندن سرمایه‌ های فیزیکی و انسانی موجود در اطراف جلوگیری کنم و در مرحله دوم با سودآوری به جوانان انگیزه فعالیت در این زمینه را بدهم.</p>
      <p>وی خواستار حمایت مسئولان از طرح های خلاق و کارآفرین در مناطق کم برخوردار شد و گفت: مسئولین می توانند با فراهم کردن زمینه های صادرات علاوه بر درامد زایی برای استان به سایر جوانان نیز جهت ورود به ایجاد مزرعه ها و کشت های گلخانه ای انواع نادر گیاهیان و بومی کشور انگیزه لازم را بدهند.</p>
      <p> </p>
      <p>انتهای پیام/ج</p>
    </article>
  </body>
</html>