<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/22/gorusmeler-sonras-hava-saldirilari-yuzde-80-azaldi-yemen-de-ateskes-mi-geliyor?utm_source=whatsapp"/>
    <meta property="og:site_name" content="euronews"/>
    <meta property="article:published_time" content="2019-11-22T21:59:44+00:00"/>
    <meta property="og:title" content="Yemen'de gayrı-resmi görüşmeler ateşkese doğru mu gidiyor?"/>
    <meta property="og:description" content="Birleşmiş Milletler (BM) Yemen Özel Temsilcisi Martin Griffiths cuma günü Güvenlik Konseyi'ne (BMGK) sunduğu raporda Suudi Arabistan liderliğindeki koalisyonun İran destekli Husilere karşı yemen 'de gerçekleştirdiği hava saldırılarının son iki haftada yüzde 80 oranında azaldığını bildirdi."/>
  </head>
  <body>
    <article>
      <h1>Yemen'de gayrı-resmi görüşmeler ateşkese doğru mu gidiyor?</h1>
      <address><time datetime="2019-11-22T21:59:44+00:00">22 Nov 2019, 21:59</time> by <a rel="author">Sertaç Aktan</a></address>
      <p>Birleşmiş Milletler (BM) Yemen Özel Temsilcisi Martin Griffiths cuma günü Güvenlik Konseyi'ne (BMGK) sunduğu raporda Suudi Arabistan liderliğindeki koalisyonun İran destekli Husilere karşı Yemen'de düzenlediği hava saldırılarının son iki haftada yüzde 80 oranında azaldığını bildirdi.</p>
      <p>2015 yılında savaşa müdahil olan koalisyon, devrilen Sana hükümetinin yeniden kontrolü ele almasını sağlamaya çalışıyor. Bu süreçte koalisyon binlerce hava saldırısı düzenledi ve içerisinde hastaneler, okullar ve pazarların da olduğu sivil hedefler vurulduğu için uluslararası seviyede sert eleştirilere ve kınamalara maruz kaldı.</p>
      <p>Saldırıların azalmasında en büyük pay Suudi Arabistan ve Husi yetkilileri arasında gayrı-resmi olarak eylül ayından bu yana devam eden görüşmelere ait.</p>
      <h3>2014'ten bu yana bir ilk: 48 saat hiç bomba düşmedi</h3>
      <p>BMGK'ya Umman'daki ofisten canlı konferans bağlantısı ile katılan Griffiths iki hafta boyunca saldırı sayısında yaşanan düşüşün yanı sıra 48 saatlik bir süre boyunca da hiçbir saldırının yaşanmadığını kaydetti. Bunun 2014'te devlet başkanı Abdurabbu Mansur el-Hadi'nin devrilmesiyle başlayan çatışmalar bu yana bir ilk olduğu belirtiliyor.</p>
      <p>Gayrı-resmi müzakereler Husilerin hava saldırılarının durması karşılığında sınır ötesine düzenledikleri füze ve drone saldırılarını durdurma teklifinde bulunmaları ile başlamıştı.</p>
      <h3>Yemen'de görüşmeler ateşkese doğru gidebilir</h3>
      <p>Griffiths bu gelişmelere ilişkin olarak BMGK üyelerine şunları söyledi:</p>
      <p>"Saldırılarda gerçekleşen bu yavaşlamayı savaşın temposundaki önemli bir düşüş olarak görüyoruz ve buradan Yemen'de bir ateşkese dahi gidilebileceğine inanıyoruz. Konsey üyeleri de zaten uzun süredir bunun için çağrıda bulunuyordu.</p>
      <p>Yemen'deki iç savaş ve hava saldırıları nedeniyle şimdiye kadar 100 binden fazla insan hayatını kaybetti. Milyonlarca insan da kıtlık nedeniyle açlıktan ölme tehlikesi ile karşı karşıya.</p>
      <ul>
        <li>
          <b>
            <a href="https://tr.euronews.com/2019/11/20/suudi-arabistan-kral-selman-dan-iran-a-gozdag-yemen-de-siyasi-cozum-ac-klamas">Suudi Arabistan Kralı Selman'dan İran'a gözdağı, Yemen'de siyasi çözüm açıklaması</a>
          </b>
        </li>
        <li>
          <b>
            <a href="https://tr.euronews.com/2019/11/19/husiler-kizildeniz-de-suudia-arabistan-ve-guney-kore-ye-ait-gemilere-el-koydu">Husiler Kızıldeniz'de Suudia Arabistan ve Güney Kore'ye ait gemilere el koydu</a>
          </b>
        </li>
      </ul>
      <p>Ek kaynaklar<b> • REUTERS</b></p>
    </article>
  </body>
</html>