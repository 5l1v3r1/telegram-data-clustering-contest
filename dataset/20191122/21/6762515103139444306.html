<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-reczna/polska-litwa-relacja-i-wynik-towarzyskiego-turnieju/yezwwwk"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T21:30:21+00:00"/>
    <meta property="og:title" content="Polki rozniosły Litwinki. Rzuciły im prawie 40 goli"/>
    <meta property="og:description" content="Od zwycięstwa nad Litwą Polki rozpoczęły towarzyski turniej z okazji 450-lecia unii lubelskiej. W sobotę Biało-Czerwone zmierzą się z Ukrainkami, w niedzielę z Białorusinkami."/>
  </head>
  <body>
    <article>
      <h1>Polki rozniosły Litwinki. Rzuciły im prawie 40 goli</h1>
      <address><time datetime="2019-11-22T21:30:21+00:00">22 Nov 2019, 21:30</time> by <a rel="author" href="https://www.przegladsportowy.pl/autorzy/piotr-wesolowski" target="_blank">PIOTR WESOŁOWSKI</a></address>
      <p>
        <b>
          <b>Od zwycięstwa nad Litwą Polki rozpoczęły towarzyski turniej z okazji 450-lecia unii lubelskiej. W sobotę Biało-Czerwone zmierzą się z Ukrainkami, w niedzielę z Białorusinkami.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na sportowca roku i walcz o główną nagrodę, nowe BMW serii 3 &gt;&gt;</a>
      </p>
      <p>Trzeci mecz pod wodzą selekcjonera Arne Senstada i trzecie zwycięstwo polskich szczypiornistek. Norweski szkoleniowiec na razie może być zadowolony z wyników naszej kadry. Piątkowa wygrana z Litwą w lubelskiej hali Globus była dla naszego zespołu obowiązkiem. W rankingu europejskich drużyn obie drużyny może nie dzieli tak wiele, bo Polki znajdują się w drugiej dziesiątce, Litwinki – w trzeciej. Jednak wczoraj na boisku oba zespoły dzieliła przepaść. Po kwadransie wiadomo było, że mecz zakończy się wysokim zwycięstwem gospodarzy. Do przerwy dobrze broniła Adrianna Płaczek z francuskiego Nantes. Miała ułatwione zadanie, bo nasze zawodniczki świetnie broniły.</p>
      <p>W drugiej połowie do naszej bramki weszła Weronika Gawlik i popisała się kilkoma doskonałymi podaniami do Anety Łabudy, klubowej koleżanki z MKS Perły. W końcówce między słupkami zadebiutowała Barbara Zima, a kibice obejrzeli kilka widowiskowych akcji, m.in. podwójną wrzutkę zakończoną trafieniem Kingi Achruk.</p>
      <p>– Najważniejsze są wspólne treningi. Chcemy przećwiczyć kilka wariantów rozegrania akcji, sprawdzić jak najwięcej zawodniczek – przyznał Senstad przed kamerą TVP Sport.</p>
      <related>
        <a href="http://onet.tv/s/przegladsportowy/85-plebiscyt-ps-czworka-podwojna-kobiet/4dlxg4"/>
      </related>
      <p>W sobotę nasz zespół czeka trudniejsze zadanie. Rywalem będą bowiem Ukrainki, z którymi Biało-Czerwone walczą w eliminacjach ME 2020. Jednak drużyna trenerki Natalii Liapiny pojawiła się na turnieju osłabiona brakiem kilku podstawowych zawodniczek. Przede wszystkim wolne dostała gwiazda rosyjskiego Rostowa Wiktoria Borszczenko. W efekcie młody ukraiński zespół na inaugurację lubelskiego turnieju został rozbity 31:22 przez Białorusinki, prowadzone na boisku przez kołową Natalię Kocinę (11 goli). Wydaje się, że stawką niedzielnego starcia Polek z Białorusinkami będzie triumf w imprezie.</p>
      <p>Równolegle nasza kadra B rywalizuje w turnieju w czeskim Chebie z pierwszymi zespołami Austrii (czwartkowa porażka 19:29), gospodarzy (piątkowa przegrana 22:31) oraz Szwajcarii (mecz w sobotę). Jesienią zawodniczki zaplecza pierwszej reprezentacji dostają bolesne lekcje handballu, bo przecież we wrześniu ekipa Sabiny Włodek dwukrotnie przegrała z zespołem rezerw Norwegii (24:32 i 18:35). Wysokie porażki niepokoją, bo kadra B ma być trampoliną do zespołu Senstada...</p>
    </article>
  </body>
</html>