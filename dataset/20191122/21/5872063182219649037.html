<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1561048/exafanismenoi-oi-ellines-ergates-sto-liomazoma/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-22T21:58:22+00:00"/>
    <meta property="og:title" content="«Εξαφανισμένοι» οι Έλληνες εργάτες στο λιομάζωμα"/>
    <meta property="og:description" content="«Φοβούνται μην χάσουν την κάρτα ανεργίας»"/>
  </head>
  <body>
    <article>
      <h1>«Εξαφανισμένοι» οι Έλληνες εργάτες στο λιομάζωμα</h1>
      <address><time datetime="2019-11-22T21:58:22+00:00">22 Nov 2019, 21:58</time> by <a rel="author">Παπαδάκης Χριστόφορος</a></address>
      <p>
        <b>«Φοβούνται μην χάσουν την κάρτα ανεργίας»</b>
      </p>
      <p>Ψάχνουν για εργάτες και δε βρίσκουν πολλοί ελαιοπαραγωγοί στην Κρήτη, που στέλνουν στην εφημερίδα «Νέα Κρήτη» το μήνυμα ότι «την ώρα που η ανεργία έχει χτυπήσει «κόκκινο», οι <a href="https://www.neakriti.gr/article/kriti/lasithi/1559357/xemeine-apo-ergatika-heria-ierapetra-siteia-oi-anergoi-neoi-ellines-den-pane-na-doulepsoun/">Έλληνες προτιμούν να παίρνουν το επίδομα ανεργίας</a> από το να έρθουν στο λιομάζωμα».</p>
      <p>Την ίδια ώρα, οι αλλοδαποί εργάτες που παραμένουν στο νησί δεν είναι τόσοι όσοι απαιτούνται για τις ανάγκες της ελαιοσυλλογής, ενώ ο πρόεδρος του Εργατικού Κέντρου Ηρακλείου Στέλιος Βοργιάς έχει μια λίστα περίπου 100 εργατών που έχουν επικοινωνήσει μαζί του ακόμα και από την υπόλοιπη Ελλάδα, που τη δίνει στους ενδιαφερόμενους ελαιοπαραγωγούς για να έρθουν σε επαφή και να συζητήσουν το μεροκάματο.</p>
      <p>Ωστόσο, σύμφωνα με τον συνδικαλιστή, η φετινή καταστροφή της ελαιοπαραγωγής, με τον απόλυτο εξευτελισμό του ελαιολάδου, δεν αφήνει και πολλά περιθώρια στους παραγωγούς για μεροκάματα τέτοια που να είναι δελεαστικά για κάποιον που επιθυμεί να δουλέψει στις ελιές!</p>
      <p>«Έχουν και οι ελαιοπαραγωγοί τα δίκια τους, γιατί φέτος, με τα οξέα και όλα τα προβλήματα που υπάρχουν, αντιμετωπίζουν σοβαρό οικονομικό πρόβλημα», λέει στη «Νέα Κρήτη» ο πρόεδρος του ΕΚΗ. «Έτσι, οι περισσότεροι θέλουν να δώσουν το κατώτατο μεροκάματο, συν το εργόσημο. Μα, το κατώτατο μεροκάματο είναι στα 23 ευρώ και το εργόσημο το πολύ μέχρι 12 ευρώ. Και ο καθένας με 20 ευρώ μεροκάματο, και ειδικά άμα πρέπει να βάλει και το αυτοκίνητό του για να μεταβεί σε ένα χωριό, δεν πάει»...</p>
      <p>Εξάλλου, ο Στέλιος Βοργιάς αναφέρει, επίσης, ένα άλλο θέμα που αφορά στην Κρήτη.</p>
      <p>«Στη μια περιοχή του νησιού υπάρχουν τα εργατικά χέρια και σε άλλη περιοχή του νησιού είναι οι παραγωγοί. Άρα έχουμε και τα μεταφορικά. Πώς θα πάει ένας εργάτης στη Μεσαρά απ’ το Ηράκλειο να δουλέψει με τέτοια μεροκάματα;».</p>
      <p>Ο πρόεδρος του ΕΚΗ αναφέρεται όμως και στους ανέργους που βρίσκονται στις λίστες των δικαιούχων του προγράμματος ανεργίας.</p>
      <p>«Φοβούνται πολλές φορές μη χάσουν την κάρτα ανεργίας ή το Ταμείο Ανεργίας για να κάνουν κάποια μεροκάματα. Και γι’ αυτό εμείς πιστεύουμε ότι θα έπρεπε να βρεθεί ένας τρόπος να επιδοτούνται οι άνεργοι για να δουλεύουν. Αντί να είναι στο Ταμείο Ανεργίας, ας επιδοτείται η εργασία αυτή, να βάζει ο παραγωγός 20 ευρώ και να βάζει και το κράτος άλλα 20 ευρώ, να βγαίνει ένα καλό μεροκάματο να πηγαίνει ο κόσμος.</p>
      <p>Αλλά επειδή έχω διερευνήσει το συγκεκριμένο θέμα, επειδή αυτή την πρόταση την έχω ξανακάνει, αυτό που μας λένε είναι ότι υπάρχει κοινοτική οδηγία που απαγορεύει στο κράτος να δίνει τέτοιες επιδοτήσεις, επειδή υπάρχει θέμα ανταγωνισμού στον πρωτογενή τομέα μεταξύ των κρατών-μελών της Ε.Ε.», προσθέτει στην εφημερίδα μας ο Στέλιος Βοργιάς.</p>
      <p>«Άμα ήθελαν, ας έβρισκαν τρόπο. Θα μπορούσαν να επιδοτούν, για παράδειγμα, μια εταιρεία μέσω της οποίας να υπάρχει κόσμος που να εργάζεται στην ύπαιθρο. Και γενικά αν ήθελαν θα μπορούσαν να βρουν λύση»...</p>
      <p>Ο Στέλιος Βοργιάς γνωρίζει μάλιστα περιπτώσεις μακροχρόνιων ανέργων που δεν πάνε στο λιομάζωμα, δηλώνοντας ότι φοβούνται μη χάσουν την κάρτα ανεργίας και προτιμούν να κάθονται χωρίς δουλειά και ας μην παίρνουν ούτε το επίδομα ανεργίας, αρκεί και μόνο να διατηρήσουν την κάρτα τους.</p>
      <p>«Εμείς στο ΕΚΗ έχουμε μια λίστα ατόμων που ψάχνουν για δουλειά στις ελιές. Έχουμε φτάσει σχεδόν στα 100 άτομα. Και πολλοί από αυτούς, γύρω στους 20, είναι και εκτός Ελλάδας, δηλαδή από Βέροια, Χαλκίδα, Λάρισα, Αθήνα και αλλού. Εμείς τους φέρνουμε σε επαφή με τον παραγωγό και ο παραγωγός παίρνει στη συνέχεια και παζαρεύει. Από ’κει και πέρα, οι πιο πολλοί παραγωγοί προσφέρουν το ελάχιστο μεροκάματο των 23 ευρώ.</p>
      <p>Και ο άλλος δεν πάει για το μεροκάματο αυτό και να δώσει πιο πολλά στις βενζίνες. Και σου λέει “εγώ για να πάω θέλω 30 και 40 ευρώ”. Κάποιοι παραγωγοί βάζουν το αυτοκίνητό τους. Κλείνουν ραντεβού σε ένα σημείο του Ηρακλείου και παίρνουν τους εργάτες και τους φέρνουν και πίσω. Και γι’ αυτό τους φέρνουμε σε επαφή για να τα κανονίζουν μεταξύ τους. Πάντως, απ’ ό,τι μαθαίνουμε», καταλήγει ο συνδικαλιστής, «το πρόβλημα είναι σε όλη την Κρήτη»...</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1559093/zitoudai-atoma-gia-to-mazema-ton-elion/"/>
        <a href="https://www.neakriti.gr/article/kriti/1551213/anuparktoi-oi-ergates-gia-ton-fetino-trugo/"/>
      </related>
    </article>
  </body>
</html>