<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/world/607122"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-22T21:00:00+00:00"/>
    <meta property="og:title" content="ลองแล้วเวิร์กเลิกเถียงได้ วิจัยชี้ลดใช้สารกำจัดศัตรูพืชไม่ทำให้ผลผลิตน้อยลง"/>
    <meta property="og:description" content="ผลการทดลองยืนยันชัด แม้จะเลิกใช้สารเคมีกำจัดศัตรูพืช ก็ไม่ทำให้ผลผลิตลดลง แถมบางแปลงยังเก็บเกี่ยวได้เพิ่มขึ้น"/>
  </head>
  <body>
    <article>
      <h1>ลองแล้วเวิร์กเลิกเถียงได้ วิจัยชี้ลดใช้สารกำจัดศัตรูพืชไม่ทำให้ผลผลิตน้อยลง</h1>
      <address><time datetime="2019-11-22T21:00:00+00:00">22 Nov 2019, 21:00</time> by <a rel="author">PostToday</a></address>
      <p>ผลการทดลองยืนยันชัด แม้จะเลิกใช้สารเคมีกำจัดศัตรูพืช ก็ไม่ทำให้ผลผลิตลดลง แถมบางแปลงยังเก็บเกี่ยวได้เพิ่มขึ้น</p>
      <p>ผลการวิจัยซึ่งตีพิมพ์ในวารสารวิชาการ Nature Plants ได้วิเคราะห์การใช้ยาปราบศัตรูพืช ผลผลิต และผลกำไรจากการจำหน่ายผลผลิตจากแปลงเกษตรทุกชนิดทั่วฝรั่งเศสเกือบ 1,000 แห่ง โดยการเปรียบเทียบแปลงเกษตรชนิดเดียวกันที่ใช้สารกำจัดศัตรูพืชในปริมาณมากและน้อย พบว่าผลผลิตของแปลงเกษตร 94% ที่ลดการใช้สารเคมีกำจัดศัตรูพืชไม่ลดลง โดยที่ 2 ใน 5 ของจำนวนนี้มีผลผลิตมากขึ้น</p>
      <p>หรืออีกแง่หนึ่งคือ การลดใช้สารเคมีทำให้แปลงเกษตร 86% มีผลผลิตเพิ่มขึ้น และไม่มีแปลงเกษตรแปลงไหนเลยที่เก็บเกี่ยวผลผลิตได้ลดลงหลังเลิกใช้สารกำจัดศัตรูพืช และงานวิจัยยังบอกอีกว่าเกษตรกรที่ลดการใช้สารเคมีกำจัดศัตรูพืชทุกชนิด 78% มีผลกำไรเท่าเดิมหรือเพิ่มขึ้น</p>
      <p>นิโคลัส มูนิเยร์ โชลัง จากสถาบันวิจัยเพื่อการเกษตรแห่งชาติของฝรั่งเศสซึ่งเป็นหนึ่งในทีมวิจัยเผยว่า ผลการทดลองดังกล่าวน่าทึ่งมากและตรงกับรายงานขององค์การสหประชาชาติ พร้อมทั้งชี้แจงว่าการวิจัยชิ้นนี้ไม่ได้หมายความว่ายาปราบศัตรูพืชไม่มีประโยชน์หรือไร้ประสิทธิภาพ</p>
      <p>โชลังอธิบายเพิ่มเติมว่า เกษตรกรที่เข้าร่วมการทดลองใช้ทางเลือกอื่นในการกำจัดศัตรูพืช ไม่ว่าจะเป็นการปลูกพืชหมุนเวียน การกำจัดวัชพืชด้วยเครื่องจักร ปลูกพืชที่ทนต่อศัตรูพืช รวมถึงการควบคุมศัตรูพืชวิธีอื่นๆ ร่วมด้วย ทดแทนการใช้สารเคมีอันตรายอย่างพาราควอต ไกลโฟเซต</p>
      <p>“หากต้องการให้เกษตรกรลดใช้สารเคมีกำจัดศัตรูพืชอย่างจริงจัง ต้องให้ความรู้แก่พวกเขาว่าจะต้องใช้อะไรทดแทน” โชลังกล่าว</p>
      <p>นอกจากนี้ ทีมวิจัยยังเผยอีกว่า เกษตรกรหลายคนต้องการลดการใช้สารเคมีกำจัดศัตรูพืช ซึ่งส่วนหนึ่งเป็นเพราะกังวลเกี่ยวกับสุขภาพของตัวเอง แต่เกษตรกรเหล่านี้ไม่สามารถเข้าถึงข้อมูลเกี่ยวกับทางเลือกทดแทนสารเคมี เนื่องจากคำแนะนำที่เกษตรกรได้รับส่วนใหญ่มักมาจากตัวแทนของบริษัทที่จำหน่ายทั้งเมล็ดพันธุ์และยาปราบศัตรูพืช</p>
      <p>งานวิจัยชิ้นนี้จึงเป็นเสมือนความท้าทายของอุตสาหกรรมสารเคมีกำจัดศัตรูพืชที่มีมูลค่านับพันล้านเหรียญสหรัฐ ซึ่งมักจะอ้างว่าสารเคมีเหล่านี้จำเป็นต่อการเพาะปลูกอาหารเลี้ยงปากเลี้ยงท้องพลเมืองโลก</p>
      <p>อย่างไรก็ดี ผู้เชี่ยวชาญด้านอาหารและมลพิษขององค์การสหประชาชาติออกรายงานโต้อุตสาหกรรมสารเคมีว่า ยาปราบศัตรูพืชส่งผลเสียอย่างใหญ่หลวงต่อสิ่งแวดล้อมและสุขภาพของมนุษย์ และตีตราว่าผู้ผลิตสารเคมีพยายามปฏิเสธอันตรายของสารเคมีอย่างเป็นระบบ เพื่อผลประโยชน์ทางธุรกิจ</p>
    </article>
  </body>
</html>