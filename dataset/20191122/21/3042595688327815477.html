<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/fikk-nok/71851689"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T21:26:00+00:00"/>
    <meta property="og:title" content="Fikk nok"/>
    <meta property="og:description" content="Hopptrener Alexander Stöckl fjernet tilgang til sosiale medier på telefonen. - Jeg brukte veldig mye tid på det. Og jeg vil ha et privatliv."/>
  </head>
  <body>
    <article>
      <h1>Fikk nok</h1>
      <h2>Hopptrener Alexander Stöckl fjernet tilgang til sosiale medier på telefonen. - Jeg brukte veldig mye tid på det. Og jeg vil ha et privatliv.</h2>
      <address><time datetime="2019-11-22T21:26:00+00:00">22 Nov 2019, 21:26</time> by <a rel="author">TORE ULRIK BRATLAND</a></address>
      <p>Denne helga starter verdenscupen i skihopping opp igjen. Den polske byen Wisla har fått æren av å åpne ballet. Og i spissen for den norske troppen står trener Alexander Stöckl (45).</p>
      <p>Som vanlig når det er renn i hoppgale Polen, florerer det av bilder og meldinger på sosiale medier. Det er en del av sirkuset. Men for Stöckls del har det kommet til et metningspunkt. Han har fjernet tilgangen til sosiale medier på mobiltelefonen sin.</p>
      <p>
        <b>- Jeg kom fram til at jeg brukte veldig mye tid på det. Nå velger jeg heller å bruke tida på andre ting som er riktigere for at vi skal ha suksess.</b>
      </p>
      <p>Og:</p>
      <p>- Jeg vil ha litt privatliv også.</p>
      <p>Stöckl er blant de største profilene i hoppsporten. Da han var på sitt mest aktive, haglet det med «likes» og kommentarer da han la ut tekst og bilder. I dag er han omtrent ikke aktiv lenger, annet enn når han en sjelden gang går inn på Facebook, Twitter og Instagram fra PC-en.</p>
      <p>
        <b>- Jeg har hørt og lest forskjellige ting. Du har folk som forsker på sosiale medier og som har funnet ut hvordan de misbruker oppmerksomheten vår. Jeg har valgt ikke å være med på det. Det skjedde etter diskusjon med meg selv. Og jeg har fått mer tid til andre ting som jeg ikke hadde før.</b>
      </p>
      <p>
        <i>- Hvilket forhold vil du at utøverne skal ha til sosiale medier?</i>
      </p>
      <p>- Jeg vil at de skal ha et sunt forhold til det. De bør bruke det til å fremme seg selv i sosiale medier og få større oppmerksomhet rundt produktet skihopping. Men de må ha kontroll på tidsbruken, så det ikke går utover andre ting som er viktig for å lykkes.</p>
      <p>
        <i>- Du inndrar ikke telefonen på renndager?</i>
      </p>
      <p>- Nei, absolutt ikke. Men vi snakker med utøverne om sånne ting. Du har en viss mengde energi - som starter på hundre prosent - og så må du velge hvordan du skal bruke denne energien. Hvis du bruker den feil, har du ikke energi til det som er viktig.</p>
      <p>
        <i>- Hva med kommentarfeltene på sosiale medier: Har kommentarer der - også de negative - vært utslagsgivende for valget ditt?</i>
      </p>
      <p>- Nei, absolutt ikke. Det er en del av gamet. At folk kommenterer viser bare at interessen er stor og at de brenner for sporten. Det er ikke noe problem i det hele tatt. Jeg skjønte bare at jeg måtte bruke tiden min på andre ting.</p>
      <p>Stöckl fortsetter:</p>
      <p>- Jeg har også slått av alle pushvarsler på telefonen. Det er med på å ta fokus. Når du jobber med noe konkret - og skal være konsentrert - må du slå av alle meldinger.</p>
      <p>I Wisla er det kvalik fredag, lagkonkurranse lørdag og individuelt renn søndag. De norske hopperne som får sjansen i åpningshelga er Daniel-André Tande, Robert Johansson, Johann André Forfang, Robin Pedersen, Thomas Aasen Markeng og Marius Lindvik.</p>
      <p>
        <b>Alle gikk videre fra fredagens kvalik, som ble vunnet av tyskeren Karl Geiger med et svev på 133 meter.</b>
      </p>
      <p>- Jeg er veldig spent, sier Stöckl om sesongstarten.</p>
      <p>- Vi er klare og har gjort alt vi kan. Det er en stor ære å være trener for en gjeng som jobber så hardt som de gjør.</p>
      <p>Hoppuka, Raw Air og VM i skiflyging er de store målene denne sesongen.</p>
      <h4>HOPP-KVALIK</h4>
      <p>
        <i>Kvalifisering til verdenscupåpning menn i Wisla, Polen (HS134) fredag:</i>
      </p>
      <p>1) Karl Geiger, Tyskland 138,6 (133,0), 2) Killian Peier, Sveits 132,8 (125,5), 3) Daniel Huber, Østerrike 128,0 (122,0), 4) Ryoyu Kobayashi, Japan 127,6 (118,5), 5) Robert Johansson, Norge 127,4 (121,0), 6) Stephan Leyhe, Tyskland 126,9 (126,5).</p>
      <p>Øvrige norske: 17) Thomas Aasen Markeng 117,8 (124,0), 22) Robin Pedersen 110,3 (118,0), 27) Daniel Andre Tande 107,0 (111,0), 29) Marius Lindvik 106,8 (122,0), 32) Johann André Forfang 105,9 (114,0).</p>
    </article>
  </body>
</html>