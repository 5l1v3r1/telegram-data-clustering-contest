<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159146_1.html"/>
    <meta property="og:site_name" content="Novsport"/>
    <meta property="article:published_time" content="2019-11-22T21:45:00+00:00"/>
    <meta property="og:title" content="ПСЖ не се затрудни у дома с Лил"/>
    <meta property="og:description" content="Парижани спечелиха с 2:0 с голове на Ди Мария и Икарди"/>
  </head>
  <body>
    <article>
      <h1>ПСЖ не се затрудни у дома с Лил</h1>
      <address><time datetime="2019-11-22T21:45:00+00:00">22 Nov 2019, 21:45</time> by <a rel="author">Спортал</a></address>
      <p>Пари Сен Жермен спечели без особени проблеми срещата с Лил от 14-ия кръг на Лига 1. Двубоят на “Парк де Пренс” завърши при резултат 2:0. Точни за успеха на парижани бяха Мауро Икарди в 17-ата и Анхел ди Мария в 31-ата минута. Гостите също имаха своите възможности в хода на мача, но не се възползваха от тях.<br/><br/>Още първата по-интересна атака в мача бе за Лил. Във 2-ата минута Ксека бе изведен в наказателното поле, но ударът му бе спасен с вещина от Кейлор Навас.<br/><br/>В 17-ата минута обаче домакините откриха резултата. Идриса Гай пусна успоредно на голлинията към Мауро Икарди, койот засече кълбото в мрежата за 1:0.<br/><br/>Две минути по-късно самият Гай можеше да удвои, но ударът му отблизо бе спасен от вратаря на съперника.<br/><br/>В 31-ата минута шампионите все пак удвои ха преднината си. Юлиан Дракслер елегантно изведе Ди Мария в наказателното поле и той виртуозно копна топката над вратаря за 2:0.<br/><br/>ПСЖ продължи да диктува темпото и през втората част, но Лил може да съжалява за няколко пропуска. В 59-ата минута Навас се намеси прекрасно при изстрел на Луис Араухо, а в 77-ата минута Лоик Реми не се възползва от огромна грешка в отбраната на домакините и останал очи в очи с вратаря отправи анемичен удар в ръцете му.<br/><br/>В 84-ата минута пък Дракслер нямаше късмет, като негов шут се отби от гредата. парижани пропуснаха още няколко възможности, но нови голове така и не паднаха.<br/><br/>Така ПСЖ спечели мача и с 33 точки продължава да трупа преднина на върха в класирането. Лил пък все повече се отдалечава от челната тройка, като за момента остава на 5-ата позиция с 19 точки, но вероятно ще падне и по-надолу в класираето след изиграването на останалите срещи от кръга.</p>
    </article>
  </body>
</html>