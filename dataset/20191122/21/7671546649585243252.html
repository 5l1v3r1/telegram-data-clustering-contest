<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914858"/>
    <meta property="og:site_name" content="Dnevnik"/>
    <meta property="article:published_time" content="2019-11-22T21:47:00+00:00"/>
    <meta property="og:title" content="Med lavreati tudi trije dnevnikovci"/>
    <meta property="og:description" content="Novinarsko nagrado čuvaj/watchdog 2019 za življenjski prispevek je prejel novinar Dela Boris Šuligoj, v kategoriji izstopajočih dosežkov pa so bili nagrajeni Adrijan Bakič s TV Slovenija, projekt Prvega programa Radia Slovenija Delaj in molči ter Ranka Ivelja z Dnevnika. Med nagrajenci sta tudi dva Dnevnikova fotografa – Luka Cjuha in Jaka Gasar."/>
  </head>
  <body>
    <article>
      <h1>Med lavreati tudi trije dnevnikovci</h1>
      <address><time datetime="2019-11-22T21:47:00+00:00">22 Nov 2019, 21:47</time> by <a rel="author">Igor Dernovšek</a></address>
      <p>
        <b>Novinarsko nagrado čuvaj/watchdog 2019 za življenjski prispevek je prejel novinar Dela Boris Šuligoj, v kategoriji izstopajočih dosežkov pa so bili nagrajeni Adrijan Bakič s TV Slovenija, projekt Prvega programa Radia Slovenija Delaj in molči ter Ranka Ivelja z Dnevnika. Med nagrajenci sta tudi dva Dnevnikova fotografa – Luka Cjuha in Jaka Gasar.</b>
      </p>
      <p>Društvo novinarjev Slovenije (DNS) je danes podelilo novinarske nagrade čuvaj/watchdog 2019. Nagrado za življenjski prispevek k razvoju slovenskega novinarstva je prejel novinar Dela <b>Boris Šuligoj</b>, za katerega novinarstvo, kot je zapisala porota, ni poklic, ampak zanj živi že več kot 40 let. Šuligoj je znan po svojih člankih o lokalni politiki na Primorskem in njenem vpletanju v gospodarstvo, italijanski manjšini, odnosih v obmejnem prostoru, ribištvu idr., o čemer je objavil množico komentarjev in analitičnih člankov.</p>
      <h3>Nagrada tudi za Ranko Ivelja z Dnevnika</h3>
      <p>V kategoriji izstopajočih dosežkov je porota DNS nagradila <b>Adrijana Bakiča</b>, ki je v prispevkih na Televiziji Slovenija razkrival zgodbo o izstopu Združenega kraljestva iz Evropske unije, projekt Prvega programa Radia Slovenija Delaj in molči avtoric <b>Darje Pograjc</b>, <b>Andreje Gradišar</b>, <b>Nataše Rašl</b> in <b>Ane Skrt </b>( iz konkretnih zgodb, izkušenj in primerov posameznikov, ki so se znašli v kolesju prekarnosti, espejevstva in agencijskih oblik dela, so sestavile kalejdoskop prispevkov na različnih platformah), ter novinarko Dnevnika <b>Ranko Ivelja</b>, ki je razkrila korupcijsko porabo denarja na treh pedagoških institucijah, nad katerimi je bedel vrh šolskih oblasti.</p>
      <h3>Prodor mladih novinarjev</h3>
      <p>Čeprav se v novinarstvu zaradi kadrovske podhranjenosti uredništev že dalj časa govori o izgubljeni generaciji, je bila letošnja bera debitantov po oceni DNS izjemna, zato se je porota odločila, da letos mladim novinarjem podeli kar tri nagrade. Debitantske nagrade za dosežke mladih novinarjev, ki so v poklicu manj kot pet let, so prejeli <b>Klara Širovnik</b> z Večera, ki je s svojimi reportažami o ljudeh z družbenega obrobja podrla rekorde branosti, <b>Lucijan Zalokar</b> z Dela, ki je svež slog vnesel v teme o športu, tehnologiji in literaturi, ter <b>Žan Dolajš </b>s Televizije Slovenije, ki je po mnenju porote uspešno stopil v čevlje svojih bistveno bolj izkušenih kolegov v oddaji Tarča. Pohvalo za izstopajoč novinarski dosežek v letu 2019 so prejeli Toti list, Večer in projekt MMC RTV Slovenija Izza zidov 1989–2019 avtoric <b>Ane Svenšek</b> in <b>Maje Kač</b>.</p>
      <h3>Nagrajena dva Dnevnikova fotografa</h3>
      <p>Nagradi za izjemne dosežke v novinarski fotografiji je DNS podelil<b> Blažu Samcu</b> z Dela (za posamično fotografijo sprevoda finalistov tekmovanja v zgodovinskem nogometu) in <b>Luki Cjuhi</b> z Dnevnika (za reportažo, ki prikazuje vsakdanjik ljudi v nenavadnem poklicu – pobiranju živalskih kadavrov). Pohvalo porote s področja novinarske fotografije pa si je prislužili Dnevnikov fotograf <b>Jaka Gasar</b> za fotografijo Muhamada Nod Muhamada, migranta iz Afganistana, ki je nastala na vlaku, s katerim je bil poslan v Niš.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042847782/slovenija/po-opozorilih-z-okrogle-mize-se-pritiskov-na-novinarstvo-ne-sme-pomesti-pod-preprogo"/>
      </related>
    </article>
  </body>
</html>