<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/kara-cuma-54000yy.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-22T21:00:00+00:00"/>
    <meta property="og:title" content="Kara Cuma"/>
    <meta property="og:description" content="İlk Amerika'da başladı Kara Cuma, yani zararına satış.Ben şahsen zararına olduğuna inanmıyorum en az kârla satış olarak görüyorum.Türkiye'deki..."/>
  </head>
  <body>
    <article>
      <h1>Kara Cuma</h1>
      <address><time datetime="2019-11-22T21:00:00+00:00">22 Nov 2019, 21:00</time> by <a rel="author">Remzi ÖZDEMİR</a></address>
      <p>İlk Amerika'da başladı Kara Cuma, yani zararına satış.</p>
      <p>Ben şahsen zararına olduğuna inanmıyorum en az kârla satış olarak görüyorum.</p>
      <p>Türkiye'deki alışveriş siteleri de yaptı. Cuma gününün Müslümanlar için kutsal bir gün olması nedeniyle gelen tepkiler üzerine adını Efsane Cuma yaptılar.</p>
      <p>Günlerce yapılan reklamlar sonunda Efsane Cuma satışı başladı. Bazı ürünlerin fiyatında indirim vardı. Ama o da sınırlıydı. Ya eski model, artık içinde 1 GB ram bile bulunmayan tablet ya da modası geçmiş bir ayakkabı.</p>
      <p>Sosyal medyada bu konuda çok yazıldı çizildi. Ürünün önceki ile son fiyatı arasındaki aldatmacalar paylaşıldı.</p>
      <p>Ben bunları bir kenara bırakıp Türkiye'nin internet altyapısına değinmek istiyorum.</p>
      <p>11.11 Bekarlar Günü ve Kara Cuma gibi tamamen tüketime yönelten ticari oyunlar Türkiye'de internet altyapısının ne kadar kötü olduğunu gösterdi.</p>
      <p>Doğuş Grubu'nun en iddialı şirketi olan alışveriş sitesi N11.com 11 Kasım da resmen çöktü. Sorun yoğunluk. Saatlerce çalışmadı.</p>
      <p>Hemen arkasından sadece Türkiye'nin değil aynı zamanda Avrupa'nın da en büyük bankaları arasında gösterilen bir banka yurtdışından 100 gigabaytlık siber saldırı ile saatlerce hizmet veremedi. İnsanlar benzin bile alamadı.</p>
      <p>Tüm bu gelişmeleri bir toplantıda bölgesel bir alışveriş sitesi olduklarını iddia eden Hepsiburada şirketinin CEO'su Murat Emirdağ'a bir soru sordum.</p>
      <p>Bu internet altyapısı ile nasıl bölgesel bir marka olup dünyaya açılacaksınız?</p>
      <p>Murat Emirdağ kendinden emin bir şekilde iddialı olduklarını ve çok sayıda mühendis çalıştırdıklarını belirterek güçlerini anlattı.</p>
      <p>Bu toplantıdan 10 gün sonra yani bu cuma gecesi Hepsiburada Efsane Cuma indirimi yaptı.</p>
      <p>Site ilk yarım saatte ağırlaştı. 40. dakikada ödeme yapılmadı ve 50 dakikada işleminizi gerçekleştiremiyoruz uyarısı geldi. 1 saat olduğunda ise site tamamen çöktü. Ulaşılamadı.</p>
      <p>Orhan Emirdağ Türkiye'nin internet altyapısını eleştirmedi. Çünkü bu mevcut altyapı üzerinden e-ticaret yapıyor.</p>
      <p>Türkiye'nin internet altyapısı maalesef bu.</p>
      <p>Dünya internette altın yılını yaşarken hatalı bir özelleştirme bizi sanal dünyada çok gerilerde bıraktı.</p>
      <p>Türk Telekom'u alan Öger, yatırım yapmadı ama bol bol reklamla Türkiye'nin gözünü boyadı.</p>
      <p>Sonunda olanlar oldu.</p>
      <p>Türk Telekom stratejik bir kurum. Şu anda bankaların elinde. Alacaklarına karşılık yönetimde oturuyorlar. Bankalar batık krediyi kurtarmak için imtiyaz hakkının uzatılmasını istiyor.</p>
      <p>Çünkü 2005 yılında 21 yıllığına verildi bu hak. Şu anda fazla bir süre kalmadı. Bankalar 5,5 yıl bir süre kalmışken bunu kimseye satamazlar. Kendileri de işletemez. O halde devlet imtiyaz hakkını uzatsın istiyorlar.</p>
      <p>Bu kesinlikle yapılmamalı.</p>
      <p>Bankalar bu kuruluşa kredi verirken riskini bilerek verdiler. Ve sonuç olarak risk gerçekleşti.</p>
      <p>Bankalar bunu ticari zarar olarak yazmalı.</p>
      <p>Devlet ise 2026 yılında Türk Telekom'un yönetimini ele almalı ve Türkiye'yi diğer ülkeler seviyesine getirmek için yatırım yapmalı.</p>
      <p>Öger ile gördük ki, Telekom sektörünün özelleştirilmesi son derece yanlış.</p>
      <p>Özetle hükümetin başarısız ve yanlış özelleştirmesinin faturasını bankalar ve şirketler ödüyor ve daha da ödeyecek gibi görünüyor.</p>
      <figure>
        <iframe src="https://www.youtube.com/embed/S0xMBA59tgQ" width="560" height="315" data-service="Youtube" scrolling="no"/>
      </figure>
    </article>
  </body>
</html>