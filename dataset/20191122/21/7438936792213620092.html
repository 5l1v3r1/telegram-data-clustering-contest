<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Vzali-ho-mezi-velke-kluky-Elf-Kartous-posiluje-vliv-Drahos-mu-otevrel-dvere-604314"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-22T21:06:00+00:00"/>
    <meta property="og:title" content="Vzali ho mezi „velké kluky“? „Elf“ Kartous posiluje vliv. Drahoš mu otevřel dveře"/>
    <meta property="og:description" content="„Elf“ Kartous získává vliv mezi politiky. Blízko má k lidem z hnutí Starostové a nezávislí (STAN). Údajně se spolupodílel na tvorbě jejich programu pro oblast postupné reformy českého školství."/>
  </head>
  <body>
    <article>
      <h1>Vzali ho mezi „velké kluky“? „Elf“ Kartous posiluje vliv. Drahoš mu otevřel dveře</h1>
      <address>
        <time datetime="2019-11-22T21:06:00+00:00">22 Nov 2019, 21:06</time>
      </address>
      <p>
        <b>„Elf“ Kartous získává vliv mezi politiky. Blízko má k lidem z hnutí Starostové a nezávislí (STAN). Údajně se spolupodílel na tvorbě jejich programu pro oblast postupné reformy českého školství.</b>
      </p>
      <p>Bohumil Kartous je jednou z hlavních tváří neziskovky zaměřující se na vzdělávání EDUin a rovněž jedním z nejviditelnějších lidí, kteří se k tématu školství vyjadřují v českém mediálním prostoru. Kromě toho se Kartous věnuje odhalování dezinformací na internetu a sociálních sítích a proslul jako jediná veřejně známá tvář hnutí takzvaných „elfů“, tedy veskrze anonymní skupiny, která se pohybuje na sociálních sítích, kde nahlašuje dezinformace a profily šířící dezinformace zformované podle vzoru pocházejícího z pobaltských republik.</p>
      <p>Kartous bývá také podepsán pod pravidelným měsíčním hlášení ukazujícím na ty největší dezinformace a dezinformátory. Ač se Bohumil Kartous netají tím, že ParlamentníListy.cz nemá rád, což často vyjadřuje velmi ostře, neopomene zasílat svá pravidelná hlášení e-mailem právě i do naší redakční e-mailové schránky.</p>
      <p>Obecně prospěšný spolek EDUin, pro který Kartous pracuje, bývá často citován novináři a požívá již delší dobu v souvislosti se školskou problematikou jisté mediální prestiže. Pravidelně vycházejí články zakladatele EDUinu Tomáše Feřteka například v týdeníku Respekt. Zaměstnankyně EDUinu Jitka Polanská píše pro Akademii, kterou vydávají Lidové noviny. Kartous publikuje často na internetové stránce Britské listy a skrze poskytování rozhovorů či komentáře proniká i do dalších médií.  </p>
      <p>A Kartous v posledních letech posiluje svůj neformální vliv i mezi politiky. Oficiálně se před ne až tak dávnou dobou stal poradcem pro oblast školství senátora Jiřího Drahoše (co Kartous pro Drahoše konkrétně dělá, nám pan senátor neprozradil, byť jsme se jej ptali).</p>
      <figure>
        <img src="https://cms.parlamentnilisty.cz/image.ashx?id=146203&amp;f=spolecne_pro_cesko_kartous_drahos_637100525025574747.jpg&amp;h=307"/>
      </figure>
      <p>
        <i><b>Bohumil Kartous vedle senátora Jiřího Drahoše</b> (Foto: Repro/Facebook)</i>
      </p>
      <p>Drahoš je v Senátu oficiálně nestraník, zvolen byl ale za spojenou koalici KDU-ČSL, SZ, STAN a TOP 09. Aktuálně je členem senátorského klubu hnutí STAN. Drahoš předsedá školskému výboru Senátu a nově inicioval vznik neformální politické platformy pro vzdělávání. Ta sdružuje politiky různých stran. Jedním z výstupů této platformy je například návrh na změnu maturit. Drahoš dále založil spolek Společně pro Česko, pod jehož hlavičkou objíždí Drahoš společně s Kartousem Českou republiku a pořádají besedy o školství. Kartous se ovšem politicky angažoval již v minulosti, a to v takřka neznámé straně s názvem Pět procent pro vzdělávání. Nyní se díky senátoru Drahošovi dostal k hnutí STAN.  </p>
      <p>A právě v řadách tohoto hnutí lze soudit na to, že Kartousův vliv ohledně školské a vzdělávací problematiky, které se odborně věnuje, v poslední době znatelně stoupá, jako by mu poradenská činnost pro senátora Drahoše otevřela dveře. Podle našeho zdroje blízkého školství a pedagogické komunitě se Kartous dokonce výraznou mírou podílel na sepsání programu hnutí STAN pro oblast školství, tzv. vizi Vzdělávání pro 21. století. Ten je poměrně ambiciozní a hovoří o nutnosti postupné změny českého vzdělávacího systému v reakci na technologické a digitální výzvy.</p>
      <p>V zásadě je tak v průsečíku s tvrzením nové Kartousovy knihy s názvem „No Future: Vezeme děti na parním stroji do virtuální reality?“, která popisuje nutnost změny českého školství právě v reakci na dynamicky se rozvíjející digitální technologie. „Připravujeme děti na svět, který nenávratně zmizel. Vezeme děti na parním stroji do virtuální reality a tvrdíme jim, že je to pro ně prospěšné. Tato kniha tvrdí opak,“ zní krátký výtah z anotace Kartousovy knihy.</p>
      <figure>
        <img src="https://cms.parlamentnilisty.cz/image.ashx?id=146204&amp;f=kartous_krest_no_future_plaga_drahos_bek_637100525704192165.jpg&amp;h=307"/>
      </figure>
      <p>
        <i><b>Na křtu Kartousovy knihy se sešli Plaga, Drahoš i Bek</b>  (Foto: Repro/Facebook)</i>
      </p>
      <p>Na křtu Kartousovy vzpomínané knihy nechyběli senátor Mikuláš Bek, senátor Jiří Drahoš a rovněž současný ministr školství za Babišovo hnutí ANO Robert Plaga, upozornil nás zdroj. Na tiskové konferenci hnutí STAN se zase Kartous objevil ve společnosti Petra Gazdíka a Mikuláše Beka a nechyběl ani na nedávném semináři k tématu maturit (společně s Jiřím Drahošem a Kartousovým bývalým zaměstnavatelem Ondřejem Štefflem, majitelem vzdělávací firmy Scio), pořádaném na půdě školského výboru Poslanecké sněmovny, kam zmíněné pozval poslanec Pirátské strany Lukáš Bartoň.  </p>
      <p>Co se konkrétních kroků ve školství týče, navrhuje STAN například zrušení státních maturit a jednotných přijímacích zkoušek na střední školy. Rovněž navrhuje i zřízení jakési reálky, která by sdružovala různé typy středních škol pod jednou střechou (od učiliště až po gymnázium). </p>
      <p>Nedávno také jeho čelní představitelé vystoupili s nápadem na zrušení 9. třídy základní školy, a to z důvodu budoucího nedostatku pedagogů, a také aby se ušetřilo (odkaz ZDE). Deváté třídy totiž podle jejich názor nepřinášejí „kvalitativně nic nového“, ale jsou jen jakýmsi „čekáním“ na další vzdělání. Senátor Jiří Drahoš zase navrhoval, že by učit mohli i lidé bez pedagogického vzdělání či dokonce, že by učit mohli i jen lidé s maturitou, což se ovšem setkalo se silnou kritikou. Dle jeho názoru  by se tím mohl  částečně vyřešit problém nedostatku kantorů na českých základních a středních školách (převážně způsobený jejich mizerným platovým ohodnocením). Stejné návrhy ovšem publikovali pracovníci EDUinu opakovaně už dávno před tím. Jiří Drahoš je pouze převzal…</p>
      <figure>
        <img src="https://cms.parlamentnilisty.cz/edition_files/uploaded-images/STAN_program_skolstvi_Kartous_Gazdik_Bek_tiskova_konference.jpg"/>
      </figure>
      <p>
        <i><b>Kartous, Bek a Gazdík na tiskové konferenci</b> (Foto: Repro/Facebook)</i>
      </p>
      <p>Na možné vazby s Kartousem jsme se zeptali místopředsedy hnutí STAN Petra Gazdíka. „Pan Kartous není poradcem STAN, jako zástupce EDUin spolupracuje se širokou paletou profesních i politických skupin a někteří politici STAN, včetně mne, s ním některé otázky týkající se školství konzultovali,“ odpověděl nám Gazdík.</p>
      <p>Na to, s čím vším může Kartous STANu radit, jsme se zeptali i našeho zdroje. „Podle mě vše ohledně ZŠ a SŠ. Nikoho jiného než Kartouse nemají, vždyť má tato politická strana jen něco přes sto členů,“ sdělil naší redakci. Na otázku, s čím konkrétně Kartous radil a jaké byly jeho konkrétní výstupy, adresovanou Petrovi Gazdíkovi, naše redakce již odpověď neobdržela. „O tom kariérním řádu píše Kartous skoro furt,“ sdělil nám zdroj. „Maturitu taky zpochybňuje často. Tažení EDUinu proti Cermatu běží už řadu let,“ sdělil nám k tomu náš angažovaný zdroj.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Valachova-CSSD-Velkolepe-odhaleni-Hospodarskych-novin-604249"/>
        <a href="https://www.parlamentnilisty.cz/arena/monitor/Zak-dal-uciteli-pesti-ten-skoncil-v-nemocnici-603972"/>
        <a href="https://www.parlamentnilisty.cz/arena/monitor/Dekan-Martinek-konci-v-cele-Lekarske-fakulty-v-Ostrave-Kvuli-pochybnemu-prijimani-studentu-603837"/>
        <a href="https://www.parlamentnilisty.cz/arena/monitor/Ridicak-pro-volice-Bara-Hrzanova-vam-povi-koho-by-nechala-volit-a-koho-ne-603717"/>
      </related>
    </article>
  </body>
</html>