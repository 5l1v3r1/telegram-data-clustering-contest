<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/v-sozopol-otkrikha-dreven-parfyum-407394.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-22T21:08:00+00:00"/>
    <meta property="og:title" content="В Созопол откриха древен римски парфюм"/>
    <meta property="og:description" content="Според археолозите с него са помазвали мъртвите през II век"/>
  </head>
  <body>
    <article>
      <h1>В Созопол откриха древен римски парфюм</h1>
      <address><time datetime="2019-11-22T21:08:00+00:00">22 Nov 2019, 21:08</time> by <a rel="author">Стандарт</a></address>
      <p>Впечатляващ съд с дионисиева сцена и парфюм от римско време са открили археолози по време на разкопките в Созопол, които започнаха през октомври и се очаква да продължат докато позволява времето  Археолозите проучват некропол в Морската градина и останки от обществена сграда в близост до пристанището.</p>
      <p>Любопитната находка е стъклен съд, наподобяващ малка колба, в който има течност с виолетов цвят. Знае се, че Рим е първият, който се използва стъклена колба за парфюмите, заменяйки глинените делви. Всеизвестно е, че парфюмите са използвани по всякакви поводи, а когато императорът излизал навън, благоуханната миризма се разпръсвала часове преди това. Освен това римляните обожавали да смесват ароматите. Всяка част от тялото се ароматизирала отделно: мента - за нозете, палмово масло - за гърдите, риган - за косата. Със специален парфюм те помазвали и мъртвите, като колбичката се оставяла до тялото. Предполага се, че това е и предназначението на парфюма, намерен в Созопол, който е от II в.</p>
      <p>Червенофигурният кратер, който в момента се реставрира, е открит в некропол, където са проучени 10 детски погребения и едно на жена от средата на IV век. Те са в периферията на некропола Калфата, който се изследва повече от 80 години. В близост до този участък доц. Кръстина Панайотова е разкрила още няколко гроба, детски и на възрастни хора, които са датирани от V век.</p>
    </article>
  </body>
</html>