<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/22/irans-judiciary-spokesman-says-100-leaders-arrested-bz-revolutionaly-gurad"/>
    <meta property="og:site_name" content="euronews"/>
    <meta property="article:published_time" content="2019-11-22T21:10:31+00:00"/>
    <meta property="og:title" content="قوهٔ قضائیهٔ ایران: سپاه یکصد تن از عوامل اصلی اعتراض‌ها را دستگیر کرد"/>
    <meta property="og:description" content="«تأکید شده است تا غربالگری سریع‌تر انجام شود و افرادی که احیانا بی‌‌تقصیر یا کم‌تقصیر اند سریع آزاد شوند و دربارهٔ کسانی که نقش مهم داشته‌اند دادرسی باید شدید و در اسرع وقت انجام شود.»"/>
  </head>
  <body>
    <article>
      <h1>قوهٔ قضائیهٔ ایران: سپاه یکصد تن از عوامل اصلی اعتراض‌ها را دستگیر کرد</h1>
      <address><time datetime="2019-11-22T21:10:31+00:00">22 Nov 2019, 21:10</time> by <a rel="author">یورونیوز </a></address>
      <p>سخنگوی قوهٔ قضائیهٔ ایران گفت سپاه پاسداران به این نهاد اطلاع داده است که حدود ۱۰۰ نفر از «لیدرها، سردسته‌ها و عوامل اصلی» اعتراض‌های روزهای گذشته در ایران را دستگیر کرده است.</p>
      <p>غلامحسین اسماعیلی عصر روز جمعه و پس از بازدید از متهمان بازداشت شده در زندان اوین اظهار داشت که شماری از دیگر بازداشت‌شدگان در این زمینه آزاد شده‌اند و افزود:‌ «تأکید شده است تا غربالگری سریع‌تر انجام شود و افرادی که احیانا بی‌‌تقصیر یا کم‌تقصیراند سریع آزاد شوند و دربارهٔ کسانی که نقش مهم داشته‌اند باید شدید و در اسرع وقت دادرسی انجام شود.»</p>
      <p>
        <a href="https://t.me/euronewspe">
          <b>به تلگرام یورونیوز فارسی بپیوندید</b>
        </a>
      </p>
      <p>پیش از این نیز منابع مختلف از قول نهادهای امنیتی ایران در چندین مورد از دستگیری «لیدر»های اعتراضات خبر دادند که از جملهٔ آنها دستگیری ۱۵۰ تن در استان البرز، ۲۵ تن در اسلامشهر، ۲ تن در شیراز و شمار نامعلومی در کرمانشاه بوده است.</p>
      <p>از سوی دیگر معاون دانشجویی دانشگاه تهران نیز بازداشت شدن شماری از دانشجویان این دانشگاه خبر داد.</p>
      <p>سعید حبیبا خبر ورود یک آمبولاس به دانشگاه به منظور دستگیر کردن تعدادی از دانشجویان را تکذیب کرد و افزود اکثر دانشجویان بازداشت‌شده، به جز چهار پنج نفر، آزاد شده‌اند. وی تصریح کرد که دانشجویانی که همچنان در بازداشت هستند سابقهٔ فعالیت سیاسی داشته اند.</p>
      <p>سعید حبیبا همچنین گفت تعداد کل بازداشتی‌ها پیشتر حدود ۲۰ نفر اعلام شده بوده اما آمار دقیقی از تعداد دانشجویان دستگیر شده در دست ندارد. وی در پاسخ به این پرسش که کدام نهاد دانشجویان را بازداشت کرده است گفت دستگاه‌‌های امنیتی اقدام به این کار کرده‌اند.</p>
      <p>عصر شنبه و در پی افزایش ناگهانی قیمت بنزین در ایران اعتراض‌هایی در بسیاری از نقاط این کشور آغاز شد که به سرکوب شدید معترضان و قطع اینترنت در سطح ملی همراه بوده است. سازمان عفو بین‌الملل در آخرین گزارش خود شمار کشته‌شدگان این ناآرامی‌ها را دست‌کم ۱۱۵ تن اعلام کرد.</p>
    </article>
  </body>
</html>