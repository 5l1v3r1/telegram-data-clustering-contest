<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/cegauto/20191122_tujazas_4_6_villamos_bkk"/>
    <meta property="og:site_name" content="HVG.hu"/>
    <meta property="article:published_time" content="2019-11-22T21:06:00+00:00"/>
    <meta property="og:title" content="Négy fiatal tujázott a 4-es, 6-os villamos hátuljába kapaszkodva"/>
    <meta property="og:description" content="Olvasónk szerint az egyikük még le is köpte az egyik felvétel készítőjét."/>
  </head>
  <body>
    <article>
      <h1>Négy fiatal tujázott a 4-es, 6-os villamos hátuljába kapaszkodva</h1>
      <address><time datetime="2019-11-22T21:06:00+00:00">22 Nov 2019, 21:06</time> by <a rel="author">hvg.hu</a></address>
      <p>
        <b>Olvasónk szerint az egyikük még le is köpte az egyik felvétel készítőjét.</b>
      </p>
      <p>Négy fiatal mászott fel a 4-es, 6-os villamos hátuljára az Oktogonnál, ez látható azokon a fotókon, amelyeket az egyik olvasónk juttatott el hozzánk. Azt írta, többen fotózni kezdték a négyest, az egyiküket válaszul az egyik tujázó leköpte. Olvasónk azt írta, a fiatalok akkor is szerelvényen voltak, amikor az elindult.</p>
      <figure>
        <img src="https://img4.hvg.hu/image.aspx?id=b474874c-47ea-4950-9e5e-57fab7505295&amp;view=b2dea50f-cee1-4f6e-b810-034566fbfb2e"/>
      </figure>
      <p>Ez már nem az első ilyen eset. Múlt héten az RTL Klub <a href="https://hvg.hu/itthon/20191112_Tujazo_fiatal_lanyt_videoztak_a_46oson">közölt felvételeket</a> egy lányról, aki szintén a 4-es, 6-os villamoson tujázott.</p>
      <p>A csatornának akkor Nagy Ferenc, a Villamos Független Szakszervezet képviselője azt mondta, a mutatvány életveszélyes is lehet. A villamosok óránként akár 50 kilométeres sebességre is felgyorsulhatnak két megálló között, és ha ilyenkor valaki leesik, súlyos sérüléseket szenvedhet. Az is előfordulhat, hogy a szemben érkező villamos alá esik, és elgázolják.</p>
      <p>A Budapesti Közlekedési Központ akkor azt közölte, hogy a villamosvezetők nem látják, ha valaki felkapaszkodik a jármű végére, és nincs eszköz a társaság kezében, amellyel ezt megakadályozhatnák.</p>
      <related>
        <a href="https://hvg.hu/itthon/20181101_Veszelyes_jatekot_uztek_a_lanyok_akik_a_villamoson_tujaztak"/>
        <a href="https://hvg.hu/cegauto/20190622_tujazas_combino_villamos"/>
      </related>
    </article>
  </body>
</html>