<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/sventinio-stalo-lietuviai-neisivaizduoja-be-televizijos/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-11-22T21:26:00+00:00"/>
    <meta property="og:title" content="Šventinio stalo lietuviai neįsivaizduoja be televizijos"/>
    <meta property="og:description" content="Didžiosios šventės daugumai Lietuvos gyventojų neatsiejamos nuo televizijos žiūrėjimo. Tyrimų ir įžvalgų bendrovės „Kantar“ duomenimis, per šventes gerokai išauga TV žiūrimumo rodikliai palyginti su ne šventiniu periodu – iki 5 val. per dieną."/>
  </head>
  <body>
    <article>
      <h1>Šventinio stalo lietuviai neįsivaizduoja be televizijos</h1>
      <address>
        <time datetime="2019-11-22T21:26:00+00:00">22 Nov 2019, 21:26</time>
      </address>
      <p>
        <i>Didžiosios šventės daugumai Lietuvos gyventojų neatsiejamos nuo televizijos žiūrėjimo. Tyrimų ir įžvalgų bendrovės „Kantar“ duomenimis, per šventes gerokai išauga TV žiūrimumo rodikliai palyginti su ne šventiniu periodu – iki 5 val. per dieną.</i>
      </p>
      <p>„Televizija dviems trečdaliams Lietuvos gyventojų – neatsiejama šventinio laikotarpio dalis: maždaug 67 proc. gyventojų per Kalėdas žiūri televiziją. Ypač didelius reitingus surenka šiuo šventiniu laikotarpiu rodomi populiarūs filmai šeimai, animacija, pramoginės ir žinių laidos“, – sakė „Kantar“ media tyrimų ir įžvalgų vadovė Lina Petraitienė.</p>
      <p>Žiūrint į pastarųjų trejų metų populiariausių per Kalėdų dienas laidų TOP10, labiausiai yra žiūrimi filmai, toliau pagal populiarumą rikiuojasi tęstiniai muzikiniai projektai ir žinios.</p>
      <p>
        <b>Senus metus užbaigia su žinių laidomis</b>
      </p>
      <p>Tuo tarpu per Naujuosius žiūrovų pasirinkimai jau kitokie: žinių laidos, kuriose dažniausiai apžvelgiami svarbiausi ir įsimintiniausi besibaigiančių metų įvykiai, pagal reitingus šiek tiek lenkia net populiariausius muzikinius projektus  ir specialias naujametines laidas. O aukštus filmų reitingus per Naujuosius pranokdavo Prezidentės naujametinio sveikinimo transliacijos. Švenčių tope konkuruoja trys didžiosios televizijos.</p>
      <p>„Iš duomenų matome, kad per Kalėdas žiūrovai mieliau renkasi filmus ir jie dominuoja šiuo laikotarpiu užimdami pusę pozicijų topuose. Tuo tarpu per Naujuosius – pirmu smuiku jau ima groti žinių laidos, pasidalydamos populiarumą su mėgstamais muzikiniais projektais ar specialiomis naujametėmis laidomis. Geriausios šventinio laikotarpio transliacijos surenka po – daugiau nei pusę milijono žiūrovų ir dalis jų patenka į metų topus“, – sakė „Kantar“ media tyrimų ir įžvalgų ekspertė. </p>
      <p>
        <b>Per šventes laikas prie TV praleidžiama iki 5 valandų</b>
      </p>
      <p>Bendrovės 2019 m. duomenimis, vidutiniškai šalies gyventojai televizijai per dieną televizijai skiria 3,5 valandos, per šventes šis skaičius išauga iki 5 valandų. Televizija yra daugiausia gyventojų media dienos laiko atsiriekianti priemonė – jai tenka kone pusė viso laiko, praleisto su medijomis (46 proc.). „Kantar“ atliekamas „Atlas“ tyrimas rodo, kad apskritai 70 proc. Lietuvos gyventojų teikia pirmenybę laisvalaikiui namuose, užuot kažkur ėjus.</p>
      <p>
        <b>Apie „Kantar“</b>
      </p>
      <p>
        <i>„Kantar“ yra viena didžiausių pasaulyje duomenų, įžvalgų ir konsultacijų bendrovių, vienijanti 30 tūkst. tyrimų specialistų daugiau nei 100 šalių. „Kantar“ yra ekspertai inovacijų, prekės ženklų, komunikacijos, vartotojų elgsenos ir kitose srityse. Savo klientams bendrovė padeda identifikuoti svarbiausius jų veiklos aspektus, atskleisti dar neišnaudotą potencialą ar pastebėti kritinius momentus bei tinkamai į juos reaguoti.</i>
        <br/>
        <i> </i>
        <br/>
        <i>„Kantar“ yra WPP dalis. Tarptautinės „Kantar“ grupės paslaugomis naudojasi daugiau nei pusė „Fortune Top 500“ kompanijų, o klientų skaičius viršija 8 tūkstančius. Bendrovės įmonėje Lietuvoje dirba 119 darbuotojų.</i>
      </p>
      <p>
        <i> </i>
      </p>
      <p>„Kantar“ inf. </p>
    </article>
  </body>
</html>