<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/basket/1561039/skotothike-proin-basketbolistas-tis-kavalas/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-22T21:11:00+00:00"/>
    <meta property="og:title" content="Fake news: &quot;Σκότωσαν&quot; πρώην μπασκετμπολίστα της Καβάλας"/>
    <meta property="og:description" content="Ψεύτικη η είδηση ότι χτυπήθηκε θανάσιμα όταν αυτοκίνητο που δεν είχε φρένα έπεσε πάνω του…"/>
  </head>
  <body>
    <article>
      <h1>Fake news: "Σκότωσαν" πρώην μπασκετμπολίστα της Καβάλας</h1>
      <address><time datetime="2019-11-22T21:11:00+00:00">22 Nov 2019, 21:11</time> by <a rel="author">Πετρούτσου Μαρία</a></address>
      <p>
        <b>Ψεύτικη η είδηση ότι χτυπήθηκε θανάσιμα όταν αυτοκίνητο που δεν είχε φρένα έπεσε πάνω του…</b>
      </p>
      <p>Μία κακόγουστη fake είδηση αποδείχθηκε το "ρεπορτάζ" που είδε το φως της δημοσιότητας και το οποίο ανέφερε πως: "την τελευταία του πνοή σε ηλικία 41 ετών άφησε τα ξημερώματα της Παρασκευής (22/11) ο Μιλτ Παλάσιο. Χθες το βράδυ, ενώ βρισκόταν έξω από εμπορικό κέντρο του Τορόντο, ένα αμάξι έπεσε πάνω του (σύμφωνα με την πρώτη ενημέρωση, δεν είχε φρένα) με αποτέλεσμα να τον παρασύρει και να τον χτυπήσει θανάσιμα. Όπως αναφέρουν στις ΗΠΑ, οι γιατροί δεν κατάφεραν να τον κρατήσουν στη ζωή στο νοσοκομείο που διακομίστηκε, αφού υπέκυψε από τα τραύματά του.</p>
      <p>Στη διάρκεια της καριέρας του αγωνίστηκε σε ΝΒΑ και Ευρώπη, περνώντας τα τελευταία χρόνια των αθλητικών του χρόνων στα μέρη μας. Από το 2007 έως το 2013, οπότε κι αποφάσισε να βάλει τέλος στην καριέρα του, αγωνίστηκε σε Παρτίζαν, Χίμκι, Κάχα Λαμποράλ, Μπλουσέν Μονμπούς, Μπνέι Χασαρόν, Λιέτουβος Ρίτας και Καβάλα (με ένα σύντομο πέρασμα από το Πουέρτο Ρίκο)".</p>
      <figure>
        <img src="https://www.neakriti.gr/files/2019-11-22/PALACIO2.jpg"/>
      </figure>
      <p>Λίγες ώρες αργότερα ωστόσο δημοσιογράφος της ιστοσελίδας «thescore.com» διέψευσε την είδηση για τον χαμό του πρώην παίκτη της Καβάλας, τονίζοντας πως είναι ψευδής. Μάλιστα επικαλείται πηγή από την ομάδα του, Λονγκ Άιλαντ Νετς, οι οποίοι διαβεβαιώνουν πως είναι καλά στην υγεία του!</p>
      <p>«Τα δημοσιεύματα είναι ανακριβή -έχουμε μιλήσει με τον Μιλτ κι είναι καλά», ανέφερε μέλος του τμήματος δημοσίων σχέσεων των Μπρούκλιν Νετς (ο ίδιος εργάζεται ως βοηθός προπονητής στη θυγατρική τους).</p>
      <p>Σημειώνεται ότι «θύμα» της συγκεκριμένης είδησης έπεσε η πρώην ομάδα του, Παρτίζαν, η οποία εξέδωσε συλλυπητήρια ανακοίνωση για τον Μιλτ Παλάσιο, αλλά λίγο αργότερα φυσικά και την απέσυρε.</p>
      <p>Συγγνώμη για το μεγάλο σφάλμα στο οποίο υπέπεσε ζήτησε ο δημοσιογράφος Εμιλιάνο Καρτσία που έκανε γνωστό σε όλο τον κόσμο πως «ο μπασκετμπολίστας Μιλτ Παλάσιο βρέθηκε νεκρός σε τροχαίο στο Τορόντο».<br/>«Έπρεπε να το έχουμε τσεκάρει ξανά και ξανά. Δεν υπάρχει δικαιολογία για όσα μεταδώσαμε» έγραψε ο Καρτσία.</p>
      <p>Πηγή: <a href="http://www.sport24.gr/">sport24.gr</a></p>
    </article>
  </body>
</html>