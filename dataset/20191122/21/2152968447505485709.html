<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/22/7031-dushi-sa-po-gramotni-blagodarenie-na-programi-na-mon.430553"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T21:50:00+00:00"/>
    <meta property="og:title" content="7031 души са по-грамотни благодарение на програми на МОН"/>
    <meta property="og:description" content="Те ще имат по-добра реализация на пазара на труда | Dnes.bg"/>
  </head>
  <body>
    <article>
      <h1>7031 души са по-грамотни благодарение на програми на МОН</h1>
      <h2>Те ще имат по-добра реализация на пазара на труда</h2>
      <address><time datetime="2019-11-22T21:50:00+00:00">22 Nov 2019, 21:50</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Общо 7031 неграмотни и слабограмотни лица, навършили 16 години, които не са ученици, успешно завършиха курсовете за ограмотяване на възрастни, организирани по проекта "Нов шанс за успех". Това съобщи ръководителят на проекта Евгения Костадинова - директор на дирекцията "Съдържание на предучилищното и училищното образование" в Министерството на образованието и науката, на заключителното информационно събитие по проекта в Пазарджик, цитирана от пресцентъра на МОН.</p>
      <p>Костадинова е посочила, че това са възрастни, които не са имали възможност или не са пожелали да завършат клас или етап от основната степен в рамките на формалното образование в училище. Приели предизвикателството да участват в обученията, да се научат да четат и пишат, след успешно завършен курс и полагане на съответните изпити, те получават документ, който им дава право да продължат в следващ клас или етап в училище, да се включат в обучение за придобиване на степен на професионална квалификация или да потърсят реализация на пазара на труда.</p>
      <p>Евгения Костадинова е подчертала, че настоящият проект се изпълнява като продължение на проект със същото име, реализиран по ОП "Развитие на човешките ресурси" /2007- 2013/, при който бе разработен и приложен в практиката цялостен модел за обучение на възрастни, включващ обучение за придобиване на компетентности от основната образователна степен. Проектът е с бюджет 19 070 732 лв. и приключва на 31 януари 2020 г. До тогава се очаква да завършат успешно близо 2200 обучаеми. В резултат на дейностите по двата проекта в проектните училища до момента са обучени повече от 21 000 възрастни, като основната цел е да бъде улеснен по-нататъшният достъп до общообразователна и професионална подготовка на слабограмотните и неграмотните лица, за да се включат на пазара на труда.</p>
      <p>Проектът "Нов шанс за успех" се изпълнява от Министерството на образованието и науката по ОП "Наука и образование за интелигентен растеж", с финансовата подкрепа на Европейските структурни и инвестиционни фондове, чрез дирекцията "Съдържание на предучилищното и училищното образование". Асоциирани партньори към него са Министерството на труда и социалната политика, Агенцията по заетостта и Държавната агенция за бежанците.<br/> </p>
    </article>
  </body>
</html>