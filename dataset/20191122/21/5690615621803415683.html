<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837325-shtorm-na-azovskomu-uzberezhzhi-ryatuvalniki-evakuyuvali-11-lyudey-z-ostrova-biryuchiy"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T21:08:00+00:00"/>
    <meta property="og:title" content="Шторм на Азовському узбережжі: рятувальники евакуювали 11 людей з острова Бірючий"/>
    <meta property="og:description" content="КИЇВ. 22 листопада. УНН. Внаслідок негоди на Азовському узбережжі рятувальники евакуювали 11 людей з острова Бірючий. Медична допомога евакуйованим не …"/>
  </head>
  <body>
    <article>
      <h1>Шторм на Азовському узбережжі: рятувальники евакуювали 11 людей з острова Бірючий</h1>
      <address><time datetime="2019-11-22T21:08:00+00:00">22 Nov 2019, 21:08</time> by <a rel="author">Тоня Туманова</a></address>
      <p><b>КИЇВ. 22 листопада. УНН. </b>Внаслідок негоди на Азовському узбережжі рятувальники евакуювали 11 людей з острова Бірючий. Медична допомога евакуйованим не знадобилась. Органами місцевої влади організовано їх перевезення на автовокзал Кирилівки, передає <b>УНН</b> із посиланням на ГУ ДСНС у Запорізькій області.</p>
      <p>За даними рятувальників, з 20 по 22 листопада, впродовж яких на Азовському узбережжі вирувала негода, сильні пориви східного вітру до 28 м/с, висота хвиль 15-20 дм (а це ознаки небезпечного метеорологічного явища, про яке інформували співробітники Гідрометцентру та рятувальники) призвели до підвищення рівня води на Федотовій косі у смт Кирилівка Якимівського району. Так, острів Бірючий залишився відрізаним від суходолу, піщана дорога вкрита водою.</p>
      <p>"Завдяки оперативним і злагодженим діям та своєчасно вжитим заходам рятувальники доставили на суходіл 11 людей. Медична допомога евакуйованим не знадобилась. Органами місцевої влади організовано їх перевезення на автовокзал Кирилівки", - йдеться у повідомленні.</p>
      <p>Як повідомили у ДСНС, наразі повідомлень про необхідність надання допомоги пов’язаної з негодою від мешканців смт Кирилівка не надходило. Інженерна техніка та особовий склад перебуватимуть на цілодобовому чергуванні на місці події до окремого розпорядження. Підрозділи Головного управління знаходяться в оперативній готовності до дій за призначенням.</p>
      <p>Як повідомляв <b>УНН</b>, на Запоріжжі внаслідок шторму <a href="https://www.unn.com.ua/uk/news/1837314-na-zaporizhzhi-vnaslidok-shtormu-zatopilo-blizko-40-baz-vidpochinku">затопило близько 40 баз відпочинку</a>.</p>
    </article>
  </body>
</html>