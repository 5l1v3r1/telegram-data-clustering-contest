<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/mnogo-losha-novina-za-vaksinite-sreshchu-grip-koyato-kasae-vsichki-blgari_news710871.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-22T21:10:00+00:00"/>
    <meta property="og:title" content="Много лоша новина за ваксините срещу грип, която касае всички българи"/>
    <meta property="og:description" content="На 3000 болни един получава дихателна недостатъчност"/>
  </head>
  <body>
    <article>
      <h1>Много лоша новина за ваксините срещу грип, която касае всички българи</h1>
      <h2>На 3000 болни един получава дихателна недостатъчност</h2>
      <address>
        <time datetime="2019-11-22T21:10:00+00:00">22 Nov 2019, 21:10</time>
      </address>
      <p>https://blitz.bg/obshtestvo/mnogo-losha-novina-za-vaksinite-sreshchu-grip-koyato-kasae-vsichki-blgari_news710871.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574449273-2.jpg"/>
      </figure>
      <p><b>Ваксините срещу грип, които се продават в аптечната мрежа свършиха. На пазара са осигурени общо 280 000 дози, но голяма част от тях са вече изкупени. Висок процент от безплатни 120 000 ваксини, които са по държавната програма за ваксиниране на пенсионери над 65-годишна възраст, са вече поставени, но от тях все още има при джипитата. </b><br/><br/>Това съобщи главният държавен здравен инспектор доц. д-р Ангел Кунчев на пресконференция на тема “Представяне на информационна кампания за грипа на СЗО”. Останалите 160 000 дози са били разпространени за свободна продажба в аптечната мрежа, от тях 140 000 са вече реализирани. Проверка на “Труд” в големите аптеки установи, че няма нито една ваксина срещу грип в фармацевтичната мрежа.</p>
      <p>Заради слабото търсене на ваксини в миналите години, тази са поръчани 160 000 дози, обясниха фармацевти, цитирани от <a href="https://trud.bg/%d0%b2%d0%b0%d0%ba%d1%81%d0%b8%d0%bd%d0%b8%d1%82%d0%b5-%d0%b7%d0%b0-%d0%b3%d1%80%d0%b8%d0%bf-%d1%81%d0%b2%d1%8a%d1%80%d1%88%d0%b8%d1%85%d0%b0/">“Труд”</a>. <br/><br/>От другата компания отговориха, че няма да има повече доставки на противогрипни ваксини. Ваксините се правят година за година спрямо данни от СЗО кои щамове ще върлуват затова поръчката се прави месеци предварително.</p>
      <p>От безплатни противогрипни ваксини все още могат да се възползват част пенсионерите. В страната има лични лекари, които вече са съобщили, че са им доставени по-малко дози от заявените. Все още не са доставени ваксини и при личните лекари в Южна България, но в началото на следващата седмица ще бъдат осигурени, увери доц. д-р Кунчев.</p>
      <p>Интерес към противогрипните ваксини реално има в последните три години и търсенето се е повишило. Това каза директорът на Националния център по заразни и паразитни болести проф. Тодор Кантарджиев. Преди това ваксините са залежавали в аптеките. “Тази година ще имаме два пъти по-предпазено населени”, заяви проф. Кантарджиев.<br/><br/>Той поясни, че ваксината е единственият препарат, който може да предпази от грип. Дори и да не защити от разболяване, тя предпазва от усложнения. “На 10 000 болни от грип, един прави възпаление на мозъка. На всеки 3000 болни, при един се проявява дихателна недостатъчност.<br/><br/>Затова е добре рисковите групи като хора над 65-годишна възраст, бременни, деца и хора с хронични заболявания да се ваксинират”, добави проф. Кантарджиев.</p>
      <p>Все още няма грип у нас, става ясно от данни на референтните лаборатории. Заради топлото време заболяването се забави, но се очаква пикът му да е в края на януари и началото на февруари.<br/><br/>Световната здравна организация прогнозира тази година да върлуват щамовете “Бризбейн”, “Колорадо”, “Канзас” и “Пукет”, посочи доц. д-р Кунчев. По думите на проф. Кантарджиев защитата на ваксината продължава година и половина, но всяка година щамовете са различни.</p>
      <p>Всяка година от грип се разболяват 1 милиард души, каза д-р Скендер Сила, ръководител на българския офис на Световната здравна организация (СЗО).<br/><br/>По данни на СЗО ежегодно 650 хиляди умират от дихателни заболявания, свързани с грип. От СЗО препоръчват ваксината като най-добрата профилактика и уверяват, че тя е безопасна и ефикасна. Тя се прилага от 50 г., като внимателно се анализират всякакви странични ефекти от нея, каза още д-р Сила.</p>
      <p>Специалистите съветват в пика на грипа да се ползват маски, помещенията да се проветряват често, да мием ръцете си редовно и да избягваме контакт с болни, както и масови събирания, когато е възможно.</p>
      <p>
        <u>От къде може да се купи:</u>
      </p>
      <p>В Гърция са били доставени близо 137 000 ваксини срещу грип. От тях все още има в аптеките и могат да се купят свободно два продукта на цени от 10,72 евро и 13,73 евро, показа проверка на “Труд”. От 1 октомври дозите са по рафтовете на аптеките в Гърция. В рамките на кампанията против грипа на СЗО в Гърция се раздават рецепти за безплатни ваксини на социално слабите.<br/>Ваксини има и в Скопие, там също се раздават безплатно на всеки, който пожелае да се имунизира.</p>
      <p>За последните три дни 17 деца са били приети в болници в тежко състояние в следствие от вируси. Те са били изследвани за 14 вируса в националната референта лаборатория.<br/><br/>При 3 от тях са излезли положителни проби за риновирус, две са с парагрипен вирус първа група, заяви директорът на Националния център по заразни и паразитни болести проф. Тодор Кантарджиев.<br/><br/>Той обясни, че тези вируси от лека хрема за часове могат да доведат до усложнения и да бъде засегнати белите дробове. “Когато се получи дихателна недостатъчност кожата на възрастните става сива, а при децата вдишванията стават повече от 30 за минута”, обясни още проф. Кантарджиев. Това се случва в рамките на часове и хората веднага трябва да бъдат закарани в болница и поставени на командно дишане.</p>
      <p>Ако се получи хеморагична пневмония (кръвоизливи в белия дроб), тя обикновено е смъртоносна, посочи проф. Кантарджиев.</p>
    </article>
  </body>
</html>