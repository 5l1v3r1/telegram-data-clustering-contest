<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/farazh-udrya-migrantite-na-ostrova-ako-specheli-izborite_news710813.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-22T21:30:00+00:00"/>
    <meta property="og:title" content="Фараж удря мигрантите на Острова, ако спечели изборите"/>
    <meta property="og:description" content="Създадената по-рано тази година политическа формация няма места в парламента"/>
  </head>
  <body>
    <article>
      <h1>Фараж удря мигрантите на Острова, ако спечели изборите</h1>
      <h2>Създадената по-рано тази година политическа формация няма места в парламента</h2>
      <address>
        <time datetime="2019-11-22T21:30:00+00:00">22 Nov 2019, 21:30</time>
      </address>
      <p>https://blitz.bg/svyat/farazh-udrya-migrantite-na-ostrova-ako-specheli-izborite_news710813.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574429335-11.jpg"/>
      </figure>
      <p><b>Писана конституция, премахване на Камарата на лордовете, повече референдуми и намаляване на имиграцията до под 50 000 души годишно. Това са предизборните обещания на Партията на Брекзита, ръководена от ветерана евроскептик Найджъл Фараж, съобщи Асошиейтед прес.</b><br/><br/>Партията публикува днес предизборната си програма. Създадената по-рано тази година политическа формация няма места в парламента. За изборите на 12 декември е издигнала близо 300 кандидати. Тя обаче не издигна кандидати в доминираните от консерватори окръзи, за да не доведе до разделяне на избирателите, които са за Брекзит.<br/><br/>"Без нас няма да има истински Брекзит", каза Фараж.<br/><br/>Обединеното кралство няма основен закон във вида, в който той съществува в останалите европейски държави. Конституционните норми не са кодифицирани в един-единствен нормативен акт, а представляват набор от закони, съдебни решения, прецеденти и обичаи.<br/><br/>Камарата на лордовете е горната камара на британския парламент и нейните членове не се избират от народа, както тези в долната Камара на общините. Някои от тях се назначават от монарха по предложение на премиера или на комисията по назначенията към горната камара, а други заседават в нея по наследствена линия.</p>
    </article>
  </body>
</html>