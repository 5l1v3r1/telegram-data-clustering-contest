<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/baschetbalitii-de-la-csm-csu-oradea-joac-smbt-acas-cu-scm-u-craiova-152979.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-22T21:35:00+00:00"/>
    <meta property="og:title" content="Baschetbaliştii de la CSM CSU Oradea joacă sâmbătă acasă cu SCM U Craiova"/>
    <meta property="og:description" content="Formaţia CSM CSU Oradea va disputa în acest sfârşit de săptămână un nou joc pe teren propriu. De această dată, 'roş-albaştrii' vor primi la Arena Antonio Alexe replica oltenilor de la SCM U Craiova. Meciul este programat sâmbătă seara, de la ora 19, urmând a fi televizat."/>
  </head>
  <body>
    <article>
      <h1>Baschetbaliştii de la CSM CSU Oradea joacă sâmbătă acasă cu SCM U Craiova</h1>
      <address><time datetime="2019-11-22T21:35:00+00:00">22 Nov 2019, 21:35</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://www.ebihoreanul.ro/modules/news/files/csmoraadeacsusibiu-fotorobyboros22112019.jpg"/>
        <figcaption>(foto: Roby Boros)</figcaption>
      </figure>
      <p>Baschetbaliştii de la CSM CSU Oradea vor evolua şi în acest sfârşit de săptămână pe teren propriu, în meciul pe care-l au programat în cadrul etapei a 7-a din prima grupă valorică a campionatului Ligii Naţionale.</p>
      <p>"Roş-albaştrii" vor primi, la Arena Antonio Alexe, replica oltenilor de la SCM U Craiova, într-o partidă programată sâmbătă seara, cu începere de la ora 19. Meciul va fi transmis în direct de Digi Sport şi Look Sport.</p>
      <p>Confruntarea reprezintă şi un duel între două dintre primele patru echipe ale ţării, conform clasamentului final al ediţiei precedente de campionat.</p>
      <p>Faţă de sezonul trecut au apărut însă anumite modificări, în special de lot. Astfel, dacă orădenii au păstrat mare parte dintre componenţii rotaţiei de bază din ediţia trecută, formaţia olteană a operat numeroase modificări în efectivul de jucători.</p>
      <p>Antrenorul oltenilor este în continuare Aco Todorov. În echipa Craiovei evoluează şi Porter Troupe, cel mai longeviv jucător străin aflat la ora actuală în Liga Naţională.</p>
      <p>În prezent, echipa din Craiova mizează pe şase străini, marea majoritate achiziţionaţi în vară. Formaţia este alcătuită pornind de la tridentul Laser - Troupe – Pratt, jucătorii care sunt utilizaţi cel mai mult.</p>
      <p>De partea cealaltă, echipa bihoreană CSM CSU Oradea vine după o serie de jocuri disputate la un interval de trei zile. Elevii antrenorului Cristian Achim vor dori să se impună în această partidă, după ce miercuri au cedat, tot pe teren propriu în FIBA Europe Cupe, în faţa echipei turce Bahcesehir Koleji.</p>
    </article>
  </body>
</html>