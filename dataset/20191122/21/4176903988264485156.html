<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/un-moguc-prekid-vatre-u-jemenu/"/>
    <meta property="og:site_name" content="Krstarica"/>
    <meta property="article:published_time" content="2019-11-22T21:10:03+00:00"/>
    <meta property="og:title" content="UN: Moguć prekid vatre u Jemenu"/>
    <meta property="og:description" content="Možda je na pomolu opšti prekid vatre u gradjanskom ratu koji se u Jemenu vodi uz mešanje stranih sila, izjavio je danas izaslanik UN za Jemen Martin"/>
  </head>
  <body>
    <article>
      <h1>UN: Moguć prekid vatre u Jemenu</h1>
      <address><time datetime="2019-11-22T21:10:03+00:00">22 Nov 2019, 21:10</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/b31c5793.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Možda je na pomolu opšti prekid vatre u gradjanskom ratu koji se u Jemenu vodi uz mešanje stranih sila, izjavio je danas izaslanik UN za Jemen Martin Grifits i dodao da je poslednjih 15 dana znatno opalo ranije učestalo uzajamno bombardovanje zaraćenih.</p>
      <p>„To je možda znak da se nešto menja u Jemenu“, rekao je Grifits i dodao da je tokom 15 dana broj bombardovanja opao za čak 80 odsto.<br/>Poslednjih nedelja se dogadjalo da tokom 48 sati nema uopšte napada iz vazduha, što je prvi put od početka rata u Jemenu.</p>
      <p>„Mi to nazivamo de-eskalacijom“ i to možda predstavlja korak ka „prekidu vatre u Jemenu“, rekao je izaslanik UN.</p>
      <p>On je pohvalio sporazum postignut početkom novembra u Rijadu o okončanju sukoba vlasti i separatista.</p>
      <p>Sporazum je tada potpisao predsednik Jemena Abed Rabo Mansur Hadi, koji je u egzilu od 2014. kada je šiitska sekta „Huti“ zavladala glavnim gradom Jemena.</p>
      <p>Sporazumom se predvidjaju povratak predsednika Hadija i da separatisti rasformiraju svoje snage.</p>
      <p>U sredu je i saudijski kralj Salman takođe rekao da bi sporazum mogao voditi „širim mirovnim pregovorima“, a oni okončanju sukoba u Jemenu.</p>
      <p>Od 2015. godine, Saudijska Arabija predvodi vojnu koaliciju u Jemenu koja se bori protiv pobunjenika „Hutija“ koje podržava Iran, a koji su preuzeli kontrolu nad glavnim gradom Sanom.</p>
      <p>U ratu u Jemenu su poginule desetine hiljada ljudi, većinom civila, po podacima raznih humanitarnih organizacija. Taj rat je doveo do najteže humanitarne krize danas na svetu, kažu UN.</p>
      <p>Ujedinjene nacije koordiniraju više od 250 humanitarnih organizacija u Jemenu za pomoć za više od 13 miliona Jemena.</p>
      <p>(Beta)</p>
    </article>
  </body>
</html>