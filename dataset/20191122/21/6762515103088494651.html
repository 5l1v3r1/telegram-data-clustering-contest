<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/ligi-zagraniczne/bundesliga/bundesliga-borussia-dortmund-sc-paderborn-relacja-i-wynik-meczu/t634313"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T21:36:09+00:00"/>
    <meta property="og:title" content="Kolejna wpadka BVB. Czy to ostatnie dni Favre'a?"/>
    <meta property="og:description" content="Borussia Dortmund zaliczyła kolejną bolesną wpadkę w Bundeslidze. Tym razem zremisowała 3:3 z ostatnim w tabeli SC Paderborn. Do przerwy wicemistrzowie Niemiec przegrali 0:3, ale udało im się podnieść. Czy dni Luciena Favre'a są policzone?"/>
  </head>
  <body>
    <article>
      <h1>Kolejna wpadka BVB. Czy to ostatnie dni Favre'a?</h1>
      <address><time datetime="2019-11-22T21:36:09+00:00">22 Nov 2019, 21:36</time> by <a rel="author" href="https://www.przegladsportowy.pl/autorzy/szymon-piorek" target="_blank">Szymon Piórek</a></address>
      <p>
        <b>Borussia Dortmund zaliczyła kolejną bolesną wpadkę w Bundeslidze. Tym razem zremisowała 3:3 z ostatnim w tabeli SC Paderborn. Do przerwy wicemistrzowie Niemiec przegrali 0:3, ale udało im się podnieść. Czy dni Luciena Favre'a są policzone?</b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Przerwa reprezentacyjna dla Luciena Favre'a nie była najspokojniejsza. Kadrowicze z BVB jechali na reprezentacje po dotkliwej porażce w prestiżowym spotkaniu z Bayernem Monachium (0:4). Szwajcarski szkoleniowiec nie miał wiele czasu, by przeanalizować klęskę na Allianz Arena, do tego musiał gasić inne pożary. Rezerwowi zawodnicy coraz głośniej mówią o swoim niezadowoleniu ze względu na brak gry. A jak dowiedział się „SportBild” Mario Götze poinformował działaczy, że nie przedłuży kontraktu z Borussią i odejdzie z Dortmundu, jeśli trenerem pozostanie Favre.</p>
      <p>Szkoleniowiec po przerwie reprezentacyjnej miał świetną okazję, by dać pograć zawodnikom z cienia. BVB grało z najsłabszym w lidze SC Paderborn, które do tej pory uzbierało ledwo cztery punkty. Z piątki niezadowolonych Leonardo Balerdi, Marcel Schmelzer, Dan-Axel Zagadou, Jacob Bruun-Larsen i Mahmoud Dahoud, szansę otrzymał tylko jeden. Ostatni.</p>
      <p>Już po kilku chwilach spotkania Szwajcar musiał się zastanawiać, dlaczego nie postawił na kogoś innego. Po pierwszej połowie Borussia przegrywała z ostatnim w tabeli Paderbornem 0:3! Nie oddała ani jednego celnego strzału na bramkę, a przygniatająca przewaga w posiadaniu piłki nie wpływała w żaden sposób na słabszą postawę przyjezdnych. Beniaminek bezlitośnie wykorzystywał wszystkie błędy w defensywie wicemistrzów Niemiec. A Favre strzelił sobie w kolano wystawiając dwóch wolnych środkowych obrońców – Juliana Weigla i Matsa Hummelsa na niebywale dynamicznych i nieustępliwych, stąd pewnie wziął się przed laty przydomek klubu Die Knallhart, napastników. Streli Mamba, Kai Pröger i Gerrit Holtmann zabiegali defensorów BVB. Prowadzenie dał pierwszy z nich po zagraniu drugiego już piątej minucie. Po spóźnionej reakcji Hummelsa i nieudanej próbie złapania na spalonym Mamby przez Weigla, napastnik bez trudu pokonał strzałem z bliska Romana Bürkiego. W końcówce pierwszej połowy przesunięty na środek obrony 24-letni Weigl miał jeszcze więcej problemów. Dwukrotnie przegrał pojedynki szybkościowej. W 37. minucie z Mambą, który skompletował dublet, a pięć minut później z<b> </b>Holtmannem. Przy obu straconych golach nie popisał się walczący o skład Dahoud, który w prosty sposób dał sobie odebrać piłkę.</p>
      <related>
        <a href="http://onet.tv/s/przegladsportowy/luis-enrique-wraca-do-pracy-z-wizerunkowego-punktu-widzenia-nie-dalo-sie-gorzej/dbwwh9"/>
      </related>
      <p>Favre nie musiał mieć więcej powodów, by dokonać trzech zmian przed wznowieniem gry w drugiej połowie. Na placu pojawili się Julian Brandt, Thorgan Hazard i Achraf Hakimi. Z boiska został ściągnięty między innymi Dahoud. Przyniosło to już korzyść po dwóch minutach. Do Paderbornu powróciły demony z poprzednich meczów, czyli proste straty w wyprowadzeniu piłki na własnej połowie. Bezlitośnie wykorzystał to Hakimi, który po przejęciu dograł w pole karne do Jadona Sancho, a Anglik bez problemów strzelił gola kontaktowego. Od tego czasu, goście ograniczali swoją grę wyłącznie do defensywy i przeszkadzania rywalom. Przewaga była wręcz przytłaczająca, lecz Paderborn nie popełniało już tak prostych błędów. Dortmundczycy bili natomiast głową w mur. Byli bez pomysłu na sforsowanie licznej i aktywnej obrony beniaminka. Nadzieje w serca kibiców wlał w końcówce spotkania Axel Witsel. Najlepiej odnalazł się w zamieszaniu w polu karnym po nieudanym rzucie wolnym i wykorzystał ponowne dośrodkowanie w szesnastkę Matsa Hummelsa, który częściowo odpokutował winy z pierwszej połowy.</p>
      <p>Wydawało się, że nadzieje spełzną na niczym, ale do gry wkroczył kapitan. Ponownie z bardzo dobrej strony pokazał się Sancho. Anglik dośrodkował idealnie na głowę do Marco Reusa, który bez problemów pokonał Leopolda Zingerle. Dzięki tej bramce, BVB uniknęło kolejnej wpadki, choć remis z ostatnim Paderbornem można pod to podpiąć. Dortmundczycy przedłużyli serię bez porażki na własnym stadionie. Ostatni raz ponieśli ją w 2004 roku. Niemniej jednak, czołówka Bundesligi ponownie ucieknie Borussii. Mecze w 12. kolejce dopiero przed nią. Być może kolejne BVB rozegra już z innym trenerem. Pozycja Luciena Favre'a jest mocno zachwiana i kolejna wpadka może oznaczać zwolnienie, ku uciesze kilku piłkarzy.</p>
      <p><b>Borussia Dortmund – SC Paderborn 3:3</b> (0:3)</p>
      <p><b>Bramki</b>: Sancho 47, Witsel 84, Reus 90+3 – Mamba 5 i 37, Holtmann 42</p>
    </article>
  </body>
</html>