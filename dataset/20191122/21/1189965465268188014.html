<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260308/maxairose-mexri-thanatoy-tin-didymi-aderfi-tis-den-ithela-na-tin-skotoso"/>
    <meta property="og:site_name" content="LiFO"/>
    <meta property="article:published_time" content="2019-11-22T21:17:00+00:00"/>
    <meta property="og:title" content="Μαχαίρωσε μέχρι θανάτου την δίδυμη αδερφή της: «Δεν ήθελα να την σκοτώσω»"/>
    <meta property="og:description" content="Μια 27χρονη γυναίκα στο Νιου¨Τζέρσεϊ καταδικάστηκε για την δολοφονία της της δίδυμης αδερφής της"/>
  </head>
  <body>
    <article>
      <h1>Μαχαίρωσε μέχρι θανάτου την δίδυμη αδερφή της: «Δεν ήθελα να την σκοτώσω»</h1>
      <h2>Μια 27χρονη γυναίκα στο Νιου¨Τζέρσεϊ καταδικάστηκε για την δολοφονία της της δίδυμης αδερφής της</h2>
      <address><time datetime="2019-11-22T21:17:00+00:00">22 Nov 2019, 21:17</time> by <a rel="author">NEWSROOM</a></address>
      <p>
        <b>Σε ποινή φυλάκισης έξι ετών καταδικάστηκε μια γυναίκα στο Νιου Τζέρσεϊ που <a href="https://www.lifo.gr/tags/%CE%9C%CE%B1%CF%87%CE%B1%CE%AF%CF%81%CF%89%CF%83%CE%B5+%CE%BC%CE%AD%CF%87%CF%81%CE%B9+%CE%B8%CE%B1%CE%BD%CE%AC%CF%84%CE%BF%CF%85">μαχαίρωσε και σκότωσε</a> την δίδυμη αδερφή της.</b>
      </p>
      <p>Αμέσως μετά την καταδίκη της, η Αμάντα Ραμίρεζ με δάκρυα στα μάτια εκφώνησε την απολογία της, τονίζοντας μεταξύ άλλων πως ποτέ δεν ήθελε να πεθάνει η αδερφή της, Άννα.</p>
      <p>«Ξέρω πως δεν υπάρχει κάτι να πω που να δικαιολογεί ό,τι έκανα. Απλώς θέλω να ξεκαθαρίσω πως δεν είχα ποτέ την πρόθεση να σκοτώσω την αδερφή μου. Αν μπορούσα να το πάρω πίσω, θα το έκανα αμέσως», είπε η 27χρονη ενώπιον του δικαστηρίου. «Το να πρέπει να ζω με το γεγονός πως δεν είναι πια ζωντανή είναι ολέθριο. Θέλω να ζητήσω συγγνώμη από την οικογένειά μου που τους υπέβαλα σε όλο αυτό. Ελπίζω να μπορέσουν να με συγχωρέσουν», πρόσθεσε.</p>
      <figure>
        <img src="https://www.lifo.gr/uploads/image/1570910/maxairwse-didimi-aderfi-3.jpg"/>
      </figure>
      <figure>
        <img src="https://www.lifo.gr/uploads/image/1570909/maxairwse-didimi-aderfi-2.jpg"/>
      </figure>
      <p>Ο συνήγορος της Αμάντα ανέφερε πως η δολοφονία ήταν αποτέλεσμα της επιλόχειας κατάθλιψης και των ψυχολογικών προβλημάτων της 27χρονης λόγω της εγκυμοσύνης της. «Πλέον θα το θυμάται για την υπόλοιπη ζωή της. Η όποια καταδίκη θα ωχριά μπροστά στην προσωπική ποινή που ήδη εκτίει. Θα θέλαμε να ακολουθήσετε την επιθυμία της οικογένειας, να την πάρουν πίσω μαζί τους ώστε να γιατρευτεί πιο γρήγορα», ανέφερε απευθυνόμενος στο δικαστήριο. Η οικογένεια της Αμάντα φέρεται να ζήτησε στον δικαστή μια πιο επιεική ποινή για την 27χρονη.</p>
      <figure>
        <iframe src="https://www.youtube.com/embed/d5JdN2BlaNc" width="640" height="360" data-service="Youtube" scrolling="no"/>
      </figure>
      <p>Τον Σεπτέμβριο η Αμάντα ομολόγησε πως μαχαίρωσε μέχρι θανάτου την δίδυμη αδερφή της, Άννα, στην διάρκεια ενός καβγά τον περασμένο Ιούνιο.</p>
      <p>Οι αστυνομικοί που έφτασαν στο διαμέρισμα περίπου στις 5.30 τα ξημερώματα, βρήκαν την Άννα σε μια λίμνη αίματος, να κείτεται στο πάτωμα, έχοντας τραυματιστεί στην αριστερή πλευρά του στήθους. Η Άννα, που έφερε μια μοναδική μαχαιριά, μεταφέρθηκε στο νοσοκομείο όπου διαπιστώθηκε ο θάνατός της.</p>
      <p>Σύμφωνα με την αστυνομική αναφορά, τον καβγά είχε ξεκινήσει νωρίτερα η Άννα, που χτύπησε πρώτη την αδερφή της Αμάντα, στο πρόσωπο. Η Αμάντα είπε στις αρχές πως η αδερφή της πήρε ένα μαχαίρι και την πλησίασε. «Η Αμάντα Ραμίρεζ δήλωσε ότι πάλεψε με την αδερφή της για να της πάρει το μαχαίρι, καταλήγοντας τελικά να την μαχαιρώσει στο στήθος», σημειώνεται στην αναφορά.</p>
      <p>Λίγες ώρες πριν τον θανάσιμο καβγά, η Άννα είχε δημοσιεύσει στο Facebook φωτογραφίες με την αδερφή της, στις οποίες έδειχναν και οι δυο χαμογελαστές να διασκεδάζουν με φίλους.</p>
      <figure>
        <img src="https://www.lifo.gr/uploads/image/1570914/maxairwse-didimi-aderfi-6.jpg"/>
      </figure>
      <figure>
        <img src="https://www.lifo.gr/uploads/image/1570918/maxairwse-didimi-aderfi-10.jpg"/>
      </figure>
      <p>Η μητέρα του είπε πως οι δυο αδερφές ήταν πολύ κοντά από μωρά, και μοιράζονταν μέχρι και την ίδια κούνια, ενώ μεγαλώνοντας οι σχέσεις τους παρέμειναν στενές και ήταν πάντα μαζί. «Αγαπούσαν η μια την άλλη. Στήριζαν η μια την άλλη από τότε που γεννήθηκαν. Έβγαζαν μαζί βόλτα τα παιδιά τους, ήταν ομάδα», ανέφερε η ίδια. «Όταν χάνεις ένα παιδί, δεν κοιμάσαι. Απλώς εύχεσαι να ήταν εφιάλτης και να ξυπνούσες», κατέληξε η μητέρα.</p>
      <figure>
        <img src="https://www.lifo.gr/uploads/image/1570917/maxairwse-didimi-aderfi-9.jpg"/>
      </figure>
      <p>Με πληροφορίες από Γαλλικό Πρακτορείο, People</p>
    </article>
  </body>
</html>