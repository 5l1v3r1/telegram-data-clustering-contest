<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/style/psyxagogia/story/198284/h-skarlet-gioxanson-ginetai-35-ena-vinteo-me-toys-pio-xaraktiristikoys-tis-roloys"/>
    <meta property="og:site_name" content="CNN.gr"/>
    <meta property="article:published_time" content="2019-11-22T21:19:43+00:00"/>
    <meta property="og:title" content="Η Σκάρλετ Γιόχανσον έγινε 35 - Η εντυπωσιακή πορεία ως την κορυφή"/>
    <meta property="og:description" content="Αν και τελευταία η συζήτηση έχει φουντώσει για την ανισότητα στις αμοιβές ανάμεσα στις γυναίκες και τους άνδρες ηθοποιούς του Χόλιγουντ, μια σκληρή πραγματικότη"/>
  </head>
  <body>
    <article>
      <h1>Η Σκάρλετ Γιόχανσον έγινε 35 - Η εντυπωσιακή πορεία ως την κορυφή</h1>
      <h2>Αν και τελευταία η συζήτηση έχει φουντώσει για την ανισότητα στις αμοιβές ανάμεσα στις γυναίκες και τους άνδρες ηθοποιούς του Χόλιγουντ, μια σκληρή πραγματικότητα του κόσμου του θεάματος όσο και του κόσμου γενικότερα, η Σκάρλετ Γιόχανσον, στα 35 της σήμερα, γράφει ιστορία ως η πιο εμπορική και καλοπληρωμένη ηθοποιός όλων των εποχών.</h2>
      <slideshow>
        <figure>
          <img src="https://cdn.cnngreece.gr/media/com_news/galleries/2018/08/17/9529/photos/full/17682152.jpg"/>
          <figcaption>Σκάρλετ Γιόχανσον - Πηγή: ΑΠΕ-ΜΠΕ/EPA</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2018/08/17/9529/photos/full/17613114.jpg"/>
          <figcaption>Σκάρλετ Γιόχανσον - Πηγή: ΑΠΕ-ΜΠΕ/EPA</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2018/08/17/9529/photos/full/17681974.jpg"/>
          <figcaption>Σκάρλετ Γιόχανσον - Πηγή: ΑΠΕ-ΜΠΕ/EPA</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2018/08/17/9529/photos/full/17683093.jpg"/>
          <figcaption>Σκάρλετ Γιόχανσον - Πηγή: ΑΠΕ-ΜΠΕ/EPA</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2018/08/17/9529/photos/full/17751029.jpg"/>
          <figcaption>Σκάρλετ Γιόχανσον - Πηγή: ΑΠΕ-ΜΠΕ/EPA</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2018/08/17/9529/photos/full/17751221.jpg"/>
          <figcaption>Σκάρλετ Γιόχανσον - Πηγή: ΑΠΕ-ΜΠΕ/EPA</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2018/08/17/9529/photos/full/17755475.jpg"/>
          <figcaption>Σκάρλετ Γιόχανσον - Πηγή: ΑΠΕ-ΜΠΕ/EPA</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2018/08/17/9529/photos/full/19419085.jpg"/>
          <figcaption>Σκάρλετ Γιόχανσον - Πηγή: ΑΠΕ-ΜΠΕ/EPA</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2018/08/17/9529/photos/full/18103350.jpg"/>
          <figcaption>Σκάρλετ Γιόχανσον - Πηγή: ΑΠΕ-ΜΠΕ/EPA</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2018/08/17/9529/photos/full/19477186.jpg"/>
          <figcaption>Σκάρλετ Γιόχανσον - Πηγή: ΑΠΕ-ΜΠΕ/EPA</figcaption>
        </figure>
      </slideshow>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 23:19 , 22 November 2019</p>
      <p>Η <b>Σκάρλετ Γιόχανσον</b>, με κέρδη <b>56 εκατομμύρια δολάρια από τον Ιούνιο του 2018 έως τον Ιούνιο του 2019</b>, είναι η πιο ακριβοπληρωμένη ηθοποιός του Χόλιγουντ. Για δεύτερη συνεχή χρονιά, η 35χρονη Αμερικανίδα ηθοποιός βρίσκεται στην πρώτη θέση της λίστας των πιο ακριβοπληρωμένων γυναικών ηθοποιών στον κόσμο, σύμφωνα με την ετήσια κατάταξη του περιοδικού <b>Forbes</b>. Εξαιτίας και της παρουσίας της στην τελευταία ταινία των <b>«Avengers»</b>, η Johansson κέρδισε 16 εκατομμύρια δολάρια περισσότερα από πέρυσι. Παρόλα αυτά όμως, αν προστεθούν στη λίστα και οι άντρες ηθοποιοί, η πρώτη γυναίκα βρίσκεται μόλις στην <b>όγδοη</b> θέση των πιο καλοπληρωμένων ηθοποιών του πλανήτη.</p>
      <p>Η πορεία της αυτή έχει μεγαλύτερη αξία, αφού η <b>Γιόχανσον </b>μεγάλωσε με <b>δυσκολίες</b> και η ίδια έχει εξομολογηθεί ότι όταν ήταν μικρή η οικογένειά της <b>ζούσε από τα συσσίτια</b>: «Η οικογένειά μου συντηρούνταν από τα κοινωνικά προγράμματα που μας παρείχαν φαγητό» είχε πει, συμπληρώνοντας ότι «στην Αμερική, <b>η πείνα των παιδιών</b> είναι πραγματικό πρόβλημα που συχνά παραβλέπεται, όμως όλοι μαζί μπορούμε να το διορθώσουμε». Η ίδια έχει παραδεχτεί ότι στο θέμα του σεξισμού και της οικονομικής ανισότητας, έχει σταθεί τυχερή: «Είμαι πολύ <b>τυχερή</b>. Βγάζω πολλά <b>χρήματα</b> και είμαι υπερήφανη που είμαι μια ηθοποιός που βγάζει όσα και οι άντρες συνάδελφοι μου. Μπορώ να επισημάνω το γενικό πρόβλημα, αν όμως μιλήσω για μένα μάλλον θα γίνω αντιπαθητική», πρόσθεσε.</p>
      <figure>
        <img src="https://cdn.cnngreece.gr/images/news/2019/11/22/MV5BODM3MzIyMzA1Nl5BMl5BanBnXkFtZTgwMzc5NzcxNzM._V1__copy.jpg"/>
        <figcaption>
          <b>@Imdb</b>
        </figcaption>
      </figure>
      <p>Η <b>Σκάρλετ Γιόχανσον</b> δεν είναι κερδοφόρα μόνο για τον εαυτό της, όμως: Οι ταινίες της έχουν φέρει <b>3,3 δισεκατομμύρια δολάρια</b> μόνο στην Αμερική. Και, πέρα απ' αυτό, έχει ένα τεράστιο <b>πλεονέκτημα</b>: Τη νεότητά της, καθώς η «Mαύρη Χήρα» των Εκδικητών είναι κατά <b>20 χρόνια πιο μικρή</b> από τους άντρες συναδέλφους της στην ίδια λίστα, κάτι που σημαίνει ότι θα της δοθούν, πιθανώς, πολλές ευκαιρίες να τους ξεπεράσει στα χρόνια που έρχονται.</p>
      <h3>Τίποτα στη ζωή δεν έρχεται εύκολα</h3>
      <p>Η Σκάρλετ Γιόχανσον γεννήθηκε στη Νέα Υόρκη στις 22 Νοεμβρίου 1984. Ο πατέρας της,<b> Karsten Olaf Johansson</b>, είναι Δανός, <b>αρχιτέκτονας</b> στο επάγγελμα, γεννημένος στην Κοπεγχάγη, ενώ ο παππούς της, Ejner Johansson, ήταν σεναριογράφος και σκηνοθέτης. Εξού και η <b>καλλιτεχνική φλέβα</b>...</p>
      <p>Η μητέρα της,<b> Melanie Sloan</b>, είναι εβραϊκής καταγωγής από τη Νέα Υόρκη. Η Σκάρλετ Γιόχανσον έχει δύο μεγαλύτερα αδέρφια τη <b>Vanessa</b>, που είναι ηθοποιός και τον <b>Αdrian</b>. Έχει επίσης ένα δίδυμο αδερφό τον <b>Hunter</b> ο οποίος εμφανίστηκε μαζί της στην ταινία «Manny &amp; Lo». Έχει επίσης έναν <b>μεγαλύτερο ετεροθαλή αδελφό</b>, από τον πρώτο γάμο του πατέρα της. Οι γονείς της χώρισαν όταν εκείνη ήταν μόλις 13, όταν και άρχισαν τα οικονομικά προβλήματα, και η Scarlett μεγάλωσε κυρίως με τη μητέρα της μητέρας της. Την ενδιέφερε ο κόσμος του θεάματος από πολύ μικρή ηλικία και συχνά έκανε <b>μικρά shows</b> για την οικογένειά της, χορεύοντας και τραγουδώντας. Της άρεσε ιδιαίτερα το <b>μιούζικαλ</b> και η <b>jazz</b> και έκανε μαθήματα για κλακέτες. Έχει πει ότι οι γονείς της, στήριξαν απόλυτα τις επιλογές της.</p>
      <figure>
        <img src="https://cdn.cnngreece.gr/images/news/2019/11/22/MV5BODMzMjgwODg2NF5BMl5BanBnXkFtZTgwMzc1Mzk1MDI._V1_.jpg"/>
        <figcaption>
          <b>@Imdb</b>
        </figcaption>
      </figure>
      <p>Το κινηματογραφικό της ντεμπούτο το έκανε με την ταινία<b> «North» το 1994</b>, ενώ στη συνέχεια προτάθηκε για το βραβείο «Independent Spirit for Best Female Lead» για την ερμηνεία της στην ταινία «Manny &amp; Lo» (1996). Άρχισε να γίνεται γνωστή με τους ρόλους της στις ταινίες «The Horse Whisperer» (1998) και <b>«Ghost World» (2001)</b>.</p>
      <p>Εκεί όμως που της δόθηκε η <b>πραγματική ευκαιρία</b>, ήταν με την ταινία της<b> Σοφία Κόπολα «Lost in Translation»</b> (2003), για την οποία κέρδισε βραβείο «BAFTA» καλύτερης ηθοποιού σε πρώτο ρόλο. Ξαφνικά όλοι άρχισαν να μιλούν για την 21χρονη με το μεγάλο ταλέντο και την ακόμα μεγαλύτερη φωτογένεια. Η Johansson, η αλήθεια είναι, έχει ερωτική σχέση με το φακό.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fimdb%2Fvideos%2F521536315096561%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <h3>Η υπόθεση Γούντι Άλεν</h3>
      <p>Η Σκάρλετ Γιόχανσον είναι από τους <b>ελάχιστους ηθοποιούς και συντελεστές του Χόλιγουντ</b> που εξακολουθούν να <b>υπερασπίζονται</b> ανοιχτά το <b>Γούντι Άλεν</b>. Σε πρόσφατη συνέντευξή της στο Hollywood Reporter, η Johansson ρωτήθηκε για το πώς αισθάνεται για τον Άλεν καθώς έχει πρωταγωνιστήσει σε τρεις ταινίες του, το Match Point, το Scoop και το Vicky Cristina Barcelona.</p>
      <p><b>«Αγαπώ τον Γούντι και τον πιστεύω.</b> Θα δούλευα ξανά μαζί του οποιαδήποτε στιγμή», είπε η ηθοποιός. Η υπεράσπιση του σκηνοθέτη από την σταρ του Χόλιγουντ έρχεται σε αντίθεση με τη στάση πολλών άλλων ηθοποιών που έχουν δουλέψει μαζί του. Ο Τιμοτέ Σαλαμέ, η Γκρέτα Γκέργουικ και ο Κόλιν Φέρθ είναι μόνο μερικοί από τους σταρ που τον έχουν απαρνηθεί εκφράζοντας τη λύπη τους για τη συνεργασία μαζί του. Ο Άλεν έχει <b>αρνηθεί κατηγορηματικά τους ισχυρισμούς</b> ότι κακοποίησε σεξουαλικά την κορη του, οι οποίοι εξάλλου έχουν διερευνηθεί δύο φορές από τις αρχές και δεν έχουν υποβληθεί κατηγορίες. «Βλέπω τον Γούντι όποτε μπορώ και μιλάω πολύ μαζί του. Ήμουν πολύ άμεση μαζί του και είναι πολύ άμεσος μαζί μου. Διατηρεί την αθωότητά του και τον πιστεύω», είπε η Johansson ενώ πρόσθεσε πως κατανοεί όλη αυτή την ένταση και την ανησυχία γύρω από το όνομά του καθώς είναι μια τεταμένη εποχή. <b>«Υπάρχει θυμός. Είναι εποχή με εντάσεις»</b>, είπε.</p>
      <figure>
        <img src="https://cdn.cnngreece.gr/images/news/2019/11/22/MV5BYTA0ZjJhMmEtOWFiMC00NmRiLWI3ZWMtZjg1ZDYwYTliYTY2XkEyXkFqcGdeQXVyNjUwNzk3NDc._V1_SY1000_CR0014991000_AL_.jpg"/>
        <figcaption>
          <b>@Imdb</b>
        </figcaption>
      </figure>
      <p>Η ίδια, παρόλα αυτά, έχει μιλήσει πολλές φορές για το<b> #Metoo</b> και έχει ταχθεί υπέρ της πολύ αυστηρής τιμωρίας των αντρών που υποπίπτουν σε τέτοιου είδους αδικήματα.</p>
      <h3>«Είναι ωραίο να μην ξέρουν όλοι τα προσωπικά σου»</h3>
      <p>Η Σκάρλετ Γιόχανσον συζητά σπάνια για την <b>προσωπική της ζωή</b>. «Είναι ωραίο να μην ξέρουν όλοι τα προσωπικά σου», έχει πει, αν και στη δική της περίπτωση αυτό δεν ισχύει. Το 2007 άρχισε να βγαίνει με τον Καναδό συνάδελφό της<b> Ράιαν Ρέινολντς</b> και στις 27 Σεπτεμβρίου 2008 το ζευγάρι <b>παντρεύτηκε</b> σε μια ήσυχη τελετή στη Βρετανική Κολούμπια του Καναδά. Ίσα που πρόλαβαν να αγοράσουν μαζί ένα σπίτι αξίας 2.800.000 δολαρίων κοντά στο Λος Άντζελες και το Δεκέμβριο του 2010 ανακοίνωσαν, από κοινού, το διαζύγιο τους, το οποίο οριστικοποιήθηκε τον Ιούλιο του 2011. Τρία χρόνια αργότερα, στο Φίλσμπουργκ της Μοντάνα στις δυτικές Ηνωμένες Πολιτείες, η Σκάρλετ Γιόχανσον και ο επόμενος σύντροφός της και πατέρας του παιδιού της,<b> Ρομέν Ντοριάκ</b>, επέλεξαν έκαναν το <b>μυστικό τους γάμο</b>. Ο γάμος έγινε την 1η Οκτωβρίου 2014 και κανείς δεν ήξερε γι αυτόν. Ούτε αυτός ο γάμος κράτησε πολύ όμως. Και τώρα η Γιόχανσον ετοιμάζεται να κάνει τον τρίτο, με έναν άντρα που η ίδια λέει ότι είναι «πολύ διαφορετικός από τους προηγούμενους». Πρόκειται για τον 36χρονο <b>Κόλιν Γιόστ</b>, σεναριογράφο του πιο δημοφιλούς βραδινού show της Αμερικής του «Saturday Night Live». Το ζευγάρι έδωσε τους πρώτους όρκους και δε θα αργήσουν να ορίσουν την ημερομηνία του γάμου τους -μάλλον μόλις τελειώσει η σεζόν των εκπομπών του Jost. Από τις δημόσιες σχέσεις της ηθοποιού επιβεβαιώθηκε ο αρραβώνας και η σχέση τους που είχε <b>κρατηθεί μυστική από το 2017</b>.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/style/psyxagogia/story/198102/mat-nteimon-oi-kores-toy-varioyntai-na-doyn-tis-tainies-toy-toso-poy-tis-pairnei-o-ypnos">Ματ Ντέιμον: Οι κόρες του βαριούνται να δουν τις ταινίες του - Τόσο που τις παίρνει ο ύπνος</a>
        </li>
        <li>
          <a href="https://www.cnn.gr/style/psyxagogia/story/197263/rasel-krooy-h-apisteyti-metallaxi-toy-monomaxoy-agnoristos-o-ithopoios">Ράσελ Κρόου: Η απίστευτη μετάλλαξη του «Μονομάχου» - Αγνώριστος ο ηθοποιός</a>
        </li>
        <li>
          <a href="https://www.cnn.gr/style/psyxagogia/story/196972/o-roman-polanski-katigoreitai-xana-gia-viasmo">Ο Ρομάν Πολάνσκι κατηγορείται ξανά για βιασμό - Τι απαντά ο ίδιος</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/31601/skarlet-gioxanson">ΣΚΑΡΛΕΤ ΓΙΟΧΑΝΣΟΝ</a>
        </li>
        <li>
          <a href="https://www.cnn.gr/eidhseis/tag/474/genethlia">ΓΕΝΕΘΛΙΑ</a>
        </li>
        <li>
          <a href="https://www.cnn.gr/eidhseis/tag/15509/hthopoios">ΗΘΟΠΟΙΟΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/23/198349/snapshot/2754782.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/23/198348/snapshot/2742467.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/23/198345/snapshot/2760278.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/23/198339/snapshot/2660639.jpg"/>
      </figure>
    </article>
  </body>
</html>