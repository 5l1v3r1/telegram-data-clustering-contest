<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/tsikave/amerykanets-zibrav-najbilshu-u-sviti-kolektsiyu-kartyn-pro-golodomor.html"/>
    <meta property="og:site_name" content="1NEWS"/>
    <meta property="article:published_time" content="2019-11-22T21:25:07+00:00"/>
    <meta property="og:title" content="Американець зібрав найбільшу у світі колекцію картин про Голодомор"/>
    <meta property="og:description" content="Американець зібрав найбільшу у світі колекцію картин про Голодомор"/>
  </head>
  <body>
    <article>
      <h1>Американець зібрав найбільшу у світі колекцію картин про Голодомор</h1>
      <h2>Морґан Вільямз приїхав в Україну ще на початку 1990-х і тут займався аграрним бізнесом</h2>
      <address>
        <time datetime="2019-11-22T21:25:07+00:00">22 Nov 2019, 21:25</time>
      </address>
      <figure>
        <img src="https://1news.com.ua/wp-content/uploads/2019/11/19.png"/>
      </figure>
      <p>Понад 400 картин, присвячених темі Голодомору в Україні, зібрав американець Морґан Вільямз.</p>
      <p>Це зібрання вважається найбільшим у світі на цю тематику, розповідає 1NEWS.</p>
      <p>Морґан Вільямз приїхав в Україну ще на початку 1990-х. Тут займався аграрним бізнесом. У вільний час ще й вивчав українську історію.</p>
      <p>“Більшість мого життя пов’язане із сільським господарством. Так сталося, що я зацікавився темою голоду в різних країнах і його причинами. І я прийшов до парадоксального висновку, що лише 20% голодоморів спричинені якимись природними катаклізмами. А решта – рукотворні, які організували або уряди, або корумповані політики”, – зазначив бізнесмен.</p>
      <p>Він розповідає, що коли дізнався про масове знищення людей в Україні у 1932-33 роках, то почав досліджувати, як це сталося, як Сталін заморив голодом мільйони людей, щоб ліквідувати сімейні господарства. “Це було просто неймовірно. Звичайно, вони намагалися все це приховати. І ховали сімдесят років. Отже, я почав це питання вивчати, шукав фотографії. Але не було жодних фотографій, не було ніяких картин, нічого не було”, – розповідає Вільямз.</p>
      <p>У Києві Морґан познайомився із іншим американцем, відомим дослідником Голодомору Джеймсом Мейсом. Каже, що після спілкування з істориком і вирішив збирати твори мистецтва про цю трагедію.</p>
      <p>“Я дуже потоваришував із Джеймсом Мейсом. Він займався цією темою, робив дослідження про Голодомор для Конгресу США. Якось я побачив у виданій у Гарварді книзі фотографії, які були підписані “голодомор в Україні 1933 року”. Я кажу Джеймсу: “На фото не Україна 33-ого року. Це – Росія 1922-ого року”. Він відповідає: “Але в нас не було ніяких фотографій про український голод, нам довелося ілюструвати книгу тим, що мали. Хоч це й не правильно”. Я запитую: “А де можна взяти якісь ілюстрації саме українського Голодомору”? Він відповідає: “Морган, ти не розумієш. Їх взагалі немає”. За це могли розстріляти. В радянські часи навіть говорити про це було небезпечно, не кажучи вже про якісь картини. Так що шукати було дуже складно. І мені практично так нічого і не вдалося знайти щось написане раніше, ніж 1989-ий рік”, – розповідає бізнесмен.</p>
      <p>Він об’їхав сотні майстерень і виставок, знайомився із художниками. Пригадує, що на початку дев’яностих років минулого століття знайти, картини присвячені Голодомору було майже неможливо. Радянська влада наклала повне табу на все, пов’язане із трагедією.</p>
      <p>На одній із виставок Морґан познайомився із художницею Вірою Кулебою. Вона мала декілька робіт про голод у селі на Полтавщині.</p>
      <p>“З нас система готувала художників-ідеологів комунізму, щоб ми прославляли партію. А я не могла, я малювала своїх селянських жінок, своїх бабів. Я ще в радянські роки малювала картини про голод. Тільки вони десь у фондах якихось зберігалися”, – пригадує Кулеба.</p>
      <p>На її картинах – історія її власної родини, каже вона. “На моїх картинах конкретно мій дід і баба. Баба Марфа й дід Микола. Вони обоє померли, хоч на хуторі мали і садок красивий, і все інше. Але в них все забрали, нічого не залишили. Я, звичайно, бабу свою не пам’ятаю, бо вона в голодовку померла. Тільки мама мені за неї розповідала”, – продовжує свою розповідь художниця.</p>
      <p>Якогось комерційного інтересу в збиранні картин про Голодомор немає, пояснює колекціонер. Це не ті твори, на продажу яких можна заробити. Навпаки, на деяких виставках Морґану погрожували комуністи, яким не подобалося, як зображені Ленін і Сталін. Але колекціонер продовжує виставляти картини як в Україні, так і на закордонних майданчиках. Хоче, щоб про цю трагедію дізналися якомога більше.</p>
      <p>“Просто дивовижно, наскільки досі мало відомо про Голодомор в Україні. А в світі про це знають ще менше. Росія старанно приховує інформацію про цю трагедію”, – ділиться своїми роздумами американець.</p>
      <p>Нині в зібранні Морґана понад 400 робіт. Він регулярно влаштовує експозиції зібраних картин і плакатів у різних виставкових залах і в Україні, і за кордоном. Має надію колись показати свою найбільшу в світі колекцію і в музеї Голодомору, коли його нарешті збудують.</p>
      <p>Джерело:  <a href="https://ukrainian.voanews.com/a/amerykanskyj-biznesmen-zibrav-kolekciu-kartyn-pro-holodomor/5169568.html">Голос Америки</a></p>
    </article>
  </body>
</html>