<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/stigma/panathinaikos-i-20ara-kai-o-peripatos-sto-monacho/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-22T21:15:48+00:00"/>
    <meta property="og:title" content="Παναθηναϊκός: Η... 20άρα και ο περίπατος στο Μόναχο!"/>
    <meta property="og:description" content="Το ευρωπαϊκό τουρ που έκανε ο Παναθηναϊκός αυτή την εβδομάδα σε Κάουνας και Μόναχο στέφθηκε με απόλυτη επιτυχία."/>
  </head>
  <body>
    <article>
      <h1>Παναθηναϊκός: Η... 20άρα και ο περίπατος στο Μόναχο!</h1>
      <address><time datetime="2019-11-22T21:15:48+00:00">22 Nov 2019, 21:15</time> by <a rel="author">Μιχάλης Τσαμπάς</a></address>
      <p>Μια... διαβολοβδομάδα με δύο «διπλά» μόνο πετυχημένη μπορεί να χαρακτηριστεί, αφού κάνει το θετικό ρεκόρ 6-4 για τους «πράσινους» και τους διατηρεί για τα καλά σε τροχιά 8άδας. Σε αντίθεση με την νίκη κόντρα στην Ζάλγκιρις η οποία είχε χαρακτηριστικά από θρίλερ στο φινάλε, το πέρασμα από το Μόναχο ήταν μια βόλτα επί γερμανικού εδάφους.</p>
      <p>Καταλυτικό ρόλο σε όλο αυτό έπαιξε φυσικά το «διαστημικό» τρίτο δεκάλεπτο του Παναθηναϊκού όπου ουσιαστικά εκεί κρίθηκε το ματς. Μέσα σε έξι λεπτά το 39-38 υπέρ των Γερμανών, έγινε 39-58 για τον εξάστερο που... έτρεξε ένα 20-0 σερί. Από κει και πέρα το νερό μπήκε στο αυλάκι.</p>
      <p>Οι παίκτες του Βόβορα συνέχισαν να είναι εύστοχοι, διαχειρίστηκαν σωστά χρόνο και προβάδισμα, άντεξαν στην όποια προσπάθεια της Μπάγερν να ξαναμπει στο ματς και κάπως έτσι «καθάρισαν» ξεκούραστα ένα θεωρητικά δύσκολο παιχνίδι. Ας μην ξεχνάμε πως πριν μερικά 24ωρα η Μπάγερν γύρισε κόντρα στον Ολυμπιακό ένα ματσάκι που έμοιαζε χαμένο.</p>
      <p>Ο... στρατιώτης Βόβορας έκανε σωστά την δουλειά του, έβγαλε με απόλυτη επιτυχία μια κομβική εβδομάδα με δύο... παγίδες μακριά από το ΟΑΚΑ και πλέον ο Ρικ Πιτίνο αναλαμβάνει με πολύ καλύτερες συνθήκες από αυτές που υπήρχαν πριν από μια εβδομάδα τέτοια ώρα. Ο Αμερικάνος θα μπει αμέσως στα «βαθιά» χωρίς να χρειάζεται πίστωση χρόνου και χωρίς να τρέχει και να μην φτάνει.</p>
    </article>
  </body>
</html>