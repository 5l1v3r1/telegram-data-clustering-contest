<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/grupinski-o-prawyborach-prezydenckich-w-po-bedzie-tylko-jedna-debata/"/>
    <meta property="og:site_name" content="Polsat News"/>
    <meta property="article:published_time" content="2019-11-22T21:09:00+00:00"/>
    <meta property="og:title" content="Grupiński o prawyborach prezydenckich w PO: będzie tylko jedna debata"/>
    <meta property="og:description" content="Szef komisji wyborczej PO poseł Rafał Grupiński poinformował w piątek, że zamiast trzech, będzie tylko jedna debata kandydatów w prezydenckich prawyborach w PO - Małgorzaty Kidawy-Błońskiej i Jacka Jaśkowiaka. Według Grupińskiego, nowy szef PO będzie wybrany do końca stycznia."/>
  </head>
  <body>
    <article>
      <h1>Grupiński o prawyborach prezydenckich w PO: będzie tylko jedna debata</h1>
      <address>
        <time datetime="2019-11-22T21:09:00+00:00">22 Nov 2019, 21:09</time>
      </address>
      <p>
        <b>Szef komisji wyborczej PO poseł Rafał Grupiński poinformował w piątek, że zamiast trzech, będzie tylko jedna debata kandydatów w prezydenckich prawyborach w PO - Małgorzaty Kidawy-Błońskiej i Jacka Jaśkowiaka. Według Grupińskiego, nowy szef PO będzie wybrany do końca stycznia.</b>
      </p>
      <related>
        <a href="https://www.polsatnews.pl/wiadomosc/2019-05-19/zapytano-grupinskiego-o-zwiazki-partnerskie-nie-eksponujemy-tego-musimy-prowincje-przyciagnac/"/>
      </related>
      <p>Zarząd PO zatwierdził w piątek dwoje kandydatów w prawyborach prezydenckich - Małgorzatę Kidawę-Błońską i Jacka Jaśkowiaka.</p>
      <p>Grupiński pytany w radiu RMF FM, czy będą trzy debaty kandydatów w prawyborach, jak pierwotnie planowano, poinformował, że będzie tylko jedna.</p>
      <p>- Po rozmowach z kandydatami uznaliśmy, że po pierwsze oboje będą bez wątpienia spotykać się w regionach z naszymi członkami, by przekonać ich do siebie przed konwencją krajową - wyjaśnił. Przypomniał też, że 14 grudnia odbędzie się konwencja krajowa PO, gdzie kandydaci będą się prezentować, ale już bez debaty.</p>
      <p>
        <a href="https://www.polsatnews.pl/wiadomosc/2019-11-22/sejmowe-glosowanie-ws-krs-jest-komentarz-prezesa-pis/">
          <b>ZOBACZ: Sejmowe głosowanie ws. KRS. Jest komentarz prezesa PiS</b>
        </a>
      </p>
      <p>
        <b>"Liczę, że nasz kandydat bądź kandydatka będzie mieć poparcie Tuska"</b>
      </p>
      <p>Pytany o rolę, jaką widzi Platforma dla Donalda Tuska w przyszłej kampanii wyborczej kandydata PO na prezydenta, Grupiński przyznał, że bardzo liczy, iż w grudniu Tusk "trochę mocniej się włączy w politykę krajową".</p>
      <p>- Liczę bardzo, że nasz kandydat, nasza kandydatka, ta osoba, która wygra prawybory, będzie miała wsparcie Donalda Tuska w kampanii - dodał.</p>
      <p>Po uwadze, że sam Donald Tusk przyznał, iż "ciągnie się za nim cień niepopularnych decyzji, podejmowanych w czasie, kiedy był premierem", Grupiński był pytany, czy wsparcie byłego premiera naprawdę pomoże w tej kampanii.</p>
      <p>- Jestem przekonany, że pomoże, bo to jest tak, że wsparcie to jest coś innego, niż start osobisty - stwierdził. Podkreślił, że do wygrania wyborów trzeba mieć 51 proc. głosów poparcia, a więc - jak zaznaczył - "trzeba sięgnąć szeroko poza obecny elektorat Platformy". Wskazał też na konieczność "maksymalnej mobilizacji" elektoratu PO.</p>
      <p>- A wtedy słowo Donalda Tuska jest zawsze wzmacniające - dodał.</p>
      <p>
        <a href="https://www.polsatnews.pl/wiadomosc/2019-11-22/sejm-wybral-czterech-poslow-pis-na-czlonkow-krs/">
          <b>ZOBACZ: "Trzeba anulować, bo przegramy, za dużo osób". Tak Sejm wybierał członków KRS</b>
        </a>
      </p>
      <p>
        <b>"Nie powinno się tych dwóch rzeczy łączyć"</b>
      </p>
      <p>Pytany, czy podziela wiarę lidera PO Grzegorza Schetyny w możliwość wygrania wyborów prezydenckich przez kandydata opozycji, Grupiński odparł, że "po sukcesie w tak trudnym Senacie, wstąpiła wiara w dużej części elektoratu, że jest szansa na kolejny sukces, tym razem w wyborach prezydenckich".</p>
      <p>Na pytanie, czy kandydat PO na prezydenta powinien powalczyć o fotel przewodniczącego PO, Grupiński ocenił, że "nie powinno się tych dwóch rzeczy łączyć", gdyż po prawyborach w PO, od piętnastego grudnia, powinna ruszyć, nieformalna jeszcze kampania wyborcza. Przekonywał, że nie warto, aby osoba wybrana do kandydowania skupiała się na sporze wewnętrznym o to, kto ma rządzić partią.</p>
      <p>Pytany, kiedy ruszą i jak będą zorganizowane wybory przewodniczącego PO, Grupiński poinformował, że 14 grudnia - przy okazji konwencji krajowej - zbierze się też Rada Krajowa PO i zdecyduje o terminach w wyborach wewnętrznych.</p>
      <p>- I zapewne ten terminarz będzie wyznaczony na styczeń, tak żeby do końca stycznia, te rozstrzygnięcia nastąpiły - dodał.</p>
      <p>
        <b>"Mamy nadzieję odnieść sukces"</b>
      </p>
      <p>Odnosząc się do przyszłości PO, Grupiński zaznaczył, że Platforma jest teraz największą siłą opozycyjną, współtworzy Koalicję Obywatelską i organizuje prawybory na kandydata na prezydenta. - Podążamy swoim szlakiem, mamy nadzieję odnieść sukces, a także planujemy po wyborach prezydenckich, ja taką rzecz proponuję - taką dużą konwencję programową Platformy. Pytany, kiedy miałaby się odbyć, odparł: "mam nadzieję, że w czerwcu".</p>
      <p>Pytany, czy PO złożyła już doniesienie do prokuratury ws. nocnego głosowania w czwartek w Sejmie nad wyboru posłów-członków KRS, Grupiński odparł, że przygotowany został wniosek o odwołanie Elżbiety Witek z funkcji marszałek Sejmu.</p>
      <p>- Nasi prawnicy pracują nad wnioskami - dodał.</p>
      <p>
        <a href="https://www.polsatnews.pl/wiadomosc/2019-11-22/sejmowe-glosowanie-ws-krs-jest-komentarz-prezesa-pis/">
          <b>ZOBACZ: Sejmowe głosowanie ws. KRS. Jest komentarz prezesa PiS</b>
        </a>
      </p>
      <p>
        <b>"PO powinna rozważyć skierowanie wniosku do prokuratury dot. zachowania Kaczyńskiego"</b>
      </p>
      <p>Zastrzegając, że jest to jego osobisty pogląd, Grupiński stwierdził, że Platforma powinna "rozważyć kwestię skierowania do prokuratury zachowania" prezesa PiS Jarosława Kaczyńskiego podczas czwartkowego głosowania. Pytany, o jakie konkretnie zachowanie chodzi, poseł KO odpowiedział, że "ze względu na to słowo +anuluj+, skierowane do pani marszałek przez prezesa partii".</p>
      <p>Dopytywany co PO chciałaby zarzucić Kaczyńskiemu w ewentualnym doniesieniu do prokuratury, Grupiński odparł: "ja bym powiedział, że sprawstwo kierownicze w popełnieniu przestępstwa przez złamanie regulaminu przez panią marszałek".</p>
      <p>
        <a href="https://www.polsatnews.pl/wideo/dzis-pogrzeb-21-latka-z-konina-rodzina-apeluje-o-spokoj_6760073/">WIDEO - Dziś pogrzeb 21-latka z Konina. Rodzina apeluje o spokój</a>
      </p>
      <figure>
        <img src="https://r.dcs.redcdn.pl/http/o2/redefine/cp/j2/j2cvuxk3ekuj3ne2um98413cquvb7mmh.jpg"/>
      </figure>
    </article>
  </body>
</html>