<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/ministerul-afacerilor-interne-va-declasifica-toate-convorbirile-de-pe-statiile-jandarmeriei-din-data-de-10-august-2018-1922403722482019112119178007"/>
    <meta property="og:site_name" content="News.ro"/>
    <meta property="article:published_time" content="2019-11-22T21:37:48+00:00"/>
    <meta property="og:title" content="Ministerul Afacerilor Interne va declasifica toate convorbirile de pe staţiile Jandarmeriei din data de 10 august 2018"/>
    <meta property="og:description" content="Ministerul Afacerilor Interne anunţă că ministrul Marcel Vela a ordonat declasificarea convorbirilor de pe staţiile Jandarmeriei din data de 10 august 2018. Întregul volum de comunicaţii radio va fi pus la dispoziţia procurorilor."/>
  </head>
  <body>
    <article>
      <h1>Ministerul Afacerilor Interne va declasifica toate convorbirile de pe staţiile Jandarmeriei din data de 10 august 2018</h1>
      <address><time datetime="2019-11-22T21:37:48+00:00">22 Nov 2019, 21:37</time> by <a rel="author">News.ro</a></address>
      <p>
        <b>Ministerul Afacerilor Interne anunţă că ministrul Marcel Vela a ordonat declasificarea convorbirilor de pe staţiile Jandarmeriei din data de 10 august 2018. Întregul volum de comunicaţii radio va fi pus la dispoziţia procurorilor.</b>
      </p>
      <p>”Ministerul Afacerilor Interne, prin Direcţia Generală pentru Comunicaţii şi Tehnologia Informaţiei, a primit ultimele avize în vederea modificării indicativelor fonice folosite de unităţile din cadrul Jandarmeriei Române, pentru a putea astfel declasifica înregistrarea tuturor convorbirilor efectuate prin intermediul sistemului radio «TETRA», la misiunile din perioada 10 – 11 august 2018, procedând astăzi la alocarea unor indicative noi”, a transmis, vineri, seară, Ministerul Afacerior Interne, printr-un comunicat.</p>
      <p>Potrivit sursei citate, ministrul Marcel Vela a dispus conducerii Jandarmeriei Române să ordone ca toate unităţile care au clasificat convorbiri să formeze comisiile pentru a aviza declasificarea lor în cel mai scurt timp.</p>
      <p>”Întregul volum de comunicaţii radio din 10 şi 11 august 2018 al Brigăzii Speciale de Intervenţie a Jandarmeriei Române, Direcţiei de Jandarmi a Municipiului Bucureşti, cât şi al Grupărilor de Jandarmi Mobile Craiova, Bacău şi Ploieşti, va fi declasificat şi pus în următoarea săptămână la dispoziţia Parchetului de pe lângă Înalta Curte de Casatie şi Justiţie, Secţiei Parchetelor Militare, respectiv Direcţiei de Investigarea Infracţiunilor de Criminalitate Organizată şi Terorism. (D.I.I.C.O.T.), în vederea utilizării acestuia, în activitatea de cercetare penală”, a mai transmis Ministerul.</p>
      <p>Ministrul de Interne, Marcel Vela, a anunţat, în 14 noiembrie, că raportul referitor la evenimentele din 10 august, din Piaţa Victoriei a fost declasificat şi transmis DIICOT, care îl poate folosi în ancheta penală.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>