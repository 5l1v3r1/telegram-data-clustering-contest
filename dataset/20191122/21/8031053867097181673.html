<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%ce%b1%cf%84%ce%ac%ce%bb%ce%b7%cf%88%ce%b7-%ce%bd%ce%bf%cf%84%ce%b1%cf%81%ce%ac-26-%ce%b6%ce%b7%cf%84%ce%bf%cf%8d%ce%bd-%cf%84%ce%b7%ce%bd-%cf%80%ce%b1%cf%81%ce%b1%ce%af%cf%84%ce%b7%cf%83%ce%b7.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-22T21:14:32+00:00"/>
    <meta property="og:title" content="Κατάληψη Νοταρά 26: Ζητούν την παραίτηση του Χρυσοχοΐδη εντός 15 ημερών"/>
    <meta property="og:description" content="Με ανακοίνωση της η κατάληψη της οδού Νοταρά 26 στα Εξάρχεια, δίνει το δικό της τελεσίγραφο στον Υπουργό Προστασίας Πολίτη κ. Χρυσοχοΐδη, ζητώντας του να παραιτηθεί εντός 15 ημερών."/>
  </head>
  <body>
    <article>
      <h1>Κατάληψη Νοταρά 26: Ζητούν την παραίτηση του Χρυσοχοΐδη εντός 15 ημερών</h1>
      <address>
        <time datetime="2019-11-22T21:14:32+00:00">22 Nov 2019, 21:14</time>
      </address>
      <p>
        <b>Με ανακοίνωση της η κατάληψη της οδού Νοταρά 26 στα Εξάρχεια, δίνει το δικό της τελεσίγραφο στον Υπουργό Προστασίας Πολίτη κ. Χρυσοχοΐδη, ζητώντας του να παραιτηθεί εντός 15 ημερών.</b>
      </p>
      <p>Την Τετάρτη, το υπουργείο Προστασίας του Πολίτη είχε στείλει αυστηρό μήνυμα, ζητώντας την εκκένωση κατειλημμένων κτιρίων μέσα σε 15 ημέρες.</p>
      <p>Διορία 15 ημερών σε εκείνους οι οποίοι «οραματίζονται την αναβίωση της χούντας με μηχανές προπαγάνδας, ξυλοδαρμούς, εικονικούς βιασμούς, εκγύμνωση γυναικών, άρνηση νομικών δικαιωμάτων, εκφοβισμούς και παρακολουθήσεις συντρόφων/ισσών, εργατών/τριών και φοιτητών/τριών» να παραιτηθούν, δίνει με ανακοίνωση η κατάληψη της οδού Νοταρά 26 στα Εξάρχεια.</p>
      <p>Είχε προηγηθεί το τελεσίγραφο του υπουργού Προστασίας του Πολίτη Μιχάλη Χρυσοχοΐδη για να εκκενωθούν οι καταλήψεις εντός 15 ημερών.</p>
      <p>Σε ανακοίνωσή της σε ιστοσελίδα του αντιεξουσιαστικού χώρου, η κατάληψη της οδού Νοταρά 26 ανέφερε ότι «Η αριστεία και η κανονικότητά τους είναι τα κλειστά σύνορα, τα κλειστά στρατόπεδα, τα κλειστά μυαλά και μετά, θα έρθουν τα φουγάρα».</p>
      <p>«Μας έδωσαν 15 ημέρες προθεσμία. 15 ημέρες… Η Ν26 υπάρχει 1500 ημέρες. Έχουν βρει στέγη πάνω από 9.000 άνθρωποι από 15 διαφορετικές χώρες προέλευσης. Εκατοντάδες αλληλέγγυοι/ες από όλα τα σημεία της γης πλαισίωσαν το εγχείρημα. Χιλιάδες διαφορετικές ιστορίες. Ένας κοινός συνεχής αγώνας αλληλεγγύης, αυτοδιαχείρισης της ζωής μας, αποδοχής του διαφορετικού και της μοναδικότητας. Ένας αγώνας στην κατάληψή μας, στη γειτονιά μας, στο δρόμο», σημειώνεται στην ανακοίνωση.<br/>Προστίθεται, δε, ότι οι ιδέες δεν καταστέλλονται, ενώ η ανακοίνωση καταλήγει: «Η Νοταρά 26 είναι εδώ και θα παραμείνει ζωντανή! Ούτε τώρα, ούτε ποτέ, δε θα μπορέσετε να εκκενώσετε ένα κίνημα».</p>
      <p><b>Τελεσίγραφο Χρυσοχοΐδη</b><br/>Υπενθυμίζεται ότι το υπουργείο Προστασίας του Πολίτη έδωσε προθεσμία 15 ημερών ώστε να εκκενωθούν τα κατειλημμένα δημόσια και ιδιωτικά κτίρια.</p>
      <p>«Καλούνται όσοι παρανόμως έχουν καταλάβει κτήρια, δημόσια ή ιδιωτικά, να τα εκκενώσουν» προειδοποίησε, χαρακτηριστικά, σε ανακοίνωση που εκδόθηκε το απόγευμα της Τετάρτης.<br/>Στο στόχαστρο του υπουργείου Προστασίας του Πολίτη φαίνεται πως βρίσκονται έξι κτίρια, ανάμεσα στα οποία και η κατάληψη «Κ ΒΟΞ» – έδρα της αναρχικής συλλογικότητας του Ρουβίκωνα.</p>
    </article>
  </body>
</html>