<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/gazdasag/hazai-gazdasag/iden-5700-magyar-gazda-segitett-2138745/"/>
    <meta property="og:site_name" content="BAMA"/>
    <meta property="article:published_time" content="2019-11-22T21:20:00+00:00"/>
    <meta property="og:title" content="Idén 5700 magyar gazda segített"/>
    <meta property="og:description" content="Búzát gyűjtöttek és az abból készült liszt gyermekeket gondozó magyarországi és határon túli szervezetekhez került."/>
  </head>
  <body>
    <article>
      <h6 class="kicker">MAGYAROK KENYERE</h6>
      <h1>Idén 5700 magyar gazda segített</h1>
      <address>
        <time datetime="2019-11-22T21:20:00+00:00">22 Nov 2019, 21:20</time>
      </address>
      <h4>Búzát gyűjtöttek és az abból készült liszt gyermekeket gondozó magyarországi és határon túli szervezetekhez került.</h4>
      <p>Minden eddiginél több, 5700 magyar gazda ajánlott fel búzaadományt a Magyarok Kenyere – 15 millió Búzaszem program keretében az idén.</p>
      <p>A Magyar Gazdakörök és Gazdaszövetkezetek Szövetsége (MAGOSZ) és a Nemzeti Agrárgazdasági Kamara (NAK) által szervezett program idei zárásaként pénteken a kárpátaljai Nagydobronyban tartott adományozó ünnepségen Herczegh Anita, a köztársasági elnök felesége és a program fővédnöke, valamint Jakab István és Győrffy Balázs, a két szervezet vezetői adtak át adományokat – közölték a szervezők.</p>
      <blockquote>A helyi Irgalmas Samaritánus Gyermekotthonban két tonna liszten kívül játékokat és számítástechnikai eszközöket kaptak a gyermekotthon lakói.</blockquote>
      <p>Mint írták, idén minden eddiginél szélesebb körben, a Kárpát-medence teljes magyar gazdatársadalmát bevonva, immáron kilencedszer indult útjára a Magyarok Kenyere – 15 millió búzaszem program.</p>
      <p>Ennek keretében</p>
      <blockquote>a Kárpát-medencében gyűjtenek búzát magyar gazdák, majd az abból készült liszt gyermekeket gondozó magyarországi és határon túli szervezetekhez kerül.</blockquote>
      <p>Idén 791 tonna búza gyűlt össze, összesen mintegy 5700 magyar gazda – 3551 határon inneni és 2117 határon túli – felajánlása révén. Az adományozók száma csaknem negyedével haladta meg a tavalyi 4600 főt.</p>
      <blockquote>A felajánló gazdálkodók a learatott búzájuk egy részét minden évben a gyűjtőpontokra viszik, amelyek július közepétől augusztus közepéig várják az adományokat.</blockquote>
      <p>Augusztus közepétől az összegyűjtött búzát közeli malmokban őrlik meg.</p>
      <p>A magyar gazdák által összegyűjtött, a tavalyi mennyiséget húsz százalékkal meghaladó 791 tonna búza a közreműködő malmok őrlése után mintegy 472 tonna lisztet eredményezett, amely több tízezer gyermek ellátását szolgálja.</p>
    </article>
  </body>
</html>