<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/arbitrazh-nas-pochuv-u-haazi-vynesly-pershyi-protsedurnyi-nakaz-u-spravi-ukrainy-proty-rf-203336.html"/>
    <meta property="og:site_name" content="5 канал"/>
    <meta property="article:published_time" content="2019-11-22T21:14:00+00:00"/>
    <meta property="og:title" content="&quot;Арбітраж нас почув!&quot;: у Гаазі винесли перший процедурний наказ у справі України проти РФ"/>
    <meta property="og:description" content="Один із позитивних моментів рішення трибуналу – Росії не вдалося зробити процес багатоступеневим"/>
  </head>
  <body>
    <article>
      <h1>"Арбітраж нас почув!": у Гаазі винесли перший процедурний наказ у справі України проти РФ</h1>
      <address>
        <time datetime="2019-11-22T21:14:00+00:00">22 Nov 2019, 21:14</time>
      </address>
      <p>Арбітражний трибунал у Гаазі виніс свій перший процедурний наказ, яким затверджено регламент та графік роботи Арбітражу.</p>
      <p>Про це заступник міністра закордонних справ України <a href="https://www.facebook.com/photo.php?fbid=2899431416756683&amp;set=a.766128866753626&amp;type=3&amp;theater">Олена Зеркаль</a> повідомила у Facebook.</p>
      <blockquote>"Ми отримали перший процедурний наказ Арбітражного трибуналу, яким затверджено Правила призначення, Регламент та графік роботи Арбітражу. І від сьогодні наша справа має назву: "Спір щодо затримання трьох українських військово-морських кораблів та членів їхніх екіпажів", – написала Зеркаль.</blockquote>
      <p>Вона наголосила, що було дуже важливо зафіксувати в назві не лише порушення Росією норм міжнародного права, а й відобразити, що цей спір стосується українських моряків, які провели 9 місяців у в’язниці.</p>
      <p>"І Арбітраж нас почув", – наголосила Зеркаль.</p>
      <p>За словами заступника міністра, суд також визначив, що письмові позиції сторін оприлюднять у момент початку усних слухань.</p>
      <blockquote>"Крім того, промови агентів будуть відкритими, а щодо доступу громадськості до решти слухань, рішення будуть прийняті Арбітражем додатково напередодні слухань. Отже, РФ не вдасться приховати факти та свої порушення від широкого загалу та спотворити історію. Звісно, ця справа не буде дуже швидкою, але впевнена, що за Гідність і Свободу треба боротись до кінця! Метою є визнання РФ країною, що порушує військові імунітети та отримання належної компенсації", – переконана Зеркаль.</blockquote>
      <p>Вона також повідомила, що Росії не вдалося зробити процес багатоступеневим.</p>
      <p>"Відповідно до розкладу, ми маємо подати свій Меморандум за 6 місяців, але ніхто не заважає нам підготувати та подати його раніше. І від моменту подачі нами Меморандуму в росіян буде 3 місяці для того, щоб скористатись своїм правом і висловити заперечення щодо юрисдикції – зіграти в їхню улюблену гру оспорювання права Арбітражу розглядати цю справу, використовуючи вже зрозумілу лінію, яку вони безрезультатно намагалися нав’язати суддям в Гамбурзі щодо виключення з їхньої компетенції військової діяльності. Оскільки військова діяльність, відповідно до заяви, зробленої Росією до Конвенції, виключена з юрисдикції як Міжнародного трибуналу з морського права, так і Арбітражного трибуналу", – пояснила Зеркаль.</p>
      <p>Нагадаємо, перші <a href="https://www.5.ua/suspilstvo/u-haazi-pochalysia-pershi-slukhannia-u-spravi-porushennia-prav-24-kh-ukrainskykh-moriakiv-203219.html">слухання в Гаазі</a> відбулися напередодні, 21 листопада. Позов України стосується порушення імунітету трьох українських військово-морських суден та 24 членів їхніх екіпажів.</p>
      <blockquote>25 листопада 2018 року <a href="https://www.5.ua/suspilstvo/korabel-rf-protaranyv-ukrainskyi-buksyr-v-raioni-kerchenskoi-protoky-181806.html">в Керченській протоці російські військові обстріляли і захопили українські судна "Бердянськ", "Нікополь" і "Яни Капу"</a>, які прямували з Одеси до Маріуполя. 25 травня Міжнародний трибунал ООН із морського права ухвалив, що Росія має звільнити наших моряків і повернути судна. Утім, моряки повернулися на батьківщину лише у вересні в рамках українсько-російського обміну полоненими. 20 листопада 2019 року <a href="https://www.5.ua/polityka/rf-povernula-ukraini-zakhopleni-korabli-zeral-203000.html">РФ повернула нарешті і кораблі</a>.</blockquote>
    </article>
  </body>
</html>