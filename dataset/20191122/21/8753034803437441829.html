<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/JowJKP/vg-advokat-paagrepet-i-tyrkia-jobbet-for-norge"/>
    <meta property="og:site_name" content="Aftenbladet"/>
    <meta property="article:published_time" content="2019-11-22T21:09:32+00:00"/>
    <meta property="og:title" content="VG: Advokat pågrepet i Tyrkia – jobbet for Norge"/>
    <meta property="og:description" content="En advokat som har bistått Norge med å sjekke personopplysninger i utlendingssaker, er pågrepet i Tyrkia."/>
  </head>
  <body>
    <article>
      <h1>VG: Advokat pågrepet i Tyrkia – jobbet for Norge</h1>
      <h2>En advokat som har bistått Norge med å sjekke personopplysninger i utlendingssaker, er pågrepet i Tyrkia.</h2>
      <address><time datetime="2019-11-22T21:09:32+00:00">22 Nov 2019, 21:09</time> by <a rel="author">NTB</a></address>
      <p>Mannen er ifølge tyrkiske og tyske medier varetektsfengslet og siktet for spionasje, skriver <a href="https://www.vg.no/nyheter/utenriks/i/Op1Q5O/advokat-jobbet-for-norge-spionsiktet-og-fengslet-i-tyrkia?utm_source=vgfront&amp;utm_content=row-1">VG</a>.</p>
      <p>Ifølge pressetalsperson Ingrid Kvammen Ekker i Utenriksdepartementet har tyrkiske myndigheter ikke beskyldt Norge for å spionere mot Tyrkia.</p>
      <p>– Tyrkiske myndigheter har så langt ikke overfor oss gitt uttrykk for at de anser dette som spionasje fra norsk side, sier hun til VG.</p>
      <p>Advokaten var i besittelse av et titall personmapper da han ble pågrepet, og under ransaking av kontoret hans i Istanbul skal politiet ha beslaglagt flere tusen personrapporter.</p>
      <p>Norske utlendingsmyndigheter har nå varslet 13 tyrkiske asylsøkere om at deres persondata kan ha kommet på avveie. De fleste av dem hadde fått asyl før advokaten ble pågrepet 17. september.</p>
      <p>Han skal siden ha vært holdt i enecelle i Sincan-fengselet i nesten to måneder, med sviktende helse, opplyser hans advokat til tyrkiske medier.</p>
    </article>
  </body>
</html>