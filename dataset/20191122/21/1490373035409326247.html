<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/spanelsko-soud-asad-prani-spinavych-penez-zpronevera_1911222109_aur"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T21:09:00+00:00"/>
    <meta property="og:title" content="Strýc syrského prezidenta Asada stane před španělským soudem kvůli praní špinavých peněz"/>
    <meta property="og:description" content="Španělský vyšetřovací soudce uvedl, že Rifát Asad ve Španělsku vlastní 507 nemovitostí v celkové hodnotě 695 milionů eur, a to prostřednictvím mnoha společností, které ovládají jeho příbuzní."/>
  </head>
  <body>
    <article>
      <h1>Strýc syrského prezidenta Asada stane před španělským soudem kvůli praní špinavých peněz</h1>
      <address><time datetime="2019-11-22T21:09:00+00:00">22 Nov 2019, 21:09</time> by <a rel="author">ČTK</a></address>
      <p>
        <b>Ve Španělsku budou soudit strýce syrského prezidenta Bašára Asada a několik jeho blízkých příbuzných kvůli praní špinavých peněz. Rifát Asad a dalších 13 osob, včetně jeho osmi dětí a dvou manželek, se má podle vyšetřujícího soudce zpovídat i ze zpronevěry veřejných financí a zločinného spolčení. Podle vyšetřovatelů jde v případu o téměř 700 milionů eur (skoro 17, 9 miliardy korun).</b>
      </p>
      <p>Dvaaosmdesátiletý Rifát Asad je mladší bratr bývalého prezidenta Háfize, otce nynějšího prezidenta Bašára Asada. Ze Sýrie odešel v 80. letech a pak žil střídavě ve Francii, Británii a ve Španělsku. Patří k oponentům vlády Bašára Asada, kritizuje ale také syrskou opozici.</p>
      <p>Kvůli praní špinavých peněz a daňovým únikům má Asad stanout před soudem i ve Francii. Tamní justice ho chce stíhat kvůli tomu, že v zemi stejně jako v dalších evropských státech nakoupil stovky nemovitostí za peníze vyvedené z fondů syrského státu.</p>
      <p>Podle španělského vyšetřovacího soudce Asad ve Španělsku vlastní 507 nemovitostí v celkové hodnotě 695 milionů eur, a to prostřednictvím mnoha společností, které ovládají jeho příbuzní. Informoval o tom v pátek list El País.</p>
      <p>V 70. a 80. letech velel Rifát Asad jednotkám ministerstva vnitra a v roce 1982 utopil v krvi povstání Muslimského bratrstva v Hamá, kde tehdy přišlo o život podle různých odhadů 10 000 až 20 000 lidí. Ačkoli žije od 80. let v zahraničí, byl až do roku 1998 formálně považován za viceprezidenta. Kvůli činům z 80. let Asada vyšetřují ve Švýcarsku, kde zkoumají podezření ze spáchání válečných zločinů.</p>
      <related>
        <h4>Související články</h4>
        <a href="https://www.irozhlas.cz/zpravy-domov/policie-danova-kobra-policejni-zasah-obvineni_1911201220_aur"/>
        <a href="https://www.irozhlas.cz/zpravy-svet/asad-prijel-na-navstevu-do-moskvy-rusko-prislibilo-syrii-dalsi-vojenskou-pomoc_201510211341_mvydrova"/>
        <a href="https://www.irozhlas.cz/zpravy-svet/syrie-may-mayova-theresa-donald-trump-chemicke-zbrane-basar-asad-duma-damasek_1804130633_gol"/>
        <a href="https://www.irozhlas.cz/zpravy-svet/tunisko-prezidentske-volby-nabil-karui_1910012157_zit"/>
        <a href="https://www.irozhlas.cz/zpravy-domov/podvod-investice-kriminaliste-penize_1910161206_mat"/>
      </related>
    </article>
  </body>
</html>