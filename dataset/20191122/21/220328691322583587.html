<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/nyama-da-pipat-zlaten-vek-do-proletta-407393.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-22T21:00:07+00:00"/>
    <meta property="og:title" content="Няма да пипат „Златен век“ до пролетта"/>
    <meta property="og:description" content="ДНСК ще чака заседаниего на ВАС преди да се произнесе"/>
  </head>
  <body>
    <article>
      <h1>Няма да пипат „Златен век“ до пролетта</h1>
      <address><time datetime="2019-11-22T21:00:07+00:00">22 Nov 2019, 21:00</time> by <a rel="author">сс</a></address>
      <p>ДНСК отхвърли искането на районния кмет на "Лозенец" Констатин Павлов-Комитата и няма да издаде заповед за събарянето на небостъргача "Златен век". Това съобщиха от строителния надзор в петък, само ден след като Павлов пожела събарянето на незаконната сграда.</p>
      <p>Основната причина, посочена от ДНСК, е неприключилото съдебно дело по казуса, което е пред окончателно произнасяне във Върховния административен съд. Заседанието на съда е насрочено за края на март следващата година, така че казусът няма да бъде разплетен преди идната пролет. Втората причина за отхвърлено искане на кмета е, че ДНСК не смята, че строежът е незаконен, а е извършван с нарушения, макар и тежки.</p>
      <p>"След приключване на съдебното производство на ВАС, с влязъл в сила съдебен акт, ДНСК ще предприеме съответните законосъобразни действия", се казва в съобщението на строителния контрол, разпратено до медиите. В него се допълва, че строежът е спрян ефективно от средата на април тази година.</p>
      <p>По-рано през деня строителната компания "Артекс" обяви, че намеренията на новия районен кмет на "Лозенец" да  събори на небостъргача не кореспондират със законността и решението на съда. Фирмата, нашумяла в скандала с евтините апартаменти на хора от властта, заради който с постовете си се разделиха Цветан Цветанов и Цецка Цачева, обвинява кмета на района Константин Павлов, че се опитва да гони инвеститорите.</p>
      <p>"Вярваме, че резултатите от нашите усилия са много по-трайни от десетки управленски мандати и продължаваме да се борим за независима бизнес среда в България. При мащабното медийно отразяване на тази поредна атака срещу проекта, на широката публика се внушава, че е налице някакво меродавно становище за незаконност на сградата, каквото всъщност на този етап няма", коментират от "Артекс".</p>
      <p> </p>
    </article>
  </body>
</html>