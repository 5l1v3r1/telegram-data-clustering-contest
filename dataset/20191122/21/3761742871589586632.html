<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.moviezine.se/intervjuer/scorsese-irishman-nyff"/>
    <meta property="og:site_name" content="MovieZine"/>
    <meta property="article:published_time" content="2019-11-22T21:00:18+00:00"/>
    <meta property="og:title" content="Martin Scorsese berättar om föryngringsarbetet i &quot;The Irishman&quot;"/>
    <meta property="og:description" content="Martin Scorsese förklarar hur den uppmärksammade digitala föryngringsprocessen av huvudrollsinnehavarna Robert De Niro, Al Pacino och Joe Pesci gick till."/>
  </head>
  <body>
    <article>
      <h1>Martin Scorsese berättar om föryngringsarbetet i "The Irishman"</h1>
      <address><time datetime="2019-11-22T21:00:18+00:00">22 Nov 2019, 21:00</time> by <a rel="author">Annika Andersson</a></address>
      <p>
        <b>Martin Scorsese förklarar hur den uppmärksammade digitala föryngringsprocessen av huvudrollsinnehavarna Robert De Niro, Al Pacino och Joe Pesci gick till.</b>
      </p>
      <p>En av höstens hetaste och mest efterlängtade premiärer är onekligen Martin Scorseses 209 minuter långa ”The Irishman”.</p>
      <p>Berättelsen är baserad på Charles Brandts biografi ”I Heard You Paint Houses” från 2004 som handlar om krigsveteranen Frank Sheeran (Robert De Niro) och följer hans väg från soldat i andra värlskriget via småkriminalitet med stulna kött-transporter till att bli maffiabossen Russell Bufalinos (Joe Pesci) högra hand.</p>
      <p>Filmen premiärvisades som öppningsfilm på 57:e upplagan av anrika New York Film Festival där MovieZine bjöds in til en paneldiskussion (<a href="https://www.youtube.com/watch?v=e4-Ko2KyPko">här kan du se den i sin helhet</a>). Mycket av diskussionen rörde sig kring den uppmärksammade digitala föryngringsprocessen av skådisarna. Martin Scorsese berättar att tester gjordes för flera år sedan där man försötke återskapa material ur ”Maffiabröder” från 1990.</p>
      <p>
        <b>Varför tog det så lång tid mellan testen och filmen?</b>
      </p>
      <p>- Det tog flera år att få filmen finansierad. Vi hade kommit på en lösning för föryngringsprosessen, som inte skulle stå i vägen för Robert, Joe och Al, så de slapp prata med varandra med hjälmar eller tennisbollar i ansiktet. Jag visste att de inte skulle ställa upp på det. Så vi gjorde tester för några år sedan men det var ett dyrt experiment! Netflix gick dock med på att stå för kostnaderna och finansiera filmen.</p>
      <p>- Vi fick helt fria händer med det kreativa arbetet, utan att någon lade sig i, ja, kanske med någon liten anmärkning då och då som vi kunde välja att ta till oss eller ej.</p>
      <figure>
        <img src="https://mz-prod.s3.amazonaws.com/uploads/photo/file/361478/large_512c77939d2e7666f1ac2105ee273f7d-scorsese-irishman.jpg"/>
      </figure>
      <p>
        <b>Hur gick det till att filma med den nya tekniken?</b>
      </p>
      <p>- 108 dagar, 309 scener och 117 inspelningsplatser betyder mycket rörelse. Ibland förflyttade vi oss två-tre gånger per dag. ILM-tekniken betydde att vi ständigt hade nio kameror, vilket innebär ett större team. Tekniken vi använde oss hade en kamera med tre linser, som vi kallade det treögda monstret. Det var stort och bökigt att få in i trånga hörn om vi behövde filma så men vi fixade det. Ofta filmade vi med två av dessa kameror så det var sex linser på samma gång. Min poäng är att vi hade flera lastbilar och mer utrustning vilket gjorde att vi förflyttade oss långsammare men tekniken gjorde ändå inte att vi sackade efter. 70% av materialet är för övrigt filmat på 35 millimeters film.</p>
      <p>
        <b>Så hur gick det till att föryngra skådisarna?</b>
      </p>
      <p>- Jag berättar alltid om första inspelningsdagens scen när Al Pacino ska resa sig ur en stol. Det handlar nämligen inte bara om kameralinser och datajustering utan även om kroppshållning och rörelse, ögonens klarhet, ja, allt! Vi hade anställda som fokuserade på alla dessa element, och en av dem, Gary, kom fram och viskade att det är meningen att han ska vara 49 år gammal. Så jag går dit och förklarar för Al att allt är bra förutom när du reser dig ur stolen – du ska röra dig som om du är 49! Så vi kör igen och jag frågar Gary vad han tycker, och han säger ”62” och jag säger att ”nej, vi måste få ner det till 49", skrattar Scorsese.</p>
      <figure>
        <iframe src="https://www.youtube.com/embed/R5zPSuJivDU" width="640" height="360" data-service="Youtube" scrolling="no"/>
      </figure>
      <p>
        <i>Filmen går upp på utvalda svenska biografer den 22 november inför Netflix-släppet den 27 november.</i>
      </p>
      <related>
        <h4>Relaterade artiklar</h4>
        <a href="https://www.moviezine.se/nyheter/scorsese-kritiserar-biografer-de-maste-skarpa-sig"/>
        <a href="https://www.moviezine.se/nyheter/har-kan-du-se-the-irishman-pa-bio"/>
      </related>
    </article>
  </body>
</html>