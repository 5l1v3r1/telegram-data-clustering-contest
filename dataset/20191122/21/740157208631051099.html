<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/jacek-jaskowiak-stanie-do-debaty-z-malgorzata-kidawa-blonska,135462.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T21:04:00+00:00"/>
    <meta property="og:title" content="Jacek Jaśkowiak stanie do debaty z Małgorzatą Kidawą-Błońską"/>
    <meta property="og:description" content="Szef komisji wyborczej PO poseł Rafał Grupiński poinformował, że zamiast trzech, będzie tylko jednak debata kandydatów w prezydenckich prawyborach w PO - Małgorzaty Kidawy-Błońskiej i Jacka Jaśkowiaka. Według Grupińskiego nowy szef PO będzie wybrany do końca stycznia."/>
  </head>
  <body>
    <article>
      <h1>Jacek Jaśkowiak stanie do debaty z Małgorzatą Kidawą-Błońską</h1>
      <address><time datetime="2019-11-22T21:04:00+00:00">22 Nov 2019, 21:04</time> by <a rel="author">PAP/JS  </a></address>
      <h4>Szef komisji wyborczej PO poseł Rafał Grupiński poinformował, że zamiast trzech, będzie tylko jednak debata kandydatów w prezydenckich prawyborach w PO - Małgorzaty Kidawy-Błońskiej i Jacka Jaśkowiaka. Według Grupińskiego nowy szef PO będzie wybrany do końca stycznia.</h4>
      <hr/>
      <p>Zarząd PO zatwierdził dwoje kandydatów w prawyborach prezydenckich - Małgorzatę Kidawę-Błońską i Jacka Jaśkowiaka.</p>
      <p>Grupiński pytany w radiu RMF FM, czy będą trzy debaty kandydatów w prawyborach, jak pierwotnie planowano, poinformował, że będzie tylko jedna. "Po rozmowach z kandydatami uznaliśmy, że po pierwsze oboje będą bez wątpienia spotykać się w regionach z naszymi członkami, by przekonać ich do siebie przed konwencją krajową" - wyjaśnił. Przypomniał też, że 14 grudnia odbędzie się konwencja krajowa PO, gdzie kandydaci będą się prezentować, ale już bez debaty.</p>
      <p>Pytany, czy podziela wiarę lidera PO Grzegorza Schetyny w możliwość wygrania wyborów prezydenckich przez kandydata opozycji, Grupiński odparł, że "po sukcesie w tak trudnym Senacie, wstąpiła wiara w dużej części elektoratu, że jest szansa na kolejny sukces, tym razem w wyborach prezydenckich".</p>
      <p>Zobacz też: <a href="https://www.portalsamorzadowy.pl/polityka-i-spoleczenstwo/jacek-jaskowiak-wychodze-ze-swojej-strefy-komfortu-i-decyduje-sie-na-ryzykowny-dla-mnie-ruch,135374.html"> Jacek Jaśkowiak: Wychodzę ze swojej strefy komfortu i decyduję się na ryzykowny dla mnie ruch</a></p>
      <p>Na pytanie, czy kandydat PO na prezydenta powinien powalczyć o fotel przewodniczącego PO, Grupiński ocenił, że "nie powinno się tych dwóch rzeczy łączyć", gdyż po prawyborach w PO, od piętnastego grudnia, powinna ruszyć, nieformalna jeszcze kampania wyborcza. Przekonywał, że nie warto, aby osoba wybrana do kandydowania skupiała się na sporze wewnętrznym o to, kto ma rządzić partią.</p>
      <p>Pytany, kiedy ruszą i jak będą zorganizowane wybory przewodniczącego PO, Grupiński poinformował, że 14 grudnia - przy okazji konwencji krajowej - zbierze się też Rada Krajowa PO i zdecyduje o terminach w wyborach wewnętrznych. "I zapewne ten terminarz będzie wyznaczony na styczeń, tak żeby do końca stycznia, te rozstrzygnięcia nastąpiły" - dodał.</p>
      <p> </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>