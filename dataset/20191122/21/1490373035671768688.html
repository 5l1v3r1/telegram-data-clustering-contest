<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/nasili-na-zenach-domaci-nasili-rentgenove-snimky-nemocnice-milan_1911222150_aur"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T21:50:00+00:00"/>
    <meta property="og:title" content="Zlomené kosti, nůž zapíchnutý do břicha. Nemocnice v Miláně vystavila rentgenové snímky zbitých žen"/>
    <meta property="og:description" content="Nemocnice San Carlo vystavila v atriu rentgenové snímky zbitých žen u příležitosti Mezinárodního dne proti násilí na ženách, který připadá na pondělí."/>
  </head>
  <body>
    <article>
      <h1>Zlomené kosti, nůž zapíchnutý do břicha. Nemocnice v Miláně vystavila rentgenové snímky zbitých žen</h1>
      <address><time datetime="2019-11-22T21:50:00+00:00">22 Nov 2019, 21:50</time> by <a rel="author">ČTK</a></address>
      <p>
        <b>Nemocnice v italském Miláně se rozhodla upozornit na problém domácího násilí výstavou rentgenových snímků napadených žen, které místní lékaři ošetřovali. Jsou na nich vidět zlomené kosti, ale například i nůž zapíchnutý do břicha. Podle vedení nemocnice tyto snímky ukazují, jaké hrůzy často týraní lidé žijící s násilnickým partnerem denně zažívají, napsala agentura AP.</b>
      </p>
      <p>Nemocnice San Carlo výstavu v atriu připravila u příležitosti Mezinárodního dne proti násilí na ženách, který připadá na pondělí. Vybrala proto rentgenové snímky pěti pacientek, které v nemocnici skončily po napadení v domácím prostředí.</p>
      <related>
        <h4>Číst článek</h4>
        <a href="https://www.irozhlas.cz/komentare/nasili-na-zenach-mexiko-protest-komentar-klara-vlasakova_1909100641_kro"/>
      </related>
      <p>„Ženy, které přicházejí na pohotovost, často ani nevědí, jak by měly pojmenovat to, co se jim stalo, obvykle ani neřeknou, že byly napadeny,“ řekla při uvedení výstavy chiruržka Maria Grazia Vantadoriová, která je v nemocnici kontaktní osobou pro týrané ženy. „Jejich těla, jejich zranění, ale mluví za ně a vypráví příběh o spirále každodenních hrůz,“ dodala.</p>
      <p>O problému domácího násilí se začalo v Itálii ve veřejném prostoru otevřeně hovořit až v posledních letech. Silná patriarchální tradice totiž dlouhá desetiletí utvářela nejen rodinný život, ale i legislativu. Trestní zákoník například ještě v druhé polovině 20. století dovoloval ukládat velice nízké tresty mužům, kteří zavraždili ženu ze žárlivosti. Do roku 1981 zákon ukládal mírnost i vůči mužům, kteří připravili ženu o život kvůli rodinné cti.</p>
      <related>
        <h4>Související články</h4>
        <a href="https://www.irozhlas.cz/kultura/televize/z-lasky-nenavist-3-dokument-nasili-na-seniorech-ceska-televize_1910081346_kro"/>
        <a href="https://www.irozhlas.cz/zpravy-svet/jihoafricka-republika-prezident-cyril-ramaphosa-nasili-na-zenach-znasilneni_1909182348_cha"/>
        <a href="https://www.irozhlas.cz/zivotni-styl/spolecnost/domaci-nasili-reforma-pravo-kroky-podniknout-mrtve-zeny-obeti-francie_1909031504_mpr"/>
        <a href="https://www.irozhlas.cz/zpravy-svet/znasilneni-zeny-muzi-sex-souhlas-senator-zakon_1908031611_lac"/>
      </related>
    </article>
  </body>
</html>