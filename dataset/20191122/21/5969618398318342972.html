<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/Euroleague/mpagern-panathhnaikos-75-87-apolaystikos-kai-thriamveyths.5644830.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-22T21:17:00+00:00"/>
    <meta property="og:title" content="Μπάγερν - Παναθηναϊκός 75-87: V for Vovoras, απολαυστικός και θριαμβευτής"/>
    <meta property="og:description" content="Ο Παναθηναϊκός ΟΠΑΠ έκανε την καλύτερη φετινή του εμφάνιση, ήταν επιβλητικός στο Audi Dome και επικράτησε της Μπάγερν Μονάχου (87-75) για να ολοκληρώσει τη διαβολοβδομάδα με δύο σερί εκτός έδρας νίκες."/>
  </head>
  <body>
    <article>
      <h1>Μπάγερν - Παναθηναϊκός 75-87: V for Vovoras, απολαυστικός και θριαμβευτής</h1>
      <h2>Ο Παναθηναϊκός ΟΠΑΠ έκανε την καλύτερη φετινή του εμφάνιση, ήταν επιβλητικός στο Audi Dome και επικράτησε της Μπάγερν Μονάχου (87-75) για να ολοκληρώσει τη "διαβολοβδομάδα" με δύο σερί εκτός έδρας νίκες.</h2>
      <address><time datetime="2019-11-22T21:17:00+00:00">22 Nov 2019, 21:17</time> by <a rel="author">Αλέξανδρος Τρίγκας</a></address>
      <p>Με τους παίκτες που ήρθαν από τον πάγκο (κυρίως οι ψηλοί) να κάνουν τρομερή δουλειά στην άμυνα μετά το δεύτερο δεκάλεπτο, ο Παναθηναϊκός ΟΠΑΠ άλωσε το Audi Dome. Οι πράσινοι γύρισαν από το -8 της πρώτης περιόδου και κέρδισαν με +12 (87-75) την Μπάγερν Μονάχου, σε ένα παιχνίδι που το πράσινο προβάδισμα έφτασε δύο φορές μέχρι το +19.</p>
      <p>Τα υψηλά σχήματα (με τον Ιωάννη Παπαπέτρου και τον Γουέσλι Τζόνσον στο "2") βοήθησαν σημαντικά το τριφύλλι στην άμυνα, σε μια επιλογή που. θυσίασε τον Τζίμερ Φρεντέτ, αλλά απέδωσε απόλυτα και αποφασιστικά. Το τριφύλλι πήρε δεύτερη σερί εκτός έδρας νίκη, εδραιώθηκε στην οκτάδα και... περιμένει την Μπασκόνια σε μία εβδομάδα στο ΟΑΚΑ. Με τον Ρικ Πιτίνο στον πάγκο!</p>
      <figure>
        <iframe src="https://www.youtube.com/embed/T7K_8qiEFeU" width="560" height="315" data-service="Youtube" scrolling="no"/>
      </figure>
      <p> </p>
      <p>
        <b>Ο MVP</b>
      </p>
      <p>Είναι από τις περιπτώσεις που οι αριθμοί δεν λένε την αλήθεια. Ο Ντίνος Μήτογλου ήρθε από τον πάγκο και άλλαξε (μαζί με τον Μπεν Μπεντίλ) όλη την άμυνα του Παναθηναϊκού ΟΠΑΠ στο Audi Dome. Μάτσαρε εξαιρετικά τον Γκρεγκ Μονρό στο "5", βγήκε μακριά από το καλάθι για να μαρκάρει τους κοντούς της Μπάγερν και κέρδισε δικαιολογημένα τον τίτλο του πολυτιμότερου. Για τους λάτρεις της στατιστικής, ο διεθνής φόργουορντ έπαιξε 20'44'' και είχε 11 πόντους (με 3/5 δίποντα, 1/1 τρίποντο, 2/2 βολές), 6 ριμπάουντ, 2 ασίστ και 2 κλεψίματα.</p>
      <p>
        <b>ΤΟ ΣΤΑΤΙΣΤΙΚΟ ΠΟΥ ΞΕΧΩΡΙΣΕ</b>
      </p>
      <p>Στο τέλος της πρώτης περιόδου, η Μπάγερν Μονάχου είχε +7 ριμπάουντ (12 έναντι 5). Από εκεί και πέρα όμως, ο Παναθηναϊκός ΟΠΑΠ έλεγξε απόλυτα τον αέρα, κυριάρχησε σε αυτό το κομμάτι, περιόρισε την δράση των Γκρεγκ Μονρό - Ματίας Λεσόρ και κατάφερε να φτιάξει πολύ τους αριθμούς του στα ριμπάουντ (31 η Μπάγερν, 30 ο Παναθηναϊκός).</p>
      <p>
        <b>Ο ΑΓΩΝΑΣ</b>
      </p>
      <p>Η Μπάγερν εκμεταλλεύτηκε με το "καλησπέρα" τη δύναμη και το επιθετικό ταλέντο του Γκρεγκ Μονρό κοντά στο καλάθι. Ο σέντερ των γηπεδούχων έφτασε τους 11 πόντους μέσα σε έξι λεπτά, για να τους οδηγήσει στο +7 (17-10 στο 6'), που έβαζε από νωρίς σε... σκέψεις τον Γιώργο Βόβορα. Ο προπονητής του Παναθηναϊκού ΟΠΑΠ δοκίμασε πάρα πολλά σχήματα μέχρι να καταλήξει στο πλέον λειτουργικό για την άμυνά του.</p>
      <p>Με τον Μπεν Μπεντίλ στο "4" και τον Ντίνο Μήτογλου στο "5" οι πράσινοι άρχισαν σταδιακά να φτιάχνουν την εικόνα τους στο πίσω μέρος του παρκέ, φτάνοντας στο σημείο να μειώσουν στο σουτ (27-25) στα μισά της δεύτερης περιόδου. Είναι χαρακτηριστικό πως από τα 9/17 μέχρι το 10' η Μπάγερν πήγε στα 5/16 μέχρι την ανάπαυλα. Όπως αντίστοιχα, περιορίστηκε η ζημιά στα ριμπάουντ.</p>
      <p>Κάπως έτσι, το τριφύλλι κατάφερε να πάει στα αποδυτήρια, όντας αυτό σε θέση οδηγού (35-36) χάρη στις 3/3 βολές που είχε ο Τζίμερ Φρεντέτ στα 33.3'' για την ανάπαυλα. Τα μηνύματα ήταν θετικά εν όψει του δεύτερου μέρους, ειδικά αν αναλογιστεί κανείς πως μέχρι το 20ο λεπτό της αναμέτρησης ο Παναθηναϊκός ΟΠΑΠ δεν είχε πάρει πολλά από τον ηγέτη του, Νικ Καλάθη (2 πόντοι με 1/6 σουτ, 2 ριμπάουντ, 2 ασίστ).</p>
      <p>Το τρίτο δεκάλεπτο ήταν ακόμα καλύτερο για τον Παναθηναϊκό ΟΠΑΠ, τόσο σε άμυνα όσο και σε επίθεση. Ο Ντίνος Μήτογλου συνέχισε να κάνει σπουδαία δουλειά στη ρακέτα, ο Νικ Καλάθης ανέλαβε δράση στο μπροστινό μέρος του παρκέ κι έτσι οι πράσινοι δεν άργησαν να οδηγήσουν το προβάδισμά τους στο +19 (39-58 στο 27'). Με συνεχόμενα τρίποντα και... πέντε λεπτά χωρίς καλάθι από την πλευρά της Μπάγερν, το μομέντουμ ήταν στην ελληνική πλευρά.</p>
      <p>Ένα μικρό ξέσπασμα του Πολ Ζίπσερ απείλησε την κυριαρχία του τριφυλλιού, όμως σε βαθμό ικανό να του χαλάσει το μυαλό. Ακόμη κι όταν οι παίκτες του Ντέγιαν Ράντονιτς έριξαν τη διαφορά σε μονοψήφια επίπεδα (58-67 στο 33') η πράσινη απάντηση ήταν άμεση. Νέο επιθετικό κρεσέντο από την περιφέρεια και... τέλος, Ο Ιωάννης Παπαπέτρου έδωσε (από τα 6μ75) τη χαριστική βολή με δυόμισι λεπτά για το τέλος, με τον Παναθηναϊκό ΟΠΑΠ να παίρνει τη νίκη (75-87) και να ολοκληρώνει τη "διαβολοβδομάδα" με δύο εκτός έδρας νίκες.</p>
      <p><b>ΠΡΟΣΕΛΕΥΣΗ</b>: Στο Audi Dome βρέθηκαν 6.089 φίλαθλοι σύμφωνα με την ενημέρωση της EuroLeague. Μεταξύ αυτών, ο Δημήτρης Διαμαντίδης με τον Κριστόφ Βαζέχα, αλλά και περίπου χίλιοι (1.000) οπαδοί του τριφυλλιού -σύμφωνα με όσα ανέφεραν οι άνθρωποι της γερμανικής ομάδας.</p>
      <p><b>ΔΙΑΙΤΗΤΕΣ</b>: Μπολτάουζερ - Κορτές - Ραντοΐκοβιτς.</p>
      <p><b>ΤΑ</b> <b>ΔΕΚΑΛΕΠΤΑ</b>: 24-16, 35-36, 53-65, 75-87.</p>
      <p><b>ΜΠΑΓΕΡΝ ΜΟΝΑΧΟΥ</b> (Ράντονιτς): Κινγκ, Κόπονεν 3 (1/4 τρίποντα), Μονρό 15 (6/11 δίποντα, 3/4 βολές, 8 ριμπάουντ, 4 κλεψίματα), Λούτσιτς 7 (1 τρίποντο, 4 ριμπάουντ), Λο 8 (2 τρίποντα, 5 ριμπάουντ), Ζίπσερ 23 (7/8 δίποντα, 2/3 τρίποντα, 3/3 βολές, 7 ριμπάουντ, 3 ασίστ), Νέλσον 4 (4 ασίστ), Φλακαντόρι, Μπαρτέλ 5 (1/6 δίποντα, 1/4 τρίποντα), Λεσόρ 8 (4 ριμπάουντ), Ραντόσεβιτς 2, Γκραντ.</p>
      <p><b>ΠΑΝΑΘΗΝΑΪΚΟΣ ΟΠΑΠ</b> (Βόβορας): Τόμας 14 (4/7 τρίποντα), Ράις 13 (4/5 δίποντα, 1/3 τρίποντα, 2/2 βολές, 5 ασίστ), Παπαγιάννης 2, Παπαπέτρου 11 (3/4 τρίποντα, 5 ριμπάουντ), Παππάς, Βουγιούκας, Τζόνσον 2, Φρεντέτ 10 (2/3 δίποντα, 1/3 τρίποντα, 3/3 βολές), Καλάθης 12 (3/10 δίποντα, 2/4 τρίποντα, 7 ριμπάουντ, 5 ασίστ, 1 κλέψιμο, 2 λάθη), Γουάιλι 8, Μήτογλου 11 (1 τρίποντα, 6 ριμπάουντ), Μπεντίλ 4 (4 ριμπάουντ).</p>
      <p><b>Ομαδικά στατιστικά - Μπάγερν Μονάχου</b>: 23/43 δίποντα, 7/21 τρίποντα, 8/13 βολές, 31 ριμπάουντ (24+7), 15 ασίστ, 5 κλεψίματα, 10 λάθη, 5 τάπες.</p>
      <p><b>Ομαδικά στατιστικά - Παναθηναϊκός ΟΠΑΠ</b>: 19/37 δίποντα, 12/26 τρίποντα, 13/13 βολές, 30 ριμπάουντ (26+4), 21 ασίστ, 8 κλεψίματα, 5 λάθη, 2 τάπες.</p>
      <p><b>Οι επόμενες υποχρεώσεις των δύο ομάδων</b>: Μετά από δύο σερί αγώνες στη Γερμανία, ο Παναθηναϊκός ΟΠΑΠ επιστρέφει στο ΟΑΚΑ για να αντιμετωπίσει την Μπασκόνια (28/11, 21:00), ενώ η Μπάγερν Μονάχου δοκιμάζεται εκτός έδρας από την Αναντολού Εφές (29/11, 19:30).</p>
      <p>
        <i>
          <b>Photo Credits: Eurokinissi</b>
        </i>
      </p>
    </article>
  </body>
</html>