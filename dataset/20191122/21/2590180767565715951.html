<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184927/%E0%A6%97%E0%A7%87%E0%A6%BE%E0%A6%B2%E0%A6%BE%E0%A6%AA%E0%A6%BF-%E0%A6%AC%E0%A6%B2%E0%A7%87-%E0%A6%95%E0%A7%8B%E0%A6%B9%E0%A6%B2%E0%A6%BF%E0%A6%A6%E0%A7%87%E0%A6%B0-%E0%A6%AC%E0%A6%BF%E0%A6%B7%E0%A7%87-%E0%A6%A8%E0%A7%80%E0%A6%B2-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6"/>
    <meta property="og:site_name" content="somoynews.tv"/>
    <meta property="article:published_time" content="2019-11-22T21:42:00+00:00"/>
    <meta property="og:title" content="গোলাপি বলে কোহলিদের বিষে নীল বাংলাদেশ"/>
    <meta property="og:description" content="ইতিহাসের নতুন অধ্যায়ে পা দিলো বাংলাদেশ। গোলাপি বলে প্রথম টেস্ট ম্যাচ। ঘরের..."/>
  </head>
  <body>
    <article>
      <h1>গোলাপি বলে কোহলিদের বিষে নীল বাংলাদেশ</h1>
      <address><time datetime="2019-11-22T21:42:00+00:00">22 Nov 2019, 21:42</time> by <a rel="author">সময় সংবাদ</a></address>
      <p><b>ইতিহাসের নতুন অধ্যায়ে পা দিলো বাংলাদেশ। গোলাপি বলে প্রথম টেস্ট ম্যাচ। ঘরের মাঠ ইডেন গার্ডেনে এদিন ভারতও নেমেছিলো তাদের প্রথম দিবারাত্রির টেস্টে। ঐতিহাসিক এ ম্যাচ ঘিরে আয়োজনের কমতি ছিলো না। ভারতীয় বোর্ড প্রধান সৌরভ গাঙ্গুলির আমন্ত্রণে গিয়ে ম্যাচ শুরুর ঘণ্টা বাজান প্রধানমন্ত্রী শেখ হাসিনা। পশ্চিমবঙ্গের মুখ্যমন্ত্রী মমতা বন্দ্যোপাধ্যায় উপস্থিত ছিলেন। কিন্তু এমন একটি স্মরণীয় দিন ভুলে যেতে চাইবে বাংলাদেশ ক্রিকেট দল। কারণ গোলাপি বলে নিজেদের প্রথম দিনটা একেবারেই ছন্নছাড়া হয়েছে টাইগারদের। অপরদিকে নিজেদের প্রথম দিবারাত্রির টেস্টের প্রথম দিনটি দাপটের সঙ্গেই কাটিয়েছে ভারত।</b><br/><br/>প্রথম ইনিংসে ভারতীয় পেসারদের বিষে নীল হয়েছে বাংলাদেশের ইনিংস। অলআউট হয়েছে মাত্র ১০৬ রান। জবাব দিতে নেমে ৪৬ ওভারে ৩ উইকেটে ১৭৪ রানে দিন শেষ করেছে ভারত। প্রথম দিনেই তাদের লিড দাঁড়িয়েছে ৬৮ রানের।<br/><br/>বিরাট কোহলি ৫৯ এবং আজিঙ্কা রাহানে অপরাজিত আছেন ২৩ রানে।<br/><br/>তার আগে ইন্দোর টেস্টে দুর্দান্ত পারফর্ম করা মায়াঙ্ক আগারওয়ালকে এই ম্যাচে শুরুতেই ফেরালেন আল আমিন। দলীয় ২৬ রানের মাথায় ১৪ ব্যক্তিগত ১৪ রানে আল আমিনের দারুণ এক ডেলিভারিতে মেহেদি হাসানের তালুবন্দী হয়ে ফেরেন আগারওয়াল।<br/><br/>আবু জায়েদ রাহির বলে সহজ ক্যাচ দিয়েও আল আমিনের ব্যর্থতায় জীবন পান রোহিত শর্মা। দলীয় ৪৩ রানের ২১ রানে করে এবাদতে হোসেনের এলবিডব্লিউর ফাঁদে পড়ে সাজঘরে ফেরেন এই ওপেনার। রিভিউ নিয়েও এবার আর রক্ষা পাননি রোহিত।<br/><br/>চেতশ্বর পুজারা তুলে নেন ক্যারিয়ারের ২৪তম হাফসেঞ্চুরি। বিরাট কোহলি তুলে নেন ৫৪তম ফিফটি। পুজারা ৫৫ রান করে এবাদতের শিকার হয়ে ফিরলেও বিরাট কোহলি রয়েছেন সেঞ্চুরির অপেক্ষায়।<br/><br/><br/>বাংলাদেশি বোলারদের মধ্যে এবাদত হোসেন ২টি ও আল-আমিন হোসেন একটি উইকেট শিকার করেন।<br/><br/>শুক্রবার থেকে ইডেন গার্ডেনসে ঘণ্টা বাজিয়ে ঐতিহাসিক টেস্ট ম্যাচের উদ্বোধন করলেন বাংলাদেশের প্রধানমন্ত্রী শেখ হাসিনা ও পশ্চিমবঙ্গের মুখ্যমন্ত্রী মমতা বন্দোপাধ্যায়। টস জিতে আগে ব্যাট বেছে নেয় টাইগার অধিনায়ক মুমিনুল হক।<br/><br/>এর আগে গোলাপী বলে ঐতিহাসিক দিবা-রাত্রি টেস্ট ম্যাচে টস জিতে আাগে ব্যাট করতে নেমে প্রথম ইনিংস ১০৬ রানে গুটিয়ে গেছে সফরকারী বাংলাদেশ। দলের আট ব্যাটসম্যানই দুই অঙ্কের ঘরে পৌঁছাতে পারেননি। ৩০.৩ ওভার মোকাবেলায় এই সংগ্রহ করে বাংলাদেশ।<br/><br/>ব্যাট করতে নেমে ৬০ রানেই ৬ উইকেট হারায় বাংলাদেশ। শুরুতেই ইনিংসের সপ্তম ওভারে ইশান্ত শার্মার বলে এলভিডব্লিউর ফাঁদে পড়ে দলীয় ১৫ ও ব্যক্তিগত ৪ রানে সাজঘরে ফেরেন ইমরুল কায়েস। ১৭ রানের মাথায় পর পর শূন্য রানে তিন উইকেট- মুমিনুল হক, মোহাম্মদ মিথুন ও মুশফিকুর রহিমকে হারিয়ে ব্যাটিং বিপর্যয়ে বাংলাদেশ। ৩৮ রানের মাথায় সাদামান ইসলাম ২৯ করে ফিরলে বিপর্যয় আরো চরম পৌঁছায়। ৬০ রানের মাথায় ব্যক্তিগত ৬ রানে মাহমুদুল্লাহ রিয়াদ ফিরলে দলীয় শতকের শঙ্কায় পড়ে বাংলাদেশ।<br/><br/>ইশান্ত শার্মার করা ইনিংসের ২২তম ওভারের চতুর্থ বলে সরাসরি বাউন্সি বল এসে লিটনের মাথায় আঘাত হানে। হেলমেট থাকায় বড় ধরনের কোনো ক্ষতি হয়নি বলে আশা করা হচ্ছে। তবে লিটনকে অবসর দেয়া হয়েছে। পরে আর নামা হয়নি তার। লিটন দাস ২৪ এবং তার বদলে ব্যাট করতে নামা মেহেদি হাসান মিরাজ করেন ৮ রান। শেষদিকে নাঈম হাসানের ১৯ রানে কোনরকম শতক পূর্ণ করে বাংলাদেশ।<br/><br/>ভারতীয় বোলারদের মধ্যে ইশান্ত শার্মা ৫টি, উমেশ যাদব ৩টি ও মোহাম্মদ শামি ২টি উইকেট শিকার করেন।<br/><br/><b>প্রথম দিন শেষে স্কোর: </b><br/><br/>বাংলাদেশ প্রথম ইনিংস ১০৬/১০ (৩০.৩) সাদমান ২৯; ইশান্ত ২২/৫, উমেশ ২৯/৩, শামি ৩৬/২।<br/><br/>ভারত প্রথম ইনিংস ১৭৪/৩ (৪৬) পুজারা ৫৫, কোহলি ৫৯*; ইবাদত ৬১/২।</p>
    </article>
  </body>
</html>