<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/thiago-silva-asked-lionel-messi-to-be-more-humble-1.1072095"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-18T03:31:02+00:00"/>
    <meta property="og:title" content="বিনয়ী হও, মেসিকে পরামর্শ থিয়াগোর"/>
    <meta property="og:description" content="মেসির এতটা সমালোচনা সমসাময়িক ফুটবলাররা করেন না।"/>
  </head>
  <body>
    <article>
      <h1>বিনয়ী হও, মেসিকে পরামর্শ থিয়াগোর</h1>
      <address><time datetime="2019-11-18T03:31:02+00:00">18 Nov 2019, 03:31</time> by <a rel="author">নিজস্ব প্রতিবেদন</a></address>
      <p>থিয়াগো সিলভার তোপের মুখে লিয়োনেল মেসি। ফিফা ফ্রেন্ডলিতে আর্জেন্টিনার কাছে ০-১ হারের পরে ব্রাজিল-অধিনায়ক ক্ষোভে ফেটে পড়েন। যাবতীয় ক্ষোভ মেসির আচরণ ঘিরে।</p>
      <p>সিলভা বলেছেন, ‘‘ও (মেসি) চায় সব একা নিয়ন্ত্রণ করবে। দু’জনকে পরিষ্কার লাথি মারল। দেখেও রেফারি কিছু বললেন না।’’ এখানেই থামেননি প্যারিস সাঁ জারমাঁর ডিফেন্ডার, ‘‘আমি যখন রেফারিকে লাথি মারা নিয়ে বলছিলাম তখন ও হাসছিল। মাঝেমাঝে মনে হয়, কাউকে শ্রদ্ধা করার ব্যাপারটা কখনও কখনও দূরে সরিয়ে রাখতে হয়।’’</p>
      <p>মেসির এতটা সমালোচনা সমসাময়িক ফুটবলাররা করেন না। থিয়াগো কিন্তু অকপট, ‘‘ওর একটাই লক্ষ্য। বিপজ্জনক অঞ্চলে রেফারি যেন ফ্রি-কিক দিতে বাধ্য হয়। স্পেনে যারা খেলে তাদের সঙ্গেও আমাদের কথা হয়। ওরাও সেটা বলে। মাঠে যেন সব একা ঠিক করবে।’’ </p>
      <p>থিয়াগো যোগ করেন, ‘‘চ্যাম্পিয়ন্স লিগে এ সব করে লাভ হয় না। ওখানে কঠিন চরিত্রের রেফারিরা থাকেন। কিন্তু সাধারণ ম্যাচগুলোয় রেফারিরা যেন মেসিভক্ত হিসেবে নামে। স্বভাবতই ওর ক্লাব সুবিধা পায়। আমাদের নেমার (দা সিলভা স্যান্টোস জুনিয়র) যা পায় না।’’ ফিফা ফ্রেন্ডলিতে ব্রাজিলের কোচ তিতের সঙ্গে ঝামেলায় জড়ান মেসি। যা নিয়ে  সিলভার কথা, ‘‘মাঠে শ্রদ্ধা বিনিময়ের কথা বলা হয়। বড় ফুটবলাররা সেটাই করে। প্রবীণ কোচদের সঙ্গে খারাপ ব্যবহার করে না। ওর উচিত আরও বিনীত হওয়ার।’’          </p>
    </article>
  </body>
</html>