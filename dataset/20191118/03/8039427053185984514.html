<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=957707"/>
    <meta property="og:site_name" content="Andhrajyothy"/>
    <meta property="article:published_time" content="2019-11-18T03:51:54+00:00"/>
    <meta property="og:title" content="‘పోలవరం’పై విపక్షాల కుట్ర"/>
    <meta property="og:description" content="ADVT"/>
  </head>
  <body>
    <article>
      <h1>‘పోలవరం’పై విపక్షాల కుట్ర</h1>
      <address>
        <time datetime="2019-11-18T03:51:54+00:00">18 Nov 2019, 03:51</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>అడ్డుకోవాలని చూస్తున్నాయి</b>
        </li>
        <li>
          <b>ఏపీకి బుందేల్‌ఖండ్‌ ప్యాకేజీ ఇవ్వాలి</b>
        </li>
        <li>
          <b>చట్టసభల్లో మహిళలు, బీసీలకు రిజర్వేషన్లు</b>
        </li>
        <li>
          <b>అఖిలపక్ష భేటీలో విజయసాయిరెడ్డి</b>
        </li>
      </ul>
      <p><b>న్యూఢిల్లీ, నవంబరు 17(ఆంధ్రజ్యోతి): </b>పోలవరం ప్రాజెక్టును అడ్డుకునేందుకు విపక్షాలు కుట్ర చేస్తున్నాయని వైసీపీ పార్లమెంటరీ పార్టీనేత విజయసాయిరెడ్డి ఆరోపించారు. ఆదివారం పార్లమెంటు లైబ్రరీ భవన్‌లో పార్లమెంటరీ వ్యవహారాలశాఖ మంత్రి ప్రహ్లాద్‌ జోషి ఆధ్వర్యంలో జరిగిన అఖిలపక్ష భేటీలో ఆయన పాల్గొన్నారు. సోమవారం నుంచి 20 రోజులపాటు జరిగే పార్లమెంటు శీతాకాల సమావేశాల్లో కేంద్ర ప్రభుత్వం మొత్తం 25 బిల్లులు ప్రవేశపెట్టనుంది. ఈ సమావేశాలు సజావుగా జరిగేలా సహకరించాలని అఖిలపక్షాలను జోషి కోరారు. ఈ భేటీ అనంతరం విజయసాయిరెడ్డి విలేకర్లతో మాట్లాడుతూ పోలవరం ప్రాజెక్టు విషయంలో విపక్షాలు అనుసరిస్తున్న వైఖరి గురించి అఖిలపక్ష భేటీలో ప్రస్తావించానని చెప్పారు.</p>
      <p> ఈ ప్రాజెక్టుకు రివర్స్‌ టెండరింగ్‌ విధానం వల్ల ప్రజాధనం వృథా కాకుండా చేయగలిగామని చెప్పానన్నారు. సవరించిన అంచనాలను ఆమోదించాలని కేంద్రాన్ని కోరినట్లు వివరించారు. బుందేల్‌ఖండ్‌ తరహాలో ప్యాకేజీ ఇస్తామంటూ విభజన చట్టంలో ఇచ్చిన హామీని అమలు చేయాలని కోరానన్నారు. చట్టసభల్లో మహిళలు, బీసీల రిజర్వేషన్ల బిల్లులను కూడా ప్రస్తావించినట్లు విజయసాయిరెడ్డి చెప్పారు. వైసీపీ అధినేత, ఏపీ సీఎం వైఎస్‌ జగన్‌ ఎంపీగా ఉన్నప్పుడే యూపీఏ హయాంలో ఆయనను 16 నెలలు జైల్లో పెట్టారని, కానీ ఇప్పుడు పార్లమెంటు సమావేశాలకు హాజరయ్యేందుకు జైల్లో ఉన్న కాంగ్రెస్‌ నేత, ఎంపీ చిదంబరాన్ని అనుమతించాలని కాంగ్రెస్‌ అధిష్ఠానం కోరడం వారి ద్వంద్వ వైఖరిని రుజువు చేస్తోందని ఆయన ఎద్దేవా చేశారు.</p>
    </article>
  </body>
</html>