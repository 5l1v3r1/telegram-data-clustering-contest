<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2819998-rojtburd-tvorcist-polini-rajko-perlina-aku-treba-beregti.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T03:50:00+00:00"/>
    <meta property="og:title" content="Ройтбурд: Творчість Поліни Райко – перлина, яку треба берегти"/>
    <meta property="og:description" content="Херсонщина мусить зберегти будинок народної художниці Поліни Райко, переконаний директор Одеського художнього музею Олександр Ройтбурд."/>
  </head>
  <body>
    <article>
      <h1>Ройтбурд: Творчість Поліни Райко – перлина, яку треба берегти</h1>
      <h2>Херсонщина мусить зберегти будинок народної художниці Поліни Райко, переконаний директор Одеського художнього музею Олександр Ройтбурд.</h2>
      <address>
        <time datetime="2019-11-18T03:50:00+00:00">18 Nov 2019, 03:50</time>
      </address>
      <p>Про це Ройтбурд сказав у відповідь на запитання кореспондента Укрінформу на брифінгу після відкритої розмови на тему «Чому художник не ризикує мовчати в бурхливому світі?», яка відбулась у Херсоні.</p>
      <p>«Я розцінюю Поліну Райко як один із найцікавіших феноменів народного мистецтва у всесвітньому пантеоні наївних митців ХХ-ХХІ ст. Це рівень бабусі Мозес, Піросмані, Приймаченко. Це справді перлина, якою треба опікуватися і яку треба берегти», - підкреслив Ройтбурд.</p>
      <p>Під час відкритої розмови він зазначив, що, перебуваючи на Херсонщині у ці дні, відвідав будинок Поліни Райко - і перебуває в захваті від того, що побачив. На його думку, навколо цього будинку можна вибудувати не просто художній центр, а цілий світ - з художніми проєктами, екопродукцією, локальною кухнею.</p>
      <p>Для цього, зауважив Ройтбурд, важливо розробити відповідний проєкт і посприяти, аби будинок був у державній власності.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2819944-stvorenna-muzeu-sucasnogo-mistectva-u-hersoni-rojtburd-gotovij-stati-konsultantom.html">Створення музею сучасного мистецтва у Херсоні: Ройтбурд готовий стати консультантом</a>
      </blockquote>
      <p>Поліна Райко з Олешків Херсонської області почала малювати, коли їй виповнилося сімдесят років. Вона розмалювала у своєму будинку стелі, стіни та двері. У 2004 році художниця померла, а будинок придбали шанувальники її творчості - родина з Канади. Нині обласна влада залучає фахівців з метою розробки проєкту, який має зберегти будинок Поліни Райко.</p>
      <p>Як повідомляв Укрінформ, у Херсоні триває ініційований Одеським художнім музеєм мистецький проєкт (реалізується також в <a href="https://www.ukrinform.ua/tag-odesa">Одесі</a>, й Бердянську). Осінній лекційний курс «Мистецтво в авангарді суспільних змін» від відомих в Україні експертів та ідеатон організував Одеський художній музей в партнерстві з Херсонським художнім музеєм за підтримки Агентства США з міжнародного розвитку (USAID). Доступ до лекцій - безкоштовний.</p>
    </article>
  </body>
</html>