<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/inspeccio-treball-determina-beques-presidencia-generalitat-frau"/>
    <meta property="og:site_name" content="Diari La Veu"/>
    <meta property="article:published_time" content="2019-11-18T03:59:00+00:00"/>
    <meta property="og:title" content="Inspecció de Treball determina que les beques de Presidència són un &quot;frau&quot;"/>
    <meta property="og:description" content="Des de Comissions Obreres expliquen que la resolució obliga la Generalitat a donar d'alta els becaris com un treballador més i critiquen que les Conselleries mantinguen més de trenta de persones amb &quot;falses beques&quot;."/>
  </head>
  <body>
    <article>
      <h1>Inspecció de Treball determina que les beques de Presidència són un "frau"</h1>
      <h2>Des de Comissions Obreres expliquen que la resolució obliga la Generalitat a donar d'alta els becaris com un treballador més i critiquen que les Conselleries mantinguen més de trenta de persones amb "falses beques"</h2>
      <address><time datetime="2019-11-18T03:59:00+00:00">18 Nov 2019, 03:59</time> by <a rel="author">Mar Hernández</a></address>
      <p>VALÈNCIA. La Inspecció de Treball ha determinat que les <a href="https://www.diarilaveu.com/denuncia-ccoo-precipita-investigacio-becaris-comunicacio-generalitat-valenciana">28 beques dels distints departaments de comunicació de Presidència de la Generalitat</a> són un "frau" i, per tant, els anteriorment becaris assumeixen les funcions de treballadors en l'administració pública. Per aquesta raó, Inspecció ha donat d'alta aquestes persones en la Seguretat Social per a garantir que la seua cotització siga equivalent a la de qualsevol persona treballadora en les seues funcions. <br/><br/>El sindicat Comissions Obreres (CCOO-PV) ha informat aquest dilluns sobre la resolució de la Inspecció de Treball. Segons expliquen, en l'escrit es refereixen a aquestes pràctiques de l'administració pública com a "frau" i "abús de dret". La responsable de Formació i Ocupació en el sindicat, Ana García, ha explicat que fins al moment, la Inspecció de Treball ha resolt que 37 becaris de distints departaments de la Generalitat estaven exercint les funcions d'un treballador més i, per tant, estaven contractats amb "falses beques". Segons el sindicat, la situació dels becaris de Presidència és equiparable a les dels treballadors de l'Arxiu del Regne de València i els de <a href="https://www.diarilaveu.com/inspeccio-treball-obliga-diputacio-valencia-contractar-set-becaris">la Diputació de València</a>.<br/><br/>Aquests 28 persones, segons expliquen des del sindicat, estan treballant en quatre departaments distints: publicitat i i imatge institucional; planificació i anàlisi informativa; xarxes socials, i en el departament audiovisual. En alguns casos, com el del departament de publicitat, els "falsos" becaris dupliquen el nombre de treballadors. Fins i tot, en el departament de publicitat ni tan sols hi ha una persona que supervisara les funcions dels becaris. A més, molts d'ells treballen caps de setmana, vesprades i festiu.<br/><br/>Segons ha explicat Ana García, els becaris de la Generalitat han de comptar amb un tutor que supervise l'activitat, un pla formatiu dins de l'empresa en la qual treballen i un seguiment de les seues funcions. Uns requisits que, en el cas de Presidència, no es compleixen, segons denuncien des del Sindicat. <br/><br/>"Aquest problema no és només de Presidència, sinó de totes les Conselleries", ha assenyalat Soledad Fernández, responsable d'Acció Sindical de Federació de Serveis a la Ciutadania, que apunta que el problema recau en la "dispersió normativa" de cadascuna de les Conselleries a l'hora de regular les beques. Unes places on, en alguns casos, no s'especifica ni la funció de la beca ni compten amb supervisió. <br/><br/>Amb la resolució de Treball després de la visita que va fer a les dependències de la Generalitat, ara aquests becaris poden cotitzar com una persona treballadora en ple dret. Fins ara, la seua incorporació costava uns 50 euros a l'any per a la Generalitat (sobre un salari brut de 1.069 euros), però ara la seua cotització correspon a la de qualsevol treballador amb un salari brut mensual de 2.700 euros.<br/><br/>Ara, s'obrin diversos escenaris per a la futura situació dels becaris. Si la resolució arriba als jutjats, la Generalitat podrà optar per dues vies. D'una banda, crear aquest lloc de feina que suposadament s'està ocupant per un becari i traure'l a oferta. En aquest primer cas, els actuals becaris haurien de presentar-se per a optar a la plaça. Si Generalitat decidira no crear aquesta figura laboral, hauria d'indemnitzar a les persones que es troben en aquesta situació. <br/><br/>Des de Comissions Obreres consideren que Generalitat està mantenint una "actitud equivocada" a l'hora d'abordar la situació laboral dels becaris, i per això, reclamen que s'unifique el criteri de totes les Conselleries. El sindicat ha fet aquestes reclamacions en el marc de la campanya 'Beques o treballes?' per a denunciar els abusos que es produeixen en les beques formatives. </p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/ni-castello-ribera-ni-villanueva-castellon-consistori-inicia-tramits-nom-consens"/>
        <a href="https://www.diarilaveu.com/oposicio-carrega-ribo-grezzi-dimissio-secretari-emt-valencia"/>
        <a href="https://www.diarilaveu.com/apunt-estrena-parany-ficcio-produccio-propia-ambientada-valencia-capital-ii-republica"/>
        <a href="https://www.diarilaveu.com/direccio-presidencia-consellers-profundes-renovacions-afrontar-a-punt-imminentment"/>
        <a href="https://www.diarilaveu.com/psoe-arrabassa-alcaldia-palma-de-gandia-compromis-suport-del-pp"/>
      </related>
    </article>
  </body>
</html>