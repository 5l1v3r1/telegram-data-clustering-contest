<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/ines-arrimada-pas-prendre-lideratge-ciutadans-estic-forta-crec-vida-valent"/>
    <meta property="og:site_name" content="Diari La Veu"/>
    <meta property="article:published_time" content="2019-11-18T03:18:00+00:00"/>
    <meta property="og:title" content="Inés Arrimadas fa el pas per a prendre el lideratge de Ciutadans: &quot;Estic forta i crec que en la vida cal ser valent&quot;"/>
    <meta property="og:description" content="La portaveu de la formació al Congrés considera que té &quot;el suport majoritari&quot; per a prendre el relleu després de la dimissió d'Albert Rivera."/>
  </head>
  <body>
    <article>
      <h1>Inés Arrimadas fa el pas per a prendre el lideratge de Ciutadans: "Estic forta i crec que en la vida cal ser valent"</h1>
      <h2>La portaveu de la formació al Congrés considera que té "el suport majoritari" per a prendre el relleu després de la dimissió d'Albert Rivera</h2>
      <address><time datetime="2019-11-18T03:18:00+00:00">18 Nov 2019, 03:18</time> by <a rel="author">DLV</a></address>
      <p>VALÈNCIA (ACN/Redacció). La portaveu de Ciutadans al Congrés, Inés Arrimadas, s'ha presentat aquest dilluns per agafar el relleu d'Albert Rivera com a líder del partit <a href="https://www.diarilaveu.com/albert-rivera-dimiteix-no-recollira-acta-diputat-abandona-politica">després de la dimissió de qui va ser cap de llista de la formació a les eleccions del 10N. </a><br/><br/>En una entrevista a Antena 3, Arrimadas ha afirmat que té "la valentia" i la "força" necessàries "per a estar a l'altura de les circumstàncies" i "assumir el repte en una situació difícil". Ha afirmat que disposa del "suport absolutament majoritari dins del partit" i s'ha mostrat convençuda que serà elegida al Congrés Extraordinari de la formació. <br/><br/>De fet, Toni Cantó ja <a href="https://www.diarilaveu.com/canto-creu-ciutadans-aprendre-fracas-arrimadas-successora-perfecta-rivera">va mostrar el seu suport a Arrimadas el passat dimecres</a>, una postura que la branca valenciana del partit va fer oficial divendres, en començar <a href="https://www.diarilaveu.com/toni-canto-i-ciutadans-comunitat-valenciana-prenen-partit-aposten-per-ines-arrimadas">la campanya per la seua elecció com a presidenta de la formació</a>.  <br/><br/>Arrimadas fa el pas endavant a 10 dies de la celebració del Consell General de Ciutadans, el pròxim 30 de novembre, que marcarà la data del Congrés Extraordinari, on s'elegirà el nou líder del partit.<br/><br/>Ha assegurat que alçarà el partit, primer com a presidenta del grup parlamentari de Ciutadans i, després, si guanya les primàries, el seu objectiu "és que el centre polític a Espanya es torne a escoltar amb molta més força".<br/><br/>Ciutadans va perdre 47 escons i 2,5 milions de vots en les últimes eleccions. Malgrat això, Arrimadas ha defensat l'estratègia d'Albert Rivera durant els últims mesos.<br/><br/>Arrimadas també ha justificat l'aposta de Rivera per no pactar amb el líder del PSOE, Pedro Sánchez, que al seu parer les dues vegades que es va reunir amb el líder de Ciutadans els "demanava una rendició".<br/><br/>En tot cas, la portaveu de Ciutadans ha atribuït la desfeta electoral al fet que no han "sabut explicar que Pedro Sánchez no contemplava un acord amb cap altre partit que no fora Podem".</p>
      <related>
        <h4>Les més llegides</h4>
        <a href="https://www.diarilaveu.com/video/733/els-15-accents-diacritics-del-valencia-explicats-en-3-minuts"/>
        <a href="https://www.diarilaveu.com/podem-preguntara-bases-pacte-psoe-23-i-26-de-novembre"/>
        <a href="https://www.diarilaveu.com/el-secretari-general-de-podem-antonio-estan-dimiteix-i-deixa-el-partit-en-mans-duna-gestora"/>
        <a href="https://www.diarilaveu.com/presidencia-rescata-oblit-trenta-compositores-valencianes-exposicio-palau-llibre"/>
        <a href="https://www.diarilaveu.com/projecte-viu-la-bici-barris-de-valencia-parquings-europa-nordica"/>
      </related>
    </article>
  </body>
</html>