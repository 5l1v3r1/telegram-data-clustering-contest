<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/naujienos/gyvenimas/vilnieciai/karjera-vilniuje-padare-uzsienieciai-cia-suteikiamos-visos-galimybes/"/>
    <meta property="og:site_name" content="Made in vilnius"/>
    <meta property="article:published_time" content="2019-11-18T03:30:00+00:00"/>
    <meta property="og:title" content="Karjerą Vilniuje padarę užsieniečiai: čia suteikiamos visos galimybės"/>
    <meta property="og:description" content="Globalėjant pasauliui ir daugėjant galimybių, vis daugiau žmonių ne tik išvyksta iš mūsų šalies, bet ir į ją atvyksta. Tarp šių žmonių yra ir kvalifikuotų specialistų, kurie Lietuvoje jaučiasi laukiami, ypač tarptautinių kompanijų. Tuo įsitikino ir prancūzas Joffrey Thelliezas bei italas Raimondo Gramaglia. Jų teigimu, svetur gali būti vienas iš..."/>
  </head>
  <body>
    <article>
      <h1>Karjerą Vilniuje padarę užsieniečiai: čia suteikiamos visos galimybės</h1>
      <address><time datetime="2019-11-18T03:30:00+00:00">18 Nov 2019, 03:30</time> by <a rel="author">Made in Vilnius</a></address>
      <p>Globalėjant pasauliui ir daugėjant galimybių, vis daugiau žmonių ne tik išvyksta iš mūsų šalies, bet ir į ją atvyksta. Tarp šių žmonių yra ir kvalifikuotų specialistų, kurie Lietuvoje jaučiasi laukiami, ypač tarptautinių kompanijų. Tuo įsitikino ir prancūzas Joffrey Thelliezas bei italas Raimondo Gramaglia. Jų teigimu, svetur gali būti vienas iš milijono, kuris ieško vietos po saule, o Lietuvoje tau suteikiamos visos galimybės – jei tik turi įgūdžių ir motyvacijos dirbti.</p>
      <p>J.Thelliezas ir R.Gramaglios gyvenimo istorijos skirtingos, tačiau šie vyrai turi panašumų: juos sieja darbas tarptautinėje logistikos įmonėje „Hegelmann Transporte“. Kaip ir panašus požiūris į karjeros perspektyvas Lietuvoje. O jos, anot prancūzo ir italo, išties didelės: „Jei esi atviras galimybėms ir smalsus, jei turi ambicijų, Lietuva tau suteiks progą.“</p>
      <p>Vyrų teigimu, tai, kad jie užsieniečiai, netrukdė susirasti darbą Lietuvoje, nes darbdaviai žvelgė į jų patirtį ir potencialą. O tai, kad abu moka po kelias užsienio kalbas, buvo didelis privalumas siekiant projektų plėtros vadovų pozicijos.</p>
      <h3>Įkalbėjo sužadėtinę grįžti į tėvynę</h3>
      <p>R.Gramaglios gyvenimo istorija prasidėjo Italijoje, kur jis studijavo civilinę ir aplinkos inžineriją, taip pat mokėsi geografinių informacinių sistemų. Italas ketino įsitvirtinti tėvynėje, tačiau pagal specialybę taip ir nepradėjo dirbti. „Italijoje labai daug inžinierių, konkurencija didelė. O aš dar bestudijuodamas supratau, kad esu geras inžinierius, tačiau – ne puikus. Domėjausi detalėmis, rezultatu, bet man šioje profesijoje trūko ryšio su žmonėmis“, – atvirauja R.Gramaglia.</p>
      <p>Tuo metu jis aktyviai domėjosi Baltijos regionu ir jo istorinėmis aplinkybėmis bei karjeros perspektyvomis. „Ir vis tik į Lietuvą mane galutinai pastūmėjo studijų metu sutikta lietuvė“, – šypsosi R.Gramaglia. Italijoje susipažinęs su lietuve, būsima sužadėtine, Raimondo jai pasiūlė vykti kartu į Lietuvą. „Grįžti čia jai buvo iššūkis, tačiau sužadėtinė sekė paskui mane“, – pasakoja italas.</p>
      <p>Atvykęs į Lietuvą Raimondo pradėjo lankyti viešosios komunikacijos kursus, taip pat mokėsi lietuvių kalbos. Karjerą pradėjo Vievyje, kur įsidarbino pardavimų asistentu. Netrukus buvo pakviestas dirbti pardavimų vadybininku logistikos įmonėje. Per trejus metus R.Gramaglios karjera kilo geometrine progresija, kol galiausiai šią vasarą jis prisijungė prie „Hegelmann Transporte“ komandos.</p>
      <p>R.Gramaglios teigimu, Lietuvoje sparčiai vystosi ekonomika, daugėja IT kompanijų, kurios prisideda ir prie kitų industrijų tobulėjimo, transporto logistikos – taip pat. „Be to, logistika labai dinamiška sritis, karjera čia auga sparčiau nei kitose sferose“, – argumentuoja projektų plėtros vadovas.</p>
      <h3>Lietuvoje matė daugiau perspektyvų</h3>
      <p>R.Gramaglios būsimasis kolega J.Thelliezas gimė Šiaurės Prancūzijoje. Paryžiuje jis studijavo verslo vadybą, vėliau tęsė mokslus Londone ir Maskvoje. Magistro studijas baigė tėvynėje. Savo, kaip verslo plėtros specialisto, karjerą pradėjo Vengrijoje, o po metų persikėlė į Latviją. Ten įsidarbino transporto logistikos kompanijoje, sutiko būsimą žmoną ir susilaukė sūnaus.</p>
      <p>Prieš dvejus metus prancūzas su šeima apsigyveno Lietuvoje. J.Thelliezas įsidarbino logistikos kompanijoje, kur susipažino su R.Gramaglia. Šią vasarą jie kartu įsidarbino „Hegelmann Transporte“ įmonėje projektų plėtros vadovais.</p>
      <p>Mūsų šalį prancūzas pasirinko neatsitiktinai – J.Thelliezas teigimu, transporto logistikos rinka Lietuvoje yra labai pažangi. „Be to, esu didelis Baltijos šalių gerbėjas ir šiais kraštais pradėjau domėtis dar būdamas septyniolikos“, – prisipažįsta prancūzas.</p>
      <h3>Sužavėjo dinamiškas darbas</h3>
      <p>Abu užsieniečiai teigia pasirinkę dabartinę darbovietę dėl jos potencialo. „Tai sparčiai auganti kompanija, kuri nori būti tarp pačių didžiausių rinkos žaidėjų Europoje ir kuriai reikalingi kvalifikuoti specialistai. Čia jaučiame, kad galime daug ką padaryti ir prisidėti siekiant tikslų“, – paaiškina J.Thelliezas.</p>
      <p>Į Joffrey ir Raimondo veiklos sferą šiuo metu įeina potencialių verslo klientų paieška įvairiose rinkose. Jie ruošia pasiūlymus, vyksta į verslo susitikimus bei parodas užsienyje. Taip pat siekia užtikrinti sklandžią įvairių procesų veiklą. „Kiekviena diena vis kitokia ir kaskart išmokstame ko nors naujo, sutinkame įdomių žmonių ir galime iš arti pamatyti įvairius darbo procesus“, – tvirtina italas ir prancūzas.</p>
      <h3>Savame krašte tokių galimybių neturėtų</h3>
      <p>Tiek Joffrey, tiek Raimondo teigia iš kitų užsieniečių sulaukiantys nuostabos, kaip du trisdešimtmečiai gali užimti tokias aukštas pareigas. Jų bendraamžiai užsienyje esą neturi tokių galimybių. „Pietų europiečiams Lietuva nėra pats pirmas pasirinkimas, kuris šauna į galvą. Pas mus svajojama vykti į Australiją, JAV, Kiniją. Tačiau tokiose šalyse ekonomika yra labai brandi, todėl niekas netikės tavo gebėjimais, kol tau nesueis 40–50 metų. O Lietuvoje net ir jauni specialistai turi galimybę sparčiai kilti karjeros laiptais. Čia atvykus tau duodamas kompiuteris, telefonas ir gali pradėti dirbti! Tu jauti, kad tau patiki bendrauti net ir su labai didelių kompanijų atstovais, kai mano bendraamžiai Prancūzijoje dar tik svajoja apie tai“, – dėsto J.Thelliezas.</p>
      <p>Jo kolega patvirtina, kad, jei būtų likęs Italijoje, dar ir dabar ieškotų savo sėkmės paukštės. Negana to, ir pragyvenimo sąlygos būtų prastesnės. „Galiu didžiuodamasis pasakyti, kad mano šalis man suteikė pagrindą ir žinias, tačiau Lietuva man padėjo užaugti kaip specialistui. Todėl jauniems žmonėms noriu patarti ne plaukti pasroviui, o pažvelgti iš kitos perspektyvos. Baltijos šalys sparčiai vystosi, kasdien čia atsidaro kokia nors įmonė, todėl tikrai yra galimybių įsitvirtinti“, – apibendrina Raimondo.</p>
      <h3>Laukia daugiau sėkmės istorijų</h3>
      <p>Tai, kad Lietuvoje jaučiamas kvalifikuotų specialistų poreikis, o jų tautybė nėra esminis dalykas siekiant įsitvirtinti, patvirtina ir „Hegelmann Transporte“ Žmogiškųjų išteklių skyriaus vadovė Aistė Mardosaitė. „Įvairovė darbe yra viena iš verslo ir darnaus kolektyvo sėkmės sudedamųjų dalių. Mūsų manymu, pirmiausia ne žmogaus gimtoji kalba, o jo patirtis, potencialas ir asmeninės savybės yra svarbiausi siekiant karjeros perspektyvų, – teigia A.Mardosaitė. – Esame tarptautinė komanda: vien tik Lietuvoje yra virš 600 administracijos darbuotojų, iš kurių bene 30 proc. yra užsieniečiai. Pastebime, kad kiekvienas iš jų savo unikaliais gebėjimais prisideda prie įmonės augimo ir praturtina kolektyvą.“</p>
      <p>Pervežimo paslaugas teikianti kompanija vykdo plėtrą Lietuvoje ir laukia daugiau tokių žmonių, kaip Joffrey ar Raimondo, ir jų sėkmės istorijų. Žmogiškųjų išteklių skyriaus vadovės teigimu, kalbų mokėjimas gali atverti sėkmingos karjeros duris, tad įmonė priimtų į savo kolektyvą specialistų, mokančių prancūzų, vokiečių, italų, netgi kinų kalbą. „Mūsų veiklos geografinės kryptys siekia visą Europą, ir ne tik, tad globali komanda pasitarnauja ne tik auginant kompaniją, bet ir siekiant suprasti tarptautinę rinką bei jos taisykles“, – priduria A.Mardosaitė.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>6 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/naujienos/gyvenimas/vilnieciai/lietuva-pamiles-italas-su-drakono-irklente-plauks-nuo-vilniaus-iki-rusnes/"/>
        <a href="https://madeinvilnius.lt/naujienos/gyvenimas/vilnieciai/vilnieciai-renka-nusipelniusius-garbingiausiu-sv-kristoforo-apdovanojimu-miestiecius/"/>
        <a href="https://madeinvilnius.lt/naujienos/gyvenimas/vilnieciai/indenu-kilmes-destytoja-is-jav-vilniu-laiko-savo-namais-ir-giria-viesaji-transporta/"/>
        <a href="https://madeinvilnius.lt/naujienos/gyvenimas/vilnieciai/prancuzas-vilniuje-parase-disertacija-lietuviskai-ir-megsta-raugintus-kopustus/"/>
        <a href="https://madeinvilnius.lt/naujienos/gyvenimas/vilnieciai/operos-primadonai-asmik-grigorian-dar-vienas-tarptautinis-apdovanojimas/"/>
        <a href="https://madeinvilnius.lt/naujienos/gyvenimas/vilnieciai/uzsienio-destytojus-stebina-lietuviu-daugiakalbiskumas/"/>
      </related>
    </article>
  </body>
</html>