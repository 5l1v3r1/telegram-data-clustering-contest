<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/684921/ypourgoi-kai-stelechi-kommaton-katadikazoun-tin-epithesi-me-trika"/>
    <meta property="og:site_name" content="enikos.gr"/>
    <meta property="article:published_time" content="2019-11-18T03:35:00+00:00"/>
    <meta property="og:title" content="Υπουργοί και στελέχη κομμάτων καταδικάζουν την επίθεση με τρικάκια στο σπίτι του Άδωνι Γεωργιάδη"/>
    <meta property="og:description" content="Την επίθεση στην οικία του υπουργού Ανάπτυξης και Επενδύσεων, Άδωνι Γεωργιάδη, καταδίκασαν..."/>
  </head>
  <body>
    <article>
      <h1>Υπουργοί και στελέχη κομμάτων καταδικάζουν την επίθεση με τρικάκια στο σπίτι του Άδωνι Γεωργιάδη</h1>
      <address>
        <time datetime="2019-11-18T03:35:00+00:00">18 Nov 2019, 03:35</time>
      </address>
      <p>Την επίθεση στην οικία του υπουργού Ανάπτυξης και Επενδύσεων, <a href="http://www.enikos.gr/society/684838/trikakia-sto-spiti-tou-adoni-georgiadi-petaxan-meli-tou-rouvikona">Άδωνι Γεωργιάδη</a>, καταδίκασαν με αναρτήσεις τους στο twitter, ο υπουργός Εξωτερικών, Νίκος Δένδιας, η υπουργός Παιδείας και Θρησκευμάτων, Νίκη Κεραμέως, ο υπουργός Υγείας, Βασίλης Κικίλιας, ο υπουργός Περιβάλλοντος και Ενέργειας, Κωστής Χατζηδάκης, ο αναπληρωτής υπουργός Προστασίας του Πολίτη αρμόδιος για τη Μεταναστευτική Πολιτική, Γιώργος Κουμουτσάκος, ο εκπρόσωπος Τύπου της ΝΔ, Τάσος Γαϊτάνης, ο κοινοβουλευτικός εκπρόσωπος του ΚΙΝΑΛ, Ανδρέας Λοβέρδος, καθώς και ο πρόεδρος της Ελληνικής Λύσης, Κυριάκος Βελόπουλος.</p>
      <p>Ο κ. Δένδιας ανέφερε: «Το γεγονός ότι σήμερα έγινε στόχος το σπίτι του υπουργού Ανάπτυξης Άδωνι Γεωργιάδη είναι ενδεικτικό μιας απολύτως απαράδεκτης και αντιδημοκρατικής νοοτροπίας, την οποία οφείλουν οι πάντες να καταδικάσουν».</p>
      <p>Η Ν. Κεραμέως υπογράμμισε πως «η επίθεση εναντίον του Άδωνι Γεωργιάδη είναι απολύτως καταδικαστέα, και αναμένει κανείς σύσσωμο τον πολιτικό κόσμο να την καταδικάσει. Είναι ακόμη πιο θλιβερή που λαμβάνει χώρα την ημέρα που, πέρα και πάνω από κόμματα, γιορτάζουμε τη Δημοκρατία. Συνεχίζουμε ακόμη πιο δυνατοί».</p>
      <p>Ο Β. Κικίλιας έκανε λόγο για «άνανδρη και αντιδημοκρατική επίθεση του Ρουβίκωνα στο σπίτι του Άδωνι Γεωργιάδη σε μια μέρα σημαντική για τη Δημοκρατία μας. Όλοι οφείλουν να την καταδικάσουν απερίφραστα».</p>
      <p>Ο Κ. Χατζηδάκης τόνισε πως «η σημερινή μέρα θα έπρεπε να είναι γιορτή δημοκρατίας και ενότητας, όχι ακροτήτων κι επιθέσεων. Σε κάθε περίπτωση, επιθέσεις όπως αυτή στο σπίτι του Άδωνι Γεωργιάδη δεν θα ανακόψουν το έργο της κυβέρνησης».</p>
      <p>Ο Γ. Κουμουτσάκος ανάφερε: «Καταδικάζω την αθλιότητα της επίθεσης στο σπίτι του Άδωνι Γεωργιάδη. Κάθε πράξη βίας, κάθε απόπειρα εκφοβισμού, μας βρίσκουν όλους σταθερά απέναντι και γι’ αυτό θα πέφτουν πάντα στο κενό».</p>
      <p>Ο Τ. Γαϊτάνης έγραψε: «Απαράδεκτη και εντελώς καταδικαστέα η επίθεση του “Ρουβίκωνα” στο σπίτι του Άδωνι Γεωργιάδη. Τέτοιου είδους ενέργειες δεν τρομοκρατούν και δεν φιμώνουν κανέναν στη ΝΔ».</p>
      <p>Ο Ανδ. Λοβέρδος τόνισε: «Η επίθεση του "Ρουβίκωνα" στο σπίτι του Αδώνιδος Γεωργιάδη είναι αποκρουστική και καταδικαστέα. Κανείς δεν πτοείται, κανείς δεν τρομοκρατείται! Είμαστε δίπλα σου Άδωνι Γεωργιάδη».</p>
      <p>Τέλος, ο Κυρ. Βελόπουλος ανέφερε: «Όσο και να διαφωνεί η Ελληνική Λύση με τον Άδωνι Γεωργιάδη, η οικία των ανθρώπων είναι το πραγματικό άσυλο! Όταν υπάρχουν και 5χρονα τότε γίνεται πραγματικά επικίνδυνο και τρομακτικό το "πράμα!"».</p>
      <p>Πηγή: ΑΠΕ- ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/684858/o-georgiadis-gia-tin-epithesi-sto-spiti-tou-den-tous-fovomaste%0A%20%20%20%20%0A"/>
        <a href="http://www.enikos.gr/politics/684848/bakogianni-anandri-kai-chydaia-i-epithesi-sto-spiti-tou-georgiadi%0A%20%20%20%20%0A"/>
        <a href="http://www.enikos.gr/politics/684840/petsas-antidimokratiki-epithesi-sto-spiti-tou-ypourgou-anaptyxis-%0A%20%20%20%20%0A"/>
        <a href="http://www.enikos.gr/politics/684018/loverdos-theoro-ton-adoni-mikro-mou-adelfo-video%0A%20%20%20%20%0A"/>
        <a href="http://www.enikos.gr/politics/683767/georgiadis-gia-cheirapsia-me-tsipra-ti-perimenate-na-piastoume-st%0A%20%20%20%20%0A"/>
        <a href="http://www.enikos.gr/politics/683328/i-ypourgos-paideias-gia-tin-astynomiki-epicheirisi-stin-asoee-ti-%0A%20%20%20%20%0A"/>
        <a href="http://www.enikos.gr/politics/683214/polakis-pros-georgiadi-ela-na-mas-vgaleis-apo-tin-aithousa-an-ech%0A%20%20%20%20%0A"/>
        <a href="http://www.enikos.gr/politics/683134/georgiadis-tha-ithela-na-do-tin-astynomia-na-spaei-tin-porta-sta-%0A%20%20%20%20%0A"/>
        <a href="http://www.enikos.gr/politics/683090/kerameos-tha-synechisoume-na-syzitoume-me-epicheirimata-akomi-ki-%0A%20%20%20%20%0A"/>
      </related>
    </article>
  </body>
</html>