<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/igor-stimac-is-worried-about-the-temperature-in-oman-1.1072106"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-18T03:40:11+00:00"/>
    <meta property="og:title" content="তাজিকিস্তানের শীত থেকে ওমানের গরমে"/>
    <meta property="og:description" content="বিশ্বকাপের যোগ্যতা অর্জন পর্বে ভারতীয় দলের ভবিষ্যৎ অনেকটাই নির্ভর করছে এই ম্যাচের উপরে।"/>
  </head>
  <body>
    <article>
      <h1>তাজিকিস্তানের শীত থেকে ওমানের গরমে</h1>
      <address><time datetime="2019-11-18T03:40:11+00:00">18 Nov 2019, 03:40</time> by <a rel="author">নিজস্ব সংবাদদাতা</a></address>
      <p>তাজিকিস্তানের দুশানবে থেকে ওমানের মাস্কাটে পৌঁছে নতুন সমস্যায় ভারতীয় দল। </p>
      <p>আফগানিস্তানের বিরুদ্ধে আগের ম্যাচে কোচ ইগর স্তিমাচের উদ্বেগ বাড়িয়েছিল প্রবল ঠান্ডা। এ বার তাঁর চিন্তা মাস্কাটের গরম। দুশানবে থেকে দুবাই হয়ে রবিবারই ওমানের রাজধানী পৌঁছেছেন সুনীল ছেত্রীরা। এই মুহূর্তে সেখানকার তাপমাত্রা ২৭ ডিগ্রি সেলসিয়াস। পূর্বাভাস অনুযায়ী মঙ্গলবার ম্যাচের দিন তাপমাত্রা আরও বাড়তে পারে। নেই বৃষ্টির সম্ভাবনাও। স্লোভাকিয়াকে ৩-১ হারিয়ে ২০২০ ইউরো কাপে ক্রোয়েশিয়ার যোগ্যতা অর্জনের উচ্ছ্বাস দূরে সরিয়ে উদ্বিগ্ন ইগর বলেছেন, ‘‘দুবাইয়ে এক দিন বিশ্রাম নিয়ে ফুটবলারেরা ক্লান্তি কাটিয়ে উঠেছে। কিন্তু আমার চিন্তা মাস্কাটের গরম। আফগানিস্তানের বিরুদ্ধে আমরা খেলেছিলাম ১০ ডিগ্রি সেলসিয়াসে। মাত্র পাঁচ দিনের মধ্যে ওমানের বিরুদ্ধে খেলতে হবে প্রায় ৩০ ডিগ্রি সেলসিয়াসে। আমাদের প্রধান লক্ষ্য, দ্রুত আবহাওয়ার সঙ্গে মানিয়ে নেওয়া।’’ রবিবার সন্ধ্যায় ফুটবলারদের নিয়ে অনুশীলন নেমে পড়েন ইগর।</p>
      <p>বিশ্বকাপের যোগ্যতা অর্জন পর্বে ভারতীয় দলের ভবিষ্যৎ অনেকটাই নির্ভর করছে এই ম্যাচের উপরে। ৪ ম্যাচে ১০ পয়েন্ট নিয়ে ‘ই’ গ্রুপের শীর্ষে এই মুহূর্তে কাতার। সমসংখ্যক ম্যাচ খেলে ৯ পয়েন্ট নিয়ে দ্বিতীয় স্থানে ওমান। তিন নম্বরে থাকা আফগানিস্তানের পয়েন্ট ৪ ম্যাচে ৪। ভারত রয়েছে চতুর্থ স্থানে। ৪ ম্যাচে সুনীলদের পয়েন্ট ৩। সব চেয়ে নীচে থাকা বাংলাদেশের পয়েন্ট ৪ ম্যাচে ১। </p>
      <p>এশিয়ার বারোটি দল বিশ্বকাপের যোগ্যতা পর্বের পরের রাউন্ডে খেলবে। এদের মধ্যে আটটি গ্রুপের চ্যাম্পিয়ন দল সরাসরি যাবে। গ্রুপের দ্বিতীয় সেরা চারটি দলও যাবে। ভারতের গ্রুপে রয়েছে ২০২২ বিশ্বকাপের আয়োজক দেশ কাতার। তারা যদি গ্রুপ চ্যাম্পিয়ন হয়, সে ক্ষেত্রে দ্বিতীয় সেরা হিসেবে পাঁচটি দল যাবে পরের রাউন্ডে। এই পরিস্থিতিতে বিশ্বকাপে খেলার আশা বাঁচিয়ে রাখার জন্য বাকি সব ক’টি ম্যাচই জিততে হবে সুনীলদের।</p>
      <p>মঙ্গলবারই ওমানের বিরুদ্ধে অগ্নিপরীক্ষা ভারতের। প্রথম পর্বের ম্যাচে ঘরের মাঠে ১-২ হেরেছিল ভারতীয় দল। এ বার কি ছবিটা বদলাবে? ইগর বলেছেন, ‘‘আমাদের গ্রুপে সব চেয়ে শক্তিশালী দু’টো দল হচ্ছে, কাতার এবং ওমান। সকলেই জানে এই ম্যাচটা কতটা কঠিন। আমাদের উজাড় করে দিতে হবে।’’</p>
      <p>বাংলাদেশ ও আফগানিস্তানের বিরুদ্ধে জিততে না পারার যন্ত্রণা এখনও কাঁটার মতো বিঁধে রয়েছে জাতীয় কোচের মনে। তিনি বলেছেন, ‘‘ওই দু’টো ম্যাচে আমরা অনেক ভুল করেছি। বিশেষ করে বিপক্ষের গোলের সামনে গিয়ে বারবার ব্যর্থ হয়েছি। সেই ভুলের পুনরাবৃত্তি করলে হবে না।’’ অধিনায়ক সুনীল ছেত্রীর কথায়, ‘‘আমাদের শৃঙ্খলাবদ্ধ হয়ে খেলতে হবে। বিশ্বকাপে খেলার আশা বাঁচিয়ে রাখার জন্য এই ম্যাচটা থেকে পয়েন্ট অর্জন করতেই হবে।’’</p>
    </article>
  </body>
</html>