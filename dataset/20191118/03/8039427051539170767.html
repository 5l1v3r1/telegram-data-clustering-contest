<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=957689"/>
    <meta property="og:site_name" content="Andhrajyothy"/>
    <meta property="article:published_time" content="2019-11-18T03:41:37+00:00"/>
    <meta property="og:title" content="ఎవరిది తప్పో తేల్చాల్సిందే"/>
    <meta property="og:description" content="ADVT"/>
  </head>
  <body>
    <article>
      <h1>ఎవరిది తప్పో తేల్చాల్సిందే</h1>
      <address>
        <time datetime="2019-11-18T03:41:37+00:00">18 Nov 2019, 03:41</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b> కుట్రకు ఆధారాలుంటే మమ్మల్ని జైళ్లలో వేయండి</b>
        </li>
        <li>
          <b> లేదంటే సునీల్‌శర్మను తొలగించండి: ఉత్తమ్‌</b>
        </li>
      </ul>
      <p><b>హైదరాబాద్‌, నవంబరు 17 (ఆంధ్రజ్యోతి): </b>కార్మిక సంఘాలు, విపక్షాలు కలిసి రాష్ట్ర ప్రభుత్వాన్ని అస్థిరపరిచే కుట్ర చేస్తున్నాయంటూ హైకోర్టులో ఆర్టీసీ ఇన్‌చార్జి ఎండీ అఫిడవిట్‌ దాఖలు చేయడంపై టీపీసీసీ చీఫ్‌ ఉత్తమ్‌కుమార్‌రెడ్డి మండిపడ్డారు. ప్రతిపక్షాలు అలాంటి ప్రయత్నం చేసినట్లు ఆధారాలుంటే తమపై కేసులు పెట్టి జైలుకు పంపించాలని, లేదంటే అసత్యాలతో అఫిడవిట్‌ దాఖలు చేసిన సునీల్‌శర్మను సర్వీస్‌ నుంచి డిస్మిస్‌ చేయాలని డిమాండ్‌ చేశారు. దీనిపై స్వతంత్ర సంస్థతోగానీ, సీబీఐతోగానీ విచారణ జరిపించాలన్నారు. ఆదివారం పలువురు పార్టీ నేతలతో కలిసి గాంధీభవన్‌లో ఆర్టీసీ జేఏసీ నేతలతో ఉత్తమ్‌ సమావేశమయ్యారు. అనంతరం విలేకరులతో మాట్లాడుతూ, ‘‘ఇంత మంది కార్మికులు చనిపోతున్నా కేసీఆర్‌ అహంకారం తగ్గదా? ఇంతటి అమానవీయ సీఎంను ఎప్పుడూ చూడలేదు. ఆర్టీసీ కార్మికుల తరఫున కాంగ్రెస్‌ పోరాడుతుంది. అసెంబ్లీ, పార్లమెంటు, కోర్టు.. ఇలా అన్ని వేదికలపైనా మా గళాన్ని వినిపిస్తాం’’అని అన్నారు. హైకోర్టు సీజే వద్ద విచారణలో ఉన్న కేసు విషయంలో సీనియర్‌ ఐఏఎస్‌ అధికారి అయిన సునీల్‌శర్మ అబద్ధాలతో కూడిన అఫిడవిట్‌ను సమర్పించారని, ఇందుకు ఆయనపై సీజే చట్టపరమైన చర్యలు తీసుకోవాలని కోరారు. సునీల్‌శర్మపై డీవోపీటీకి ఫిర్యాదు చేస్తామని, పార్లమెంటులో ప్రస్తావిస్తామన్నారు.</p>
      <p> </p>
      <p>
        <b>రాజ్యాంగ సంక్షోభం వచ్చే ప్రమాదం</b>
      </p>
      <p>రాష్ట్రంలో అసాధారణ పరిస్థితులు నెలకొన్నాయని, రాజ్యాంగ సంక్షోభం వచ్చే పరిస్థితి ఉందని ఉత్తమ్‌ ఆందోళన వ్యక్తం చేశారు. తాము ప్రభుత్వంపై ఎటువంటి కుట్రలూ చేయలేదని, కేసీఆరే అసెంబ్లీ స్పీకర్‌ను పావుగా వాడుకుని తమ పార్టీ ఎమ్మెల్యేలను టీఆర్‌ఎ్‌సలో విలీనం చేసుకున్నారని అన్నారు. తమ పార్టీని నిర్వీర్యం చేసేందుకు సీఎం కుట్రలు చేస్తున్నా.. తాము న్యాయపోరాటమే చేస్తున్నామని తెలిపారు. తెలంగాణ రాష్ట్రం తన ప్రైవేట్‌ ఎస్టేట్‌ అన్నట్టుగా కేసీఆర్‌ ప్రవర్తిస్తున్నారని ఆగ్రహం వ్యక్తం చేశారు. హైకోర్టు విశ్వసనీయతను దెబ్బతీసేలా ప్రభుత్వం ప్రవర్తిస్తోందని ఆరోపించారు. కాంగ్రెస్‌ అధికారంలోకి వస్తే ఆర్టీసీని ప్రభుత్వంలో విలీనం చేస్తామంటూ మేనిఫెస్టోలో పెట్టిన విషయాన్ని ఉత్తమ్‌ గుర్తు చేశారు. ఆర్టీసీ కార్మికులు ఈ నెల 19ననిర్వహించ తలపెట్టిన సడక్‌బంద్‌ కార్యక్రమంలో కాంగ్రెస్‌ కార్యకర్తలు పెద్దసంఖ్యలో పాల్గొనాలని పిలుపునిచ్చారు.</p>
    </article>
  </body>
</html>