<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-syed-mushtaq-ali-trophy-2019-rajasthan-aur-haryana-super-league-me-pahunche-2855458.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T03:31:45+00:00"/>
    <meta property="og:title" content="सैयद मुश्ताक अली ट्रॉफी: राजस्थान और हरियाणा सुपर लीग में"/>
    <meta property="og:description" content="Syed Mushtaq Ali Trophy 2019: महिपाल लोमरोर के नाबाद 50 रन की मदद से राजस्थान ने त्रिपुरा को रविवार को नौ विकेट से हराकर ग्रुप बी से सैयद मुश्ताक अली ट्रॉफी के सुपर लीग दौर में प्रवेश कर लिया। बारिश..."/>
  </head>
  <body>
    <article>
      <h1>सैयद मुश्ताक अली ट्रॉफी: राजस्थान और हरियाणा सुपर लीग में</h1>
      <address><time datetime="2019-11-18T03:31:45+00:00">18 Nov 2019, 03:31</time> by <a rel="author">एजेंसी,तिरुवनंतपुरम मुंबई</a></address>
      <p><b>Syed Mushtaq Ali Trophy 2019:</b> महिपाल लोमरोर के नाबाद 50 रन की मदद से राजस्थान ने त्रिपुरा को रविवार को नौ विकेट से हराकर ग्रुप बी से सैयद मुश्ताक अली ट्रॉफी के सुपर लीग दौर में प्रवेश कर लिया। बारिश से बाधित इस मुकाबले में ओवरों की संख्या 16 कर दी गयी। त्रिपुरा ने 16 ओवर में सात विकेट पर 69 रन बनाये जबकि राजस्थान ने पांच ओवर में ही एक विकेट पर 74 रन बनाकर मैच जीत लिया। लोमरोर ने मात्र 18 गेंदों पर नाबाद 50 रन में तीन चौके और पांच छक्के लगाए। </p>
      <p>राजस्थान की छह मैचों में यह चौथी जीत रही और वह 16 अंकों के साथ ग्रुप बी में दूसरे स्थान पर रहकर सुपर लीग में पहुंच गया। तमिलनाडु इस ग्रुप में 20 अंकों के साथ शीर्ष पर रहकर सुपर लीग में पहुंच गया। तमिलनाडु ने इस ग्रुप के एक अन्य मैच में विदर्भ को 113 रन से हरा दिया। तमिलनाडु ने आठ विकेट पर 168 रन बनाये जबकि विदर्भ की टीम मात्र 55 रन पर लुढ़क गयी।</p>
      <p><b>मध्य प्रदेश ने दी हरियाणा को मात</b><br/>सुमित कुमार की नाबाद 44 रन की तूफानी पारी की बदौलत हरियाणा ने मध्य प्रदेश को चार विकेट से हराकर ग्रुप डी से सैयद मुश्ताक अली ट्रॉफी के सुपर लीग दौर में प्रवेश कर लिया। मध्य प्रदेश ने रजत पाटीदार की 69 रन की अर्धशतकीय पारी से 20 ओवर में छह विकेट पर 159 रन का चुनौतीपूर्ण स्कोर बनाया। हरियाणा की तरफ से हर्षल पटेल ने 34 रन पर तीन विकेट और आशीष हुडा ने 39 रन पर दो विकेट लिए।</p>
      <h3>
        <a href="https://www.livehindustan.com/cricket/story-ind-vs-ban-sourav-ganguly-unveils-pinku-tinku-the-mascots-for-1st-day-night-test-at-kolkata-2855452.html">INDvsBAN: पहले डे-नाइट टेस्ट के लिए शुभंकर 'पिंकू-टिंकू' का अनावरण</a>
      </h3>
      <p>हरियाणा ने लक्ष्य का पीछा करते हुए अपने पांच विकेट 95 रन पर खो दिए थे लेकिन सुमित की मात्र 28 गेंदों पर चार चौकों और तीन छक्कों की मदद से बनी नाबाद 44 रन की तूफानी पारी की बदौलत हरियाणा ने 185 ओवर में छह विकेट पर 162 रन बनाकर जीत हासिल कर ली। हरियाणा की सात मैचों में यह पांचवीं जीत रही और वह 22 अंकों के साथ ग्रुप में मुंबई के बाद दूसरे स्थान पर रहकर सुपर लीग में पहुंच गया। मध्य प्रदेश को छह मैचों में तीसरी हार का सामना करना पड़ा और उसके 12 अंक हैं।</p>
      <p><b>सिक्किम को 9 विकेट से पीटकर दिल्ली की उम्मीदें कायम</b><br/>करण डागर (12 रन पर 4 विकेट) की घातक गेंदबाजी और ओपनर हितेन दलाल (नाबाद 54) के शानदार अर्धशतक से दिल्ली ने सिक्किम को नौ विकेट से पीटकर सैयद मुश्ताक अली ट्रॉफी टी-20 टूर्नामेंट में ग्रुप ई के सुपर लीग में पहुंचने की अपनी उम्मीदों को कायम रखा। दिल्ली की शानदार गेंदबाजी के सामने सिक्किम की टीम 20 ओवर में सात विकेट पर 88 रन ही बना सकी। सिक्किम के लिए कप्तान इकबाल अब्दुल्लाह ने सबसे ज्यादा 37 रन 45 गेंदों में तीन चौकों और दो छक्कों की मदद से बनाये। लेग स्पिनर डागर ने मात्र 12 रन पर चार विकेट और सिमरजीत सिंह ने 17 रन पर दो विकेट लिए।</p>
      <h3>
        <a href="https://www.livehindustan.com/cricket/story-india-vs-bangladesh-virat-kohli-rohit-and-pace-trio-skip-training-at-indore-2855426.html">INDvsBAN: विराट कोहली-रोहित शर्मा और पेसर तिकड़ी ने नहीं की ट्रेनिंग</a>
      </h3>
      <p>दिल्ली ने नौ ओवर में ही एक विकेट पर 91 रन बनाकर मैच जीत लिया। हितेन ने 24 गेंदों पर नाबाद 54 रन में छह चौके और चार छक्के उड़ाए। शिखर धवन 19 रन बनाकरआउट हुए जबकि अनुज रावत 14 रन पर नाबाद रहे। दिल्ली के छह मैचों में चौथी जीत के बाद 18 अंक हो गए हैं और वह तालिका में दूसरे स्थान पर आ गया है। दिल्ली को सोमवार को ओडिशा के साथ राउंड दो का मुकाबला खेलना है, जिसके बाद उसके सुपर लीग में जाने की स्थिति स्पष्ट होगी।</p>
    </article>
  </body>
</html>