<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/tomaz-domicelj-pozdravlja-marka-breclja"/>
    <meta property="og:site_name" content="Primorske novice"/>
    <meta property="article:published_time" content="2019-11-18T06:00:00+00:00"/>
    <meta property="og:title" content="Tomaž Domicelj pozdravlja Marka Breclja"/>
    <meta property="og:description" content="“Če kdo sreča Marka Breclja, naj mu prosim prenese moj pozdrav in čestitko za Ježkovo nagrado, ki bi jo sicer moral dobiti že pred dvajsetimi leti,” je v soboto v Snack baru v Žusterni dejal Tomaž Domicelj in se kantavtorskemu kolegu sredi dvournega koncerta poklonil z ognjevito priredbo njegove Parade."/>
  </head>
  <body>
    <article>
      <h1>Tomaž Domicelj pozdravlja Marka Breclja</h1>
      <address><time datetime="2019-11-18T06:00:00+00:00">18 Nov 2019, 06:00</time> by <a rel="author">Andraž Gombač</a></address>
      <p>
        <b>“Če kdo sreča Marka Breclja, naj mu prosim prenese moj pozdrav in čestitko za Ježkovo nagrado, ki bi jo sicer moral dobiti že pred dvajsetimi leti,” je v soboto v Snack baru v Žusterni dejal Tomaž Domicelj in se kantavtorskemu kolegu sredi dvournega koncerta poklonil z ognjevito priredbo njegove Parade.</b>
      </p>
      <figure>
        <img src="https://static.primorske.si/foto/highres/kultura/720110_265-domicelj3.jpg"/>
        <figcaption>Foto: Andraž Gombač</figcaption>
      </figure>
      <p><b>KOPER</b> &gt; “Tako dobrih pesmi je malo na svetu, kaj šele v naši deželi,” je prikimal Domicelj, ki ga spet spremlja Projekt Triglav - ob pevcu, ki igra akustično in električno kitaro, orglice in kazoo, sta še basist<b> Jani Lah </b>in bobnar <b>Andrej Hribar</b>.</p>
      <figure>
        <iframe src="https://www.youtube.com/embed/f4uqXSjg0gg" width="560" height="315" data-service="Youtube" scrolling="no"/>
      </figure>
      <p>Domicelj, ki živi na Kanarskih otokih, je nastop začel sam in moral plačati davek za koncert z brezplačnim vstopom - v baru so povečini glasno klepetali, nekaj več pozornosti sta spočetka pritegnili le Domiceljevi znani priredbi: ljudska <i>Banks of the Ohio</i>, za pevko <b>Neco Falk </b>prepesnjena v <i>Dravski most</i>, in Seegerjeva <i>Where Have All the Flowers Gone</i>, po naše <i>Kam so šle vse rožice</i>.</p>
      <p>Kantavtor se je spet izkazal kot mojster kitarske “bootle neck” tehnike, zapel je tudi zimzeleno <i>Bil je prikupno zmeden</i>, ki je s pevko <b>Ireno Kohont</b> na YouTubu dosegla že skoraj 700.000 ogledov, spodbudno <i>Življenje je lepo</i>, trpko ljubezensko <i>Ker te nima rad</i> ...</p>
      <p>Več obiskovalcev je prisluhnilo in celo zapelo, ko je z rokenrolom in bluesom udaril trio. Vrstile so se <i>Si-Si-Simona</i>, <i>Danes bo srečen dan</i>, <i>Tiček moj</i> (priredba pesmi <i>My Ding-A-Ling</i> Chucka Berryja), <i>Letnik '48</i>, <i>Zlobna ženska</i>, <i>Špricer blues, Jamajka</i>, <i>Hondoidi</i>, kajpada že ponarodela <i>Slovenskega naroda sin</i>, opolnoči pa je energični 71-letnik moral nehati - poslovil se je z <i>Avtomatom</i>.  </p>
      <figure>
        <img src="https://static.primorske.si/foto/highres/kultura/720110_265-domicelj6.jpg"/>
        <figcaption>Foto: Andraž Gombač</figcaption>
      </figure>
    </article>
  </body>
</html>