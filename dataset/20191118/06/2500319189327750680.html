<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/573861/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-18T06:41:24+00:00"/>
    <meta property="og:title" content="'מכבי שירותי בריאות' הציבה ניידת ממוגרפיה בבני ברק"/>
    <meta property="og:description" content="בעידודם של גדולי ישראל, וכחלק ממהלך קידום הבריאות '30,40,50', הציבה מכבי פעם נוספת ניידת בדיקות לגילוי מוקדם בבני ברק • הפעילות החשובה מתקיימת אחת למספר חודשים, בהתאמה מלאה, במיקומים נגישים ובפרטיות מלאה לטובת הנבדקות"/>
  </head>
  <body>
    <article>
      <h1>'מכבי שירותי בריאות' הציבה ניידת ממוגרפיה בבני ברק</h1>
      <address><time datetime="2019-11-18T06:41:24+00:00">18 Nov 2019, 06:41</time> by <a rel="author">עפר גדנקן</a></address>
      <p>
        <b>בעידודם של גדולי ישראל, וכחלק ממהלך קידום הבריאות '30,40,50', הציבה מכבי פעם נוספת ניידת בדיקות לגילוי מוקדם בבני ברק • הפעילות החשובה מתקיימת אחת למספר חודשים, בהתאמה מלאה, במיקומים נגישים ובפרטיות מלאה לטובת הנבדקות</b>
      </p>
      <figure>
        <img src="http://www.93fm.co.il/wp-content/uploads/2019/04/%D7%9E%D7%9B%D7%91%D7%99-%D7%91%D7%A0%D7%99-%D7%91%D7%A8%D7%A7-%D7%A0%D7%99%D7%99%D7%93%D7%AA-%D7%9E%D7%9E%D7%95%D7%92%D7%A8%D7%A4%D7%99%D7%94-3.jpg"/>
      </figure>
      <p>מחוז המרכז במכבי חרט על גדלו זה מכבר לעודד ולהעלות את המודעות לחשיבות ביצוע בדיקות מקדימות ומצילות חיים, כחלק מניהול אורח חיים בריא וקידום רפואה מונעת. משכך, מקיים המחוז פעילויות רבות לקידום בריאות החברים בכלל, ובריאות הנשים בפרט. במסגרת הפעילות האחרונה, הציב המחוז ניידת בדיקות ממוגרפיה במרכז הרפואי ברח' רבי עקיבא בבני ברק. מדובר בפעילות המתקיימת אחת למספר חודשים, בעידודם של גדולי ישראל ובהתאמה תרבותית מלאה.</p>
      <p>על מנת להנגיש את ביצוע הבדיקה, כללה הניידת את מיטב המכשור הרפואי החדשני, שהופעל ע"י צוות טכנאיות מקצועיות. הבדיקה בוצעה ללא תשלום, לחברות מכבי העומדות בקריטריונים של סל הבריאות. אחיות מכבי שנכחו במקום, ערכו בדיקות נוספות וחיוניות לנוכחות, בהתאם לנתוניהן הרפואיים. בנוסף, הוקם אוהל בסמוך לניידת, ובו שתייה וכיבוד קל לרווחת הנבדקות.</p>
      <p>לצורך הענקת מידע רפואי מוסמך, ועידוד הגעה לבדיקה, הוקם מוקד טלפוני מקצועי, שהזמין את חברות מכבי לבדיקה. במוקד ניתנו הסברים מקצועיים אודות חיונית ביצוע הבדיקה אחת לשנתיים, כמו גם תשובות לשאלות ובירורים אודות התהליך.</p>
      <p>כאמור, הפעילות התקיימה בעידוד גדולי ישראל, שהוציאו קריאת קודש לציבור, להצטרף ליוזמות 'מכבי' ולערוך בדיקות מקדימות מצילות חיים. בנוסף, הביא חבר מועצת גדולי התורה ורבה של רמת אלחנן בב"ב, הגאון הגדול רבי יצחק זילברשטיין שליט"א, את תשובתו של מרן שר התורה הגר"ח קניבסקי שליט"א לשאלתו בעניין הבדיקות. בתשובות, העניק מרן שר התורה התייחסות לשאלת ביצוע בדיקות הממוגרפיה וכתב כי 'אפשר לעשות'.</p>
      <p>במסגרת יום הבדיקות, קיימו עשרות נשים, תושבות בני ברק החברות במכבי שירותי בריאות את הבדיקה החשובה. הנבדקות הביעו את תודתן להנהלת מכבי ולסגנית מנהל המרחב, הגב' עפרה ברשן, שיזמה וניהלה את הפעילות ועמלה רבות, על קיומה ברגישות ובהתאמה מלאה.</p>
      <p><b>גב' דבורה חסיד, ראש מחוז המרכז:</b> "מכבי שירותי בריאות רואה חשיבות רבה בקיום ועריכת בדיקות מקדימות ומצילות חיים. כשהסתבר לנו שבשל חוסר ידע, או מידע מוטעה, נשים רבות נמנעות מלבצע את הבדיקה, החלטנו להרים את הכפפה ולהעניק להן מעטפת רפואית ושירותית מקיפה, על מנת שתגענה להיבדק. נשות בני ברק, חברות מכבי, זכו למענה מקצועי מקיף במוקד הטלפוני, ולסביבה רגישה ומוצנעת, במיקום נוח וזמין, שיאפשר להן לקיים את הבדיקה בנעימות. יוזמה זו היא המשך טבעי וחלק בלתי נפרד מהעלאת המודעות הכללית לקידום הבריאות, ולעריכת בדיקות מקדימות, כחלק ממהלך "30,40,50" אותו מובילה מכבי במחוז המרכז".</p>
      <p><b>ר' ברוך שטרן, מנהל מרחב בני ברק:</b> "בעת כניסתי לתפקיד, לפני כשנה, שמתי לי למטרה להמשיך ולחזק את פעילות קידום הבריאות בעיר. בימי הבדיקות המיוחדים לנשים מושקעים משאבים רבים, היערכות קפדנית וחשיבה על כל פרט ופרט שיקל על הנבדקות. זה המקום להודות לנשות הצוות הרפואי, שליוו את הנשים ברגישות רבה, הסבירו ופירטו על כל שלבי הבדיקה והעניקו להן סביבה מקצועית ושירותית ברמה הגבוהה ביותר".</p>
      <p><b>גב' עפרה ברשן, סגנית מנהל המרחב: </b>"בכל פעם מחדש, אני מתרגשת לראות את עשרות הנשים שנענות לפניית מכבי וקריאתם של גדולי הדור, ומגיעות לקיים את הבדיקות. מדובר בבדיקה קריטית וחיונית לבריאות האישה, אשר ניתן לזהות את תסמיניה מבעוד מועד ולהקדים רפואה למכה. במהלך השנים, זכיתי לפגוש לא מעט נשים שחייהן ניצלו הודות לביצוע הבדיקה, ואני מודה על הזכות להיות חלק מהמערך המיוחד ששינה את חייהם של משפחות רבות".</p>
      <related>
        <a href="http://www.93fm.co.il/radio/574236/"/>
        <a href="http://www.93fm.co.il/radio/574233/"/>
        <a href="http://www.93fm.co.il/radio/573876/"/>
      </related>
    </article>
  </body>
</html>