<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/kdo-se-boji-luciferke"/>
    <meta property="og:site_name" content="Primorske novice"/>
    <meta property="article:published_time" content="2019-11-18T06:03:00+00:00"/>
    <meta property="og:title" content="Direktor Beletrine in Svetlana Makarovič na nasprotnih bregovih"/>
    <meta property="og:description" content="Nova knjiga Luciferka se že lahko vpiše med najbolj čudne v naši zgodovini: avtorja Svetlana Makarovič in Matej Šurc med drugim obračunavata z urednikom Alešem Štegrom, v pripisu na koncu pa on obračuna z njima. Zaplete okrog knjige je založba Beletrina v petek predstavila na dopoldanski tiskovni konferenci, avtorja pa zvečer tako rekoč za vogalom, v Mini teatru v Ljubljani."/>
  </head>
  <body>
    <article>
      <h1>Direktor Beletrine in Svetlana Makarovič na nasprotnih bregovih</h1>
      <address><time datetime="2019-11-18T06:03:00+00:00">18 Nov 2019, 06:03</time> by <a rel="author">Andraž Gombač</a></address>
      <p>
        <b>Nova knjiga Luciferka se že lahko vpiše med najbolj čudne v naši zgodovini: avtorja Svetlana Makarovič in Matej Šurc med drugim obračunavata z urednikom Alešem Štegrom, v pripisu na koncu pa on obračuna z njima. Zaplete okrog knjige je založba Beletrina v petek predstavila na dopoldanski tiskovni konferenci, avtorja pa zvečer tako rekoč za vogalom, v Mini teatru v Ljubljani.</b>
      </p>
      <figure>
        <img src="https://static.primorske.si/foto/highres/gnweb/720109_knjiga.jpg"/>
        <figcaption>Mitja Čander in Svetlana Makarovič </figcaption>
      </figure>
      <p><b>LJUBLJANA</b> &gt; Na predstavitvi Beletrininih novitet so <i>Luciferki</i> namenili samo zadnje tri minute.</p>
      <h3>Začelo se je svetlo ...</h3>
      <p>“Žal vam recenzijskih izvodov ne moremo dati, gospa je to v pogodbi prepovedala, novinarji si jih morate kupiti,” je dejal direktor založbe <b>Mitja Čander</b>. “To ni praksa naše založbe, a smo se v veliki želji, da knjigo izdamo, prilagodili.”</p>
      <blockquote><b>Knjiga spominov in obračunov: Od primorskih korenin do samosti</b><br/>Pesnica, pravljičarka in šansonjerka<b> Svetlana Makarovič </b>v <i>Luciferki</i> - prvotni naslov je bil <i>Svetlobnica</i> - niza svoje spomine, svetlo izstopajo nono Avgust (Gušto) iz Kanala ob Soči, nona Avrelija iz Nabrežine (“lepa in dobra Primorka”) ter načitan, muzikalen in duhovit papa Abdon (Ado), medtem ko ji mama Otilija vliva strah s histeričnim kričanjem ... in vsak prihranjeni dinar iz revne hiše nese v Frančiškansko cerkev. <br/>V knjigi, ki ima na hrbtu natisnjeno rdečo zvezdo, Svetlana Makarovič opisuje, kako je v njej že zgodaj vzklilo seme sovraštva do Katoliške cerkve, kako je po maturi med drugim igrala klavir in prepevala v koprskem hotelu Triglav, zatem še v piranskem Sidru (danes Art Hotel Tartini), kako je kot izšolana igralka nastopala v Kopru in Ljubljani, a se ji je gledališki svet kmalu zagnusil, uprla pa se je tudi poroki in se dvakrat odločila za abortus. Vseskozi je ostro obračunavala z vsemi, ki so po njeni sodbi skušali zlorabiti zaupanje. “Moja moralna dolžnost je, da branim status svojih umetnin, ki so edino, kar imam. To, kar ustvarim, je kot moj otrok. Nikoli in nikdar ne bom pustila, da ga kdo ponižuje,” je odločna Luciferka, ki “nosi luč”. Ne skopari pa niti z imeni tistih, ki so se ji bodisi prikupili bodisi zamerili. <br/>Denar, ki se ji nakopiči, kot komunistka namenja zapuščenim otrokom in živalim, še piše in omeni tudi klevete, češ da je Prešernovo nagrado leta 2000 zavrnila, vzela pa denar. Ne, poudarja, nagrado je zavrnila v celoti, izjemno starostno pokojnino pa prejema zaradi svojega umetniškega opusa - a prav zaradi zavrnitve nagrade le 90-odstotno. <br/>Samosti se ne namerava odreči, še zmeraj pa jih je kar nekaj, s katerimi se lahko iskreno objame, zadovoljno ugotavlja</blockquote>
      <p>V zadnjem desetletju je Beletrina izdala “dve lepi pesniški knjigi” Svetlane Makarovič, je nadaljeval. Po prvotnih načrtih naj bi pri novi knjigi sodelovali še antropologinja <b>Svetlana Slapšak</b> (ki je v petek ob Čandru in Štegru predstavljala svojo novo knjigo <i>Volna in telo</i>) ter novinarja <b>Matej Šurc</b> in <b>Erik Valenčič</b>. “Vse se je začelo s svetlimi nameni,” je dejal Čander. “In na založbi smo se zelo potrudili. Čeprav za knjigo nismo pridobili subvencije Javne agencije za knjigo, smo avtorici zagotovili spodoben, lep honorar. Vse je potekalo v redu, potem pa so se počasi začeli zapleti. Najprej sta iz igre brez pravih pojasnil izpadla Svetlana Slapšak in Erik Valenčič. Pri knjigi smo z veliko željo, da izide, še vedno vztrajali, predvsem urednik Aleš Šteger. Nato je avtorica jezo usmerila proti nam, najprej proti Alešu, v knjigi so se tudi začeli pojavljati ironični komentarji, da gre za pohlepno založbo, da smo barabe in podobno.” A Beletrina “je bila in vedno bo svobodna cona, oaza duha in ustvarjalnosti”, je poudaril Čander: “Če sta avtorica ali soavtor Šurc pričakovala, da bomo obupali ali kakorkoli posegli v zadevo, sta se zmotila. Knjigo smo izdali in ponosni smo, da smo lahko avtorico, ki je letos praznovala 80 let, počastili s to lepo izdajo. Zaradi bolj napetih odnosov pa jasno ne bomo organizirali predstavitev. Počakali bomo, da se razmere unesejo in da se o vsem lahko bolj umirjeno pogovorimo.”</p>
      <h3>Od Čandra bo verjetno zahtevala opravičilo</h3>
      <p>Po tiskovni konferenci smo poklicali Svetlano Makarovič. “S Svetlano Slapšak in z Erikom Valenčičem se nisem skregala, le ni se nam več dalo delati skupaj. Pravzaprav se nam sploh ni dalo pisati te blesave knjige! Na koncu sva ostala samo Matej in jaz,” nam je povedala in dodala, da je <i>Luciferka</i> vendarle izšla zaradi prikrite grožnje s tožbo. “V njej je v redu samo moja bibliografija, to pove vse. Pisala sva pod prisilo in popolnoma brez veselja do tega dela, zato sva se zajebavala.”</p>
      <p>V knjigi je precej satire na račun urednika Aleša Štegra, predvsem v dialogih z mačkom Kotikom, ki je podpisan kot tretji soavtor. “Ni pa res, da sem prepovedala deljenje brezplačnih novinarskih izvodov, tega člena v pogodbi ni. Ravno nasprotno, naloga založbe je promocija knjige! Ker Beletrina tega noče storiti, bova Matej Šurc in jaz zvečer v Mini teatru delila svoje avtorske izvode<i> Luciferke</i>,” je napovedala Svetlana Makarovič in pribila: “Z Beletrino sem opravila za vedno. Ostajam pa v dobrih odnosih z Erikom Valenčičem in Svetlano Slapšak. On je zame vrhunski novinar, tudi kot človeka ga zelo spoštujem in mi je pri srcu, kakor mi je tudi Svetlana Slapšak.”</p>
      <p>Kakšna bo usoda knjige, natisnjene v 2500 izvodih in naprodaj po 29 evrov? “Naj pride do bralcev, pa čeprav je urednik svoje slabo napisano besedilo noter vtaknil brez moje vednosti. Česa takega ne bi nikoli avtorizirala! Poleg tega se ni podpisal s pravim imenom, ampak kot Štegerrrrrr,” nam je včeraj po telefonu dejala Svetlana Makarovič. “O tožbi za zdaj ne razmišljam, od Čandra pa bom verjetno zahtevala javno opravičilo za laž. V pogodbi piše, da mora biti novinarjem na voljo do 20 brezplačnih izvodov. Kot avtorica imam interes, da moje delo pride do novinarjev. Morda pa Beletrina tega noče.”</p>
      <figure>
        <img src="https://static.primorske.si/foto/highres/kultura/720109_svetlana-luciferka.jpg"/>
        <figcaption>Knjiga Svetlane Makarovič in Mateja Šurca na tiskovni konferenci Beletrine novinarjem ni bila dostopna brezplačno. Po čigavem ukazu? Foto: Andraž Gombač</figcaption>
      </figure>
    </article>
  </body>
</html>