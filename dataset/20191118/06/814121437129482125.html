<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/tylko-u-nas/10270803/hongkong-zmierza-w-stronerzezi.html"/>
    <meta property="og:site_name" content="Wprost"/>
    <meta property="article:published_time" content="2019-11-18T06:45:00+00:00"/>
    <meta property="og:title" content="Hongkong zmierza w stronę rzezi"/>
    <meta property="og:description" content="Policja obległa politechnikę, której studenci bronią się za pomocą butelek z benzyną i łuków. Władze są zdeterminowane, żeby zdławić kilkumiesięczne protesty siłą."/>
  </head>
  <body>
    <article>
      <h1>Hongkong zmierza w stronę rzezi</h1>
      <address><time datetime="2019-11-18T06:45:00+00:00">18 Nov 2019, 06:45</time> by <a rel="author">Jakub Mielnik</a></address>
      <p>
        <b>Policja obległa politechnikę, której studenci bronią się za pomocą butelek z benzyną i łuków. Władze są zdeterminowane, żeby zdławić kilkumiesięczne protesty siłą.</b>
      </p>
      <p>Jeśli namaszczonej przez Pekin administracji autonomicznego Hongkongu wydawało się, że demokratyczne protesty w mieście wygasną, to była to gruba pomyłka. Zrywu mieszkańców, niechętnych ograniczaniu ich swobód obywatelskich i zwyczajnie przeciwnych chińskiemu panowaniu w byłej brytyjskiej kolonii, nie udało się dotąd ani uspokoić, ani spacyfikować. Burmistrz Carrie Lam próbowała już wszystkiego. Wycofała się z ustawy pozwalającej na ekstradycję z Hongkongu do Chin. Weszła w porozumienie z triadami przestępczymi, działającymi w mieście, żeby zastraszyć manifestantów. Dała policji wolną rękę w dokręcaniu śruby brutalności. Żaden z tych kroków nie uspokoił sytuacji. Przeciwnie. Im bardziej siły porządkowe są brutalne, tym większy opór demonstrującej młodzieży.</p>
      <p>W ostatnim tygodniu powstańcy, bo tak chyba można nazwać walczących z policją uczniów i studentów, zerwali z obowiązującym od prawie pół roku zwyczajem, że demonstracje mają miejsce tylko w weekendy. Uliczne marsze i walki z policją miały miejsce także w dni powszednie. Dopiero w weekend udało się zapędzić najbardziej radykalnych aktywistów na teren politechniki, gdzie oblężeni przez policję zaczęli bronić się używając łuków i koktajlów Mołotowa. Wcześniej spalone zostały policyjne ciężarówki a zażartość walk była taka, że funkcjonariusze zaczęli strzelać do ludzi w czasie ulicznych walk wręcz.</p>
      <p>To nie wróży dobrze rozwojowi sytuacji. Władze są gotowe wziąć politechnikę siłą a kilkuset obrońców nie zamierza się poddawać. Zapiekłość po obu stronach może doprowadzić do rzezi, przed czym przestrzegają działacze demokratyczni w Hongkongu. Nie ma jednak tam żadnej siły, mogącej odwrócić bieg wydarzeń. Władze tylko czekają na pretekst do zdławienia zrywu, nawet jeśli mieliby go utopić we krwi.</p>
      <footer>Źródło: <a href="https://www.wprost.pl/tygodnik/">Wprost</a></footer>
    </article>
  </body>
</html>