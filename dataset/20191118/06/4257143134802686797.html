<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/18/fekete-pentek-mast-akar-a-no-es-mast-a-ferfi"/>
    <meta property="og:site_name" content="infostart"/>
    <meta property="article:published_time" content="2019-11-18T06:37:00+00:00"/>
    <meta property="og:title" content="Fekete péntek: mást akar a nő és mást a férfi"/>
    <meta property="og:description" content="A vásárlás ünnepe amerikai hagyomány, ezúttal volt, aki 8 millióért spórolta össze lakása berendezését."/>
  </head>
  <body>
    <article>
      <h1>Fekete péntek: mást akar a nő és mást a férfi</h1>
      <address><time datetime="2019-11-18T06:37:00+00:00">18 Nov 2019, 06:37</time> by <a rel="author">Infostart / MTI</a></address>
      <h3>"A vásárlás ünnepe" amerikai hagyomány, ezúttal volt, aki 8 millióért "spórolta össze" lakása berendezését.</h3>
      <p>Mintegy nyolcmillió forintért rendelt egy vásárló egy nagyobb lakás teljes berendezéséhez szükséges cikkeket, egyebek mellett konyhai gépeket, tévéket, számítógépet és házimozi-rendszert az egyik nagy internetes áruház fekete pénteki akciójának keretében - írta a hétfői Világgazdaság.</p>
      <p>A lap felidézte, hogy a hálaadást követő black friday csaknem fél évszázados amerikai hagyomány, "a vásárlás ünnepe", amelyre nagy leárazásokkal készülnek a kereskedők. Magyarországra 2012-ben tört be a fekete péntek, amely már nem csupán egy nap: a kedvezmények szinte november egészét érintik.</p>
      <p>A műszaki cikkek iránti hagyományosan erős kereslettel immár a lakberendezési termékek népszerűsége is felveszi a versenyt - írta a Világgazdaság.</p>
      <p>A lap idézte a GKI Digital és az Árukereső közös felmérését, amely szerint</p>
      <blockquote>az aktív magyarországi internetezők ötöde, azaz mintegy 1,2 millió ember a karácsonyi ajándékok beszerzésében is számít a fekete péntek akcióira.</blockquote>
      <p>Ugyanakkor a vásárlók elsősorban nem az év végi ünnepekre készülnek a black friday során, hanem saját, a kedvezményes időszakra halasztott beszerzéseiket valósítják meg.</p>
      <p>Miután ezekkel végeztek, még átböngészik az ajánlatokat karácsonyi ajándékok után kutatva, de a meglepetéseket inkább a december eleji fizetés megérkezése után veszik meg.</p>
      <p>A férfiak jellemzően valamely konkrét termék akciós árát várják, míg</p>
      <p>
        <mark>a nők nyitottabbak, és inkább azt nézik, hogy mit lehet leértékelve kapni</mark>
      </p>
      <p>- olvasható a Világgazdaságban.</p>
      <p>
        <i>Nyitókép: Pixabay</i>
      </p>
    </article>
  </body>
</html>