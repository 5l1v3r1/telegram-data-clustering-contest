<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/742214"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T06:15:00+00:00"/>
    <meta property="og:title" content="บลูบิคกรุ๊ปลงทุนใน KEEPS สตาร์ทอัพดาวรุ่งด้านแฟชั่น"/>
    <meta property="og:description" content="KEEPS เป็นสตาร์ทอัพดาวรุ่งแห่งวงการแฟชั่น หวังช่วยเรียนรู้พฤติกรรมผู้บริโภคเชิงลึกและหานวัตกรรมใหม่ช่วยต่อยอดธุรกิจที่ปรึกษา"/>
  </head>
  <body>
    <article>
      <h1>บลูบิคกรุ๊ปลงทุนใน KEEPS สตาร์ทอัพดาวรุ่งด้านแฟชั่น</h1>
      <address>
        <time datetime="2019-11-18T06:15:00+00:00">18 Nov 2019, 06:15</time>
      </address>
      <p>
        <b>KEEPS เป็นสตาร์ทอัพดาวรุ่งแห่งวงการแฟชั่น หวังช่วยเรียนรู้พฤติกรรมผู้บริโภคเชิงลึกและหานวัตกรรมใหม่ช่วยต่อยอดธุรกิจที่ปรึกษา</b>
      </p>
      <p>นายพชร อารยะการกุล ประธานเจ้าหน้าที่บริหาร บริษัท บลูบิค กรุ๊ป จำกัด บริษัทที่ปรึกษาด้านกลยุทธ์และการจัดการนวัตกรรมและเทคโนโลยี เปิดเผยว่า บลูบิค กรุ๊ป ได้เข้าไปลงทุนใน KEEPS ซึ่งเป็นบริษัทสตาร์ทอัพกลุ่มแฟชั่น ที่มีความมุ่งมั่นในการทำแบรนด์ออกมาให้แตกต่าง  เปลี่ยนชุดทำงานให้เป็นมากกว่าชุดทำงาน จับกลุ่มลูกค้าผู้หญิงโดยเฉพาะ  เป็นสตาร์ทอัพที่มีความโดดเด่นชัดเจนทั้งทางธุรกิจและตัวสินค้า โดยเน้นทำธุรกิจผ่านช่องทาง Omni-channel ให้เข้าถึงผู้บริโภคได้อย่างทั่วถึง<br/>การเข้าไปลงทุน KEEPS ครั้งนี้ เป็นหนึ่งในกลยุทธ์ของ บลูบิค กรุ๊ป เพื่อสร้างจุดแข็งและความแตกต่างในธุรกิจบริษัทที่ปรึกษาซึ่งเป็นธุรกิจหลักของบริษัทฯ ด้วยการแสวงหาองค์ความรู้ใหม่ ๆ จากหลากหลายอุตสาหกรรม เพื่อยกระดับธุรกิจของลูกค้าให้แข่งขันในโลกดิจิทัลได้ ซึ่งการร่วมลงทุนใน KEEPS ครั้งนี้จะช่วยต่อยอดทางธุรกิจให้กับบริษัท</p>
      <figure>
        <img src="https://www.dailynews.co.th/admin/upload/20191118/news_GdLwfuLwQq113038_533.jpg?v=20191119032?v=9996"/>
      </figure>
      <p>นางสาวณัชชา รชตวรภรณ์ ผู้ร่วมก่อตั้งแบรนด์ KEEPS เปิดเผยว่า  แบรนด์ KEEPS กำเนิดขึ้นเมื่อปี พ.ศ. 2560 จากความต้องการล้างภาพจำของชุดทำงานแบบเดิม ๆ ของผู้หญิง และทำแบรนด์ออกมาให้แตกต่างด้วยการทำธุรกิจแฟชั่นในมุมมองนักธุรกิจและนักการตลาด บนความเชื่อว่า ชุดทำงาน จะต้องเป็นมากกว่าชุดทำงาน หรือ KEEPS "Formal doesn't have to be boring"  ซึ่งเป็นแนวคิดในการออกแบบเสื้อผ้าของ KEEPS สำหรับสาววัยทำงานที่ดูจริงจัง แต่ไม่น่าเบื่อ   ล่าสุดเมื่อเดือนตุลาคมที่ผ่านมา KEEPS ได้รับเลือกให้เป็น 1 ใน 3 แบรนด์ไทย และ 1 ใน 25 แบรนด์จากทั่วโลก ไปเปิดตัวสินค้า Collection SS2020 ที่ Wave Showroom Shanghai Fashion Week ณ ประเทศจีน ซึ่งแสดงให้เห็นศักยภาพแบรนด์ไทยสู่สากล อีกทั้งยังนับเป็นครั้งแรกของการขยายธุรกิจไปต่างประเทศอย่างเป็นทางการ<br/> <br/> </p>
    </article>
  </body>
</html>