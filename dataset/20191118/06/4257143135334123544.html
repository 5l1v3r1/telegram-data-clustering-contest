<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/18/intenziv-idoszak-jon-az-orszaggyulesben"/>
    <meta property="og:site_name" content="infostart"/>
    <meta property="article:published_time" content="2019-11-18T06:06:00+00:00"/>
    <meta property="og:title" content="Intenzív időszak jön az Országgyűlésben"/>
    <meta property="og:description" content="A parlament hatnapos üléssel folytatja munkáját a következő két hétben."/>
  </head>
  <body>
    <article>
      <h1>Intenzív időszak jön az Országgyűlésben</h1>
      <address><time datetime="2019-11-18T06:06:00+00:00">18 Nov 2019, 06:06</time> by <a rel="author">Infostart / MTI</a></address>
      <h3>A parlament hatnapos üléssel folytatja munkáját a következő két hétben.</h3>
      <p>Az ülés hétfőn 13 órakor napirend előtti felszólalásokkal kezdődik, majd a Jobbik új képviselője, Dudás Róbert teheti le esküjét, aki az Eger polgármesterének választott Mirkóczki Ádám helyét veszi át. A parlament szavaz arról, hogy november végén távozhat az Országos Bírósági Hivatal (OBH) éléről a közelmúltban alkotmánybíróvá választott Handó Tünde. Az interpellációkra ezúttal is két óra áll rendelkezésre, az azonnali kérdések pedig hatvan percben hangozhatnak el.</p>
      <p>Kedden szavazások szerepelnek a napirend elején. A képviselők elfogadhatják a tavalyi költségvetés zárszámadását, az Állami Számvevőszék (ÁSZ) 2018-as beszámolóját, valamint az új szakképzési törvényt. A határozathozatalok után tizenöt javaslat általános vitáját bonyolítják le. Több nemzetközi szerződés mellett terítékre kerülnek a társasági és osztalékadóról szóló, valamint egyes igazságügyi tárgyú törvények módosításai.</p>
      <p>Szerdán újabb kilenc javaslatról tárgyal a Ház. Ekkor kezdődik vita az Országgyűlés működését és a képviselők jogállását érintő törvényváltoztatásokról, valamint a házszabály módosításáról.</p>
      <p>Csütörtökön kerül napirendre a kormány fővárosi és megyei kormányhivatalok működésének egyszerűsítését célzó módosító javaslata, valamint a köznevelési törvény módosítása is.</p>
      <p>Pénteken három pénzügyi tárgyú indítványról lesz szó, köztük a Versenyképesebb Magyarországért program egyes adóintézkedéseinek megvalósításáról. A parlament következő ülése november 25-én, hétfőn ér véget, amikor is a kormány tagjainak tehetnek fel kérdéseket és azonnali kérdéseket a képviselők.</p>
      <p>
        <i>Nyitókép: MTI/Bruzák Noémi</i>
      </p>
    </article>
  </body>
</html>