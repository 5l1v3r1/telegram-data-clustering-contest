<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-painful-6-children-died-by-crushed-on-spot-due-to-tiles-loaded-truck-overturned-at-gopalganj-in-bihar-2855557.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T06:59:36+00:00"/>
    <meta property="og:title" content="बिहार में दर्दनाक हादसा: 6 बच्चों पर पलटा टाइल्स लदा ट्रक, मौके पर ही मौत"/>
    <meta property="og:description" content="बिहार के गोपालगंज जिले से इस वक्त बड़ी खबर आ रही है। माधोपुर ओपी के सरेया नरेंद्र गांव के कच्ची सड़क पर टाइल्स लदा हुआ एक ट्रक पलट गया, जिसके नीचे दबकर छह बच्चों की मौत हो गई। ये बच्चे सड़क किनारे बकरी..."/>
  </head>
  <body>
    <article>
      <h1>बिहार में दर्दनाक हादसा: 6 बच्चों पर पलटा टाइल्स लदा ट्रक, मौके पर ही मौत</h1>
      <address><time datetime="2019-11-18T06:59:36+00:00">18 Nov 2019, 06:59</time> by <a rel="author">गोपालगंज, हिन्दुस्तान टीम</a></address>
      <p>बिहार के गोपालगंज जिले से इस वक्त बड़ी खबर आ रही है। माधोपुर ओपी के सरेया नरेंद्र गांव के कच्ची सड़क पर टाइल्स लदा हुआ एक ट्रक पलट गया, जिसके नीचे दबकर छह बच्चों की मौत हो गई। ये बच्चे सड़क किनारे बकरी चरा रहे थे। इस दर्दनाक हादसे के बाद मौके पर चीख पुकार मच गई। घटनास्थल पर पुलिस के आला अधिकारी पहुंच चुके हैं। अभी तक जी बच्चों की मौत हुई है, उनकी पहचान नहीं हो पाई है।</p>
      <p>अभी तक जो शुरुआती सूचना मिल रही है उसके अनुसार, बरौली के माधोपुर ओपी क्षेत्र के सरेया नरेंद्र गांव में टाइल्स लदा ट्रक कच्ची सड़क से गुजर रहा था। सड़क खराब होने के कारण ट्रक का संतुलन बिगड़ गया, और ट्रक पलट गया। इस दौरान वहां से गुजर रहे छह बच्चे उस ट्रक की चपेट में आ गये। और उन सभी बच्चों की मौके पर ही मौत हो गई। सोमवार सुबह करीब 10.30 बजे यह दर्दनाक हादसा हुआ। सभी बच्चों के शवों को पुलिस ने अपने कब्जे में लेने के बाद उसे पोस्टमार्टम के लिए भेज दिया। वही गांव में हादसे के बाद मची चीख पुकार मच गई। </p>
      <p>राजस्थान से सरेया नरेंद्र के मुखिया ने टाइल्स की खेप को मंगाया था। हाल ही में सड़क पर मिट्टी भरी गयी थी। मौके पर पहुंची पुलिस राहत और बचाव में जुट गई। घटना स्थल पर ग्रामीणों की भारी भीड़ जुटी है।<br/> </p>
    </article>
  </body>
</html>