<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/ekonomichna-kriza-2008-roku-trivaye-y-sogodni-shcho-mozhe-zminiti-situaciyu-50054026.html"/>
    <meta property="og:site_name" content="НВ"/>
    <meta property="article:published_time" content="2019-11-18T06:30:00+00:00"/>
    <meta property="og:title" content="10 років світ живе в кризі. Без технологічного буму не буде і економічного"/>
    <meta property="og:description" content="Економіка залежить від технологій більше, ніж від розрахунків і бажань економістів і політиків"/>
  </head>
  <body>
    <article>
      <h1>10 років світ живе в кризі. Без технологічного буму не буде і економічного</h1>
      <h2>Економіка залежить від технологій більше, ніж від розрахунків і бажань економістів і політиків</h2>
      <address><time datetime="2019-11-18T06:30:00+00:00">18 Nov 2019, 06:30</time> by <a rel="author">Михайло Федоров</a></address>
      <p>Якщо економіка світу в теорії зростатиме на 2% за рік, то за 100 років вона збільшиться в 7,2 рази, а за 200 років в 52 рази. Якщо рахувати на довший період, то цифри зростання стануть просто космічними, за 1000 років економіка зросте в 400 мільйонів разів. Тому постійне зростання реальної економіки на 2% за рік — це все-таки утопія, яку в тривалій перспективі не можна реалізувати. Але економісти й політики хочуть саме такого зростання і показник 2% і вище вважають нормальним рівнем.</p>
      <p>Однак теорія економіки це добре, але все-таки розвиток людства тісно пов’язаний із технологічним розвитком. І економіка залежить від технологій більше, ніж від розрахунків і бажань економістів і політиків.</p>
      <p><b>Економічна криза, що почалася 2008 року, великою мірою нікуди не зникла, вона триває й дотепер.</b> Надм’яка монетарна політика Західних країн лише пом’якшує симптоми кризи, але не може підстьобнути економіку до впевненого бажаного росту. І все це відбувається через те, що економіки країн Заходу просто достатньо розвинені для поточної технологічної бази і вище своєї голови вони просто не можуть стрибнути.</p>
      <p>Наприклад, можна взяти виробництво звичайних чашок або пральних машин. У розвинених країнах ці товари вже є в кожному будинку в достатній кількості й галузям, які виробляють ці товари, просто нікуди зростати. Адже вони не мають простору для експансії. Ринок чашок і пральних машин повністю насичений і розширення виробництва просто неможливе через брак нового попиту. Тому виробники такого товару не можуть стати джерелом зростання економіки, їхнє зростання обмежене зростанням населення країн. І важливо, що таких галузей в економіці абсолютна більшість.</p>
      <p>Тут можна, звичайно, помітити що нічого поганого в цьому бути не повинно, адже можна досягти «балансу», коли всім усього вистачає і радіти життю. Але тут якраз і виникає проблема з бажанням зростання економіки, прибутку, рентабельності, продуктивності праці та конкуренції. Усередині системи завжди хтось обганяє когось у розвитку і відбувається процес змін в перерозподілі доходів. Якщо вчора для виробництва чашок потрібно було 100 людей, то сьогодні їх потрібно вже 95. А через це зростає нерівність — одні люди стають багатшими, а інші бідніють.</p>
      <aside>Уже понад 10 років світ продовжує жити в кризі. Суть кризи полягає не в тому, що світова економіка стала меншою за цей час. Ні, найімовірніше, вона стала більшою. Але проблема полягає в перерозподілі доходів</aside>
      <p>Тому вже більше 10 років світ продовжує жити в кризі. Суть кризи полягає не в тому, що світова економіка стала менше за цей час. Ні, найімовірніше, вона стала більшою. Але проблема полягає в перерозподілі доходів.</p>
      <p>Зростання продуктивності праці це добре. Але надмірно швидке зростання веде до нерівності. Для балансу й умовного щастя людей зростання продуктивності праці не має обганяти темпи зростання економіки. Але якщо економіка відстає, то тоді вона не покриває структурні зміни всередині загального «пирога» і частина людей стає біднішою. В цьому і полягає вся суть нинішньої кризи.</p>
      <p>Наприкінці минулого століття економіки Західних країн зростали дуже бурхливими темпами. І причиною цьому був <b>технологічний вибух,</b> який стався в 80−90-і роки. Саме тоді масово почали виготовляти комп’ютери, почали виробляти стільникові телефони, розвивалася IT-індустрія, інтернет та багато іншого, чого раніше не було. Технологічний ривок створив величезну кількість нових товарів і послуг, яких раніше не було, або які були, але в незначній кількості. Все це разом значно розширило сукупне споживання людей. І нові галузі мали можливість рости вшир.</p>
      <p>Але в нульових роках цей ресурс вичерпався. Комп’ютери стали як чашки, вони були вже в кожному будинку і зростання цієї галузі вшир стало вже неможливим. Технологічні нововведення та інновації, звісно ж, відбувалися і відбуваються нині, але в цьому питанні важливий обсяг. В обсязі нові товари і нові галузі вже не можуть забезпечити бажане зростання номенклатури товарів і зростання сукупного споживання. <b>Смартфони</b> — новий товар, але вони стали заміною старих стільникових телефонів, тому не привели до значного зростання економіки. <b>Електромобілі</b> поки ще не можуть дати поштовх для економіки, оскільки вони йдуть на заміну старим авто на двигуні внутрішнього згоряння, вони не створюють саме нового ринку збуту.</p>
      <p>Нмні в світі не відбувається того, що було в 90-і роки в такому ж масштабі, тому можливості щодо розширення сукупного попиту обмежені. І тому всі зусилля влади на Заході, всі друкарські верстати не допомагають економіці. І в принципі не можуть допомогти. Діяльність Facebook можна назвати новою галуззю, але проблема в тому, що дотепер компанія не придумала способу монетизації своєї діяльності. Поки і Google, і Facebook, і безліч інших компаній, ідей, технологій лише на початку свого шляху. Поки вони ще не дають для економіки основи для бурхливого зростання. Але все ж нове народжується і безліч стартапів у майбутньому дадуть світові нові товари, послуги, цілі галузі економіки.</p>
      <aside>Сьогодні напрацювання для майбутнього буму вже є. Можливо це Boston Dynamics або той же Facebook, а може, й технологія Блокчейн, хто знає.</aside>
      <p>Перший комп’ютер на транзисторах створили в 1957 році, і до 80-х років ця технологія ще не давала сильного ефекту для економіки. Компанії Apple, Intel, Microsoft та інші з’явилися задовго до технологічного буму в 80−90-х роках. І сьогодні напрацювання для майбутнього буму вже є. Можливо, це Boston Dynamics або той же Facebook, а може, й технологія Блокчейн, хто знає.</p>
      <p>Технології розвиватимуться і дадуть основу для зростання економіки як країн Заходу, так і світу в майбутньому. Але коли це відбудеться, коли роботи підуть на конвеєр, ніхто точно не скаже. А поки цього не сталося, світова економіка перебуває й перебуватиме у своєму нинішньому кризовому стані з незадовільними темпами зростання.</p>
    </article>
  </body>
</html>