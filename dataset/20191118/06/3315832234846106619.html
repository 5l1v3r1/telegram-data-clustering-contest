<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/3aafe7add71e394d/noi-manifestatii-antiguvernamentale-in-georgia.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-18T06:54:08+00:00"/>
    <meta property="og:title" content="Noi manifestaţii antiguvernamentale în Georgia"/>
    <meta property="og:description" content="Zeci de mii de persoane au manifestat duminică la Tbilisi la apelul opoziţiei georgiene, după ce majoritatea aflată la putere a respins o reformă a sistemului electoral promisă anterior pentru a opri un val de proteste."/>
  </head>
  <body>
    <article>
      <h1>Noi manifestaţii antiguvernamentale în Georgia</h1>
      <address><time datetime="2019-11-18T06:54:08+00:00">18 Nov 2019, 06:54</time> by <a rel="author">Jurnal.md</a></address>
      <p>
        <b>Zeci de mii de persoane au manifestat duminică la Tbilisi la apelul opoziţiei georgiene, după ce majoritatea aflată la putere a respins o reformă a sistemului electoral promisă anterior pentru a opri un val de proteste.</b>
      </p>
      <p>În cursul după-amiezii circa 20.000 de manifestanţi erau adunaţi în faţa parlamentului din Tbilisi, purtând drapele georgiene şi ale UE şi o pancartă masivă pe care scria ''Toţi împotriva unuia singur'', referire la puternicul oligarh Bidzina Ivanişvili, liderul partidului majoritar Visul Georgian.</p>
      <p>Acesta din urmă promisese în luna iunie, sub presiunea străzii care contesta prezenţa deputaţilor ruşi în parlament, că pentru alegerile legislative din octombrie 2020 va elimina scrutinul mixt şi îl va adopta pe cel proporţional. Însă în pofida majorităţii confortabile pe care Visul Georgian o deţine în parlament, acesta a respins reforma propusă, provocând astfel mânia partidelor din opoziţie, care-l acuză pe Ivanişvili că a orchestrat respingerea proiectului de lege pentru ca formaţiunea sa să beneficieze în continuare de actualul sistem de vot, potrivit Agerpres.ro.</p>
      <p>''Cerem demisia guvernului, numirea unui guvern provizoriu şi organizarea de alegeri parlamentare anticipate cu un sistem proporţional. Cerem de asemenea eliberarea deţinuţilor politici'', a declarat pentru AFP Nika Melia, unul dintre liderii principalului partid georgian de opoziţie, Mişcarea Naţională Unită.</p>
      <p>Manifestanţii au închis cu lacăte porţile parlamentului şi au susţinut că nu vor permite niciunui deputat să intre în clădire.</p>
      <p>La rândul său, Ministerul de Interne a avertizat că ''tentativele de asalt sau de blocare a clădirilor administrative vor fi imediat dejucate'', iar imaginile difuzate de postul Mtavari TV, susţinător al opoziţiei, arătau un dispozitiv important de forţe de ordine în interiorul parlamentului.</p>
      <p>Manifestaţia de duminică a fost precedată de o alta desfăşurată în cursul săptămânii, context în care aproape toţi liderii partidelor de opoziţie au participat joi la negocieri inedite, promiţând să lase la o parte divergenţele dintre ei şi să facă front comun împotriva partidului Visul Georgian.</p>
    </article>
  </body>
</html>