<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/commento/maltempo-italia-danni-1.4893192"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-18T06:47:39+00:00"/>
    <meta property="og:title" content="Le falle della prevenzione. Quanta rabbia per il Belpaese senza scudo"/>
    <meta property="og:description" content="E' probabile, anzi certo, che abbiano ragione gli scienziati: non ci sono più le stagioni di una volta. Anche se di autunni piovosi ne abbiamo visti, eccome, senza tornare fino al tragico 1966. Di sicuro, però, l'Italia, a differenza delle stagioni, non cambia: è sempre quella di una volta. Se possibile, persino peggio. Con una dinamica immutabile che accompagna ogni cataclisma e che si ripete a ogni evento climatico negativo."/>
  </head>
  <body>
    <article>
      <h1>Le falle della prevenzione. Quanta rabbia per il Belpaese senza scudo</h1>
      <address><time datetime="2019-11-18T06:47:39+00:00">18 Nov 2019, 06:47</time> by <a rel="author">GABRIELE CANE'</a></address>
      <p>E' probabile, anzi certo, che abbiano ragione gli <b>scienziati</b>: non ci sono più le stagioni di una volta. Anche se di<b> autunni piovosi</b> ne abbiamo visti, eccome, senza tornare fino al tragico 1966. Di sicuro, però, l'Italia, a differenza delle stagioni, non cambia: è sempre quella di una volta. Se possibile, persino peggio. Con una dinamica immutabile che accompagna ogni cataclisma e che si ripete a ogni <b>evento climatico negativo.</b></p>
      <p>Una rappresentazione in tre atti. Il primo, quello della<b> prevenzione</b>, quasi inesistente. Progetti, stanziamenti, sopralluoghi. Montagne di carte, e di parole, che partoriscono il più delle volte dei topolini. O niente. E' significativo che siano spesso le stesse aree monitorate o già colpite dalla natura, a subire nuove ferite. E se andiamo indietro con la memoria, possiamo dire che forse solo il Po e la pianura padana hanno avuto difese imponenti e adeguate dopo la tragica alluvione del 1951. Ma erano appunto una settantina di anni fa, un'altra Italia, quella che costruiva in otto anni (dal1956 al '64) e con tre mesi di anticipo sul calendario dei lavori, l'Autostrada Sole da Milano a Napoli! Quella grazie alla quale campiamo di rendita ancora oggi. Il secondo atto, dell<b>'emergenza</b>, è modello di efficienza pubblica e di straordinario slancio dei privati. E infatti nel mondo si studia e si imita la nostra Protezione civile, che noi stessi abbiamo smantellato dopo l'Aquila per dispetto politico (governo Monti), salvo ricostruirla in fretta e furia più o meno (probabilmente meno) come prima. Non a caso i nostri angeli del fango sono sempre pronti a rimboccarsi le maniche per dare una mano a chi ha perso le proprie cose, la propria casa, il proprio lavoro. Il terzo atto è quello della <b>ricostruzione</b>, che di fatto dovrebbe saldarsi con la prevenzione perché quanto accaduto non accada più, e che infatti si salda perfettamente per lentezza dei tempi, costo dei progetti, e pochezza degli effetti. Allora, oggi guardiamo Venezia, l'Emilia, la Toscana e l'Italia che vanno sott'acqua, e sappiamo che poco o nulla è stato fatto per prevenire; che in ogni angolo del Paese ci sono dei <b>piccoli Mose costosi e incompiuti;</b> che tanto, tantissimo, si sta facendo ora per aiutare, soccorrere; che nuovi Mose andranno però ad arenarsi nei cambi di governo, nelle incompetenze, o peggio ancora nei conflitti di competenza e nelle spirali della burocrazia. Vedere Marche, Umbria e Abruzzo per credere.</p>
      <p>Lo diciamo con rabbia, ma anche con la speranza di essere smentiti da nuove generazioni, da una<b> nuova consapevolezza vera</b> e non elettorale del nostro territorio. Del suo valore vitale. <b>Heimat</b>, la chiamano in tedesco: terra, patria, l'amore e la cura per il posto dove si è nati o ci si sente a casa propria. In italiano non esiste un corrispettivo. E si vede.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>