<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742239"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T06:20:00+00:00"/>
    <meta property="og:title" content="&quot;ครูวา&quot;ยอมรับเบี้ยวค่างวดรถ อ้างเอาไปจ่ายค่ากัญชาก่อน"/>
    <meta property="og:description" content="สารภาพกลางรายการโหนกระแส ครูวา รับไม่ได้เอาเงินไปจ่ายค่างวดรถจริง เพราะต้องเอาไปจ่ายค่ากัญชาก่อน ยืนยันเป็นครูจริง เคยสอนโรงเรียนเอกชน ย่านสายไหม"/>
  </head>
  <body>
    <article>
      <h1>"ครูวา"ยอมรับเบี้ยวค่างวดรถ อ้างเอาไปจ่ายค่ากัญชาก่อน</h1>
      <address>
        <time datetime="2019-11-18T06:20:00+00:00">18 Nov 2019, 06:20</time>
      </address>
      <p>
        <b>สารภาพกลางรายการโหนกระแส ครูวา รับไม่ได้เอาเงินไปจ่ายค่างวดรถจริง เพราะต้องเอาไปจ่ายค่ากัญชาก่อน ยืนยันเป็นครูจริง เคยสอนโรงเรียนเอกชน ย่านสายไหม</b>
      </p>
      <p>จากกรณี "ครูวา" ซึ่งเป็นที่รู้จักในกลุ่มไบค์เกอร์จนได้รับฉายา "นางฟ้าบิ๊กไบค์" ได้หลอกนายกริช (นามสมมุติ) หนุ่มบิ๊กไบค์ที่อยู่กินก่อนเชิดเงินและทรัพย์สินค่านับแสนบาทหลบหนี ต่อมามีผู้เสียหายอีกราย นายเบียร์ (นามสมมุติ) ออกมาแฉถูกเชิดรถจยย. Z900 มูลค่ากว่า 4 แสนบาท ไปตั้งแต่เดือนมิ.ย.ที่ผ่านมา หลังเข้าแจ้งความครูวานัดส่งมอบรถจยย.คืน แต่เจ้าตัวกลับเบี้ยวนัด ให้นายป๊อบ (นามสมมุติ) อดีตแฟนขี่มาส่งจนถูกเจ้าหน้าที่ตำรวจจับกุมตัว ตามที่ได้เสนอข่าวไปแล้วนั้น <br/><br/>เกี่ยวกับเรื่องนี้เมื่อวันที่ 18 พ.ย. ในรายการโหนกระแสทางช่อง 3 โดยมี "หนุ่ม กรรชัย กําเนิดพลอย" เป็นพิธีกรสัมภาษณ์กลุ่มชายหนุ่มผู้เสียหาย คู่กรณีกับครูวาในประเด็นที่อ้างว่าถูก "ครูวา" หลอกเอาเงินไปหลายแสนบาท ซึ่งในช่วงท้ายรายการ "ครูวา" ได้ให้สัมภาษณ์ทางโทรศัพท์โต้ในประเด็นต่าง ๆ ว่า ไม่ได้มีการหลอกลวงชายหนุ่มทั้งหมดที่เคยคบหา เพราะทุกคนรู้อยู่แล้วว่าตนเองเป็นสาวประเภทสอง และยังยืนยันด้วยว่าเป็นครูจริง ๆ เคยสอนอยู่ที่โรงเรียนเอกชนย่านสายไหม ในส่วนที่เคยไปสอนยัง จ.สุพรรณบุรี คือไปเป็นผู้ช่วยครูฝึกสอนกรีฑาเท่านั้น<br/><br/>กรณีที่เคยแต่งงานกับอดีตแฟนหนุ่ม แล้วถูกกล่าวหาว่าหลอกเอาทองไปนั้น ก็ไม่เป็นความจริงแต่อย่างใด เพราะได้คืนทองไปให้คู่กรณีทั้งหมดแล้ว ขณะที่เรื่องเงินจ่ายค่างวดรถ ตอนแรกเอาไปจ่ายให้จริง แต่ตอนหลังยอมรับว่าไม่ได้เอาไปจ่ายให้ โดยเงินจำนวนดังกล่าวถูกนำไปจ่ายเป็นค่ายาปุ้น (กัญชา) ก่อน หากไม่นำไปจ่ายก็กลัวว่าชีวิตจะไม่ปลอดภัย อย่างไรก็ตามฝ่ายชายที่คบหากับ "ครูวา" ยืนยันว่าเคยเสพกัญชาแต่เลิกไปนานแล้ว.<br/><br/><b>ขอบคุณข้อมูลภาพจากรายการ "โหนกระแส"</b></p>
    </article>
  </body>
</html>