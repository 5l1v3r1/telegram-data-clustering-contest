<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/celeb/betty-love-tudatosan-rejtozkodik/186814"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-18T06:00:00+00:00"/>
    <meta property="og:title" content="Betty Love tudatosan rejtőzködik"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Betty Love tudatosan rejtőzködik</mark>
      </h1>
      <address><time datetime="2019-11-18T06:00:00+00:00">18 Nov 2019, 06:00</time> by <a rel="author">Földvári Zsófi</a></address>
      <p>
        <b>A kilencvenes években a legismertebb énekesnők közé tartozott Betty Love, akit manapság már nem ismernek fel az emberek, így civil anyukája lehet 13 éves kislányának. Pedig a színpadon ugyanazzal a lelkesedéssel dolgozik ma is, mint a kezdetekkor. </b>
        <b>A kilencvenes években a legismertebb énekesnők közé tartozott Betty Love, akit manapság már nem ismernek fel az emberek, így civil anyukája lehet 13 éves kislányának. Pedig a színpadon ugyanazzal a lelkesedéssel dolgozik ma is, mint a kezdetekkor.</b>
      </p>
      <p>Huszonegy év után, egyetlen dal erejéig állt össze a Soho Party nevű együttes, a Puskás Ferenc Stadion nyitó ünnepségén. Bettyt, az énekesnőt a rajongók régen láthatták utoljára élőben, sőt cikket sem olvastak róla. Mintha teljesen eltűnt volna az 1999-es feloszlásuk óta.</p>
      <p>– Ez a megállapítás igaz is és nem is – mondja lapunk munkatársának Betty Love. – A feloszlásunk után én a szólókar­rieremre koncentráltam. 2000-ben kijött a „Repülj tovább” című dalom, akkor még sokat szerepeltem újságokban és tévében, de egy idő után azt éreztem, hogy az aktív médiajelenlét inkább hátráltat, így tudatosan eltűntem a klasszikusan vett nagyközönség elől. 2014-ben kezdtem újra aktívan fellépni, a felkérések jöttek a médiaszereplések nélkül is, így kényelmes volt ez az állapot – magyarázza az énekesnő, majd így folytatja: – Közben férjhez mentem, és családot alapítottam, a kislányom nemsokára 13 éves lesz. A hétköznapokban édesanya vagyok és feleség, háztartást vezetek, civil életet élek. Egyébként sem voltam soha hivalkodó ember, inkább rejtőzködöm, így nagyon élvezem azt, hogy ha bemegyek egy boltba, nem bámul mindenki... Persze, néha most is előfordul, hogy felismernek, de sokkal ritkábban, mint a soho partys időkben.</p>
      <figure>
        <img src="http://media.borsonline.hu/cikk/20/192411/big-lead/650x360/2026711_puskas-arena-stadion-megnyito-magyarorszag-uruguay-008-cz.jpg"/>
        <figcaption>Szerencséje volt a szakmában és a szerelemben is © Czerkl Gábor</figcaption>
      </figure>
      <p>Betty azt mondja, hogy a párválasztásban szerencséje volt, szép házasságban él, sok terhet levesz a válláról a férje.</p>
      <p>– A házimunka megoszlik, és mázli, hogy a férjem fantasztikusan főz! – lelkendezik az énekesnő. – Így, bár tudok főzni, nem kell, hogy a mindennapok szerves része legyen ez, el vagyok kényeztetve.</p>
      <p>Betty most hétvégénként jár fellépni, hétköznap a családjával tölti a legtöbb idejét. Azt mond­ja, számtalan boldog emléket köszönhet a zenekarnak, a pénteki újraegyesülésük viszont éle­tük nagy pillanata volt. Közel hetvenezer ember énekelte velük együtt az „Éjjel soha nem érhet véget” című dalukat.</p>
      <figure>
        <img src="http://media.borsonline.hu/cikk/20/192411/gallery-picture/645w/2026720_puskas-arena-stadion-megnyito-015-cz.jpg"/>
        <figcaption>Boldog családanyaként él © Czerkl Gábor</figcaption>
      </figure>
      <p>– A futballhoz annyi közöm volt előtte, hogy egyszer voltam egy meccsen. Mondjuk, azt nagyon élveztem – meséli Betty. – A Puskás Stadion avatója viszont örök élmény marad. A foci immár szerves része az életemnek, köszönhetően egy szurkolónak, aki a válogatottunk egyik meccsén 2016-ban elkezdte énekelni a dalunkat.</p>
    </article>
  </body>
</html>