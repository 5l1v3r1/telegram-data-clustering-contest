<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-diaspora/2820028-u-tureccini-vsanuvali-pamat-predstavnika-unr-volodimira-murskogo.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T06:02:00+00:00"/>
    <meta property="og:title" content="У Туреччині вшанували пам’ять представника УНР Володимира Мурського"/>
    <meta property="og:description" content="У Стамбулі члени Українського культурного товариства днями вшанували пам’ять українського журналіста, письменника, педагога, громадського діяча, дипломата, представника екзильного уряду УНР в Туреччині (1929—1935) Володимира Мурського."/>
  </head>
  <body>
    <article>
      <h1>У Туреччині вшанували пам’ять представника УНР Володимира Мурського</h1>
      <h2>У Стамбулі члени Українського культурного товариства днями вшанували пам’ять українського журналіста, письменника, педагога, громадського діяча, дипломата, представника екзильного уряду УНР в Туреччині (1929—1935) Володимира Мурського.</h2>
      <address>
        <time datetime="2019-11-18T06:02:00+00:00">18 Nov 2019, 06:02</time>
      </address>
      <p>Про це повідомляє кореспондент Укрінформу.</p>
      <p>З нагоди дня народження Володимира Мурського (10 листопада 1888 р.– 19 липня 1935 р.) представники товариства відвідали у п’ятницю місце поховання Мурського. Після покладання квітів присутнім розповіли його біографію та відомості про період життя в Стамбулі.</p>
      <figure>
        <img src="https://static.ukrinform.com/photos/2019_11/1574059799-142.jpg"/>
      </figure>
      <p>Інформацію про представника УНР в Стамбулі також опублікували турецькі ЗМІ. Зокрема, турецьке видання <a href="http://www.milliyet.com.tr/gundem/ataturke-kitabini-okutan-ukraynali-6081028">Milliyet</a> розповіло, що Володимир Мурський прожив недовге, але дуже насичене життя, а його найбільш продуктивний час припав на «турецький період».</p>
      <p>«Мурський - українець, політик, соціолог, державний діяч, дипломат, письменник, видавець та педагог, провів останні періоди свого короткого, але насиченого життя в Стамбулі… Він був важливою фігурою в уряді заслання. 6 років, які він прожив у Стамбулі, були найбільш насиченими», - йдеться у статті.</p>
      <p>Мурський відповідав за антирадянську пропаганду в Україні. За його організації та сприяння країну покинули більше 80 опозиційних політиків, які з родинами прибули до Стамбула.</p>
      <p>«Однак у цей період Стамбул став центром діяльності радянської розвідувальної служби. Також почалися спеціальні операції проти політичних лідерів у вигнанні. Мурський, був найбільшою ціллю російських агентів, але він наполегливо працював над вирішенням проблем української діаспори та встановив тісні зв’язки з турецьким урядом та представниками інших країн», - розповідається в статті.</p>
      <figure>
        <img src="https://static.ukrinform.com/photos/2019_11/1574059798-762.jpg"/>
      </figure>
      <p>Зазначається також, що Мурський був особисто знайомий з турецьким лідером Мустафою Кемалем Ататюрком та подарував йому свою книгу турецькою мовою.</p>
      <blockquote>
        <b>Читайте також: </b>
        <a href="https://www.ukrinform.ua/rubric-diaspora/2819997-u-nujorku-viddali-sanu-pantelejmonu-kulisu-persomu-modernomu-intelektualu.html">У Нью-Йорку віддали шану Пантелеймону Кулішу - "першому модерному інтелектуалу"</a>
      </blockquote>
      <p>Офіційною причиною смерті представника УНР  у Стамбулі стала пухлина мозку, яка спричинила крововилив. Існують припущення, що смерть Мурського була результатом спланованої радянськими спецслужбами операції.</p>
      <p>Як відомо, весною минулого року в Стамбулі встановили місце поховання Володимира Мурського. Його могилу вдалося віднайти завдяки спільним зусиллям Генерального консульства України в Стамбулі та Українського культурного товариства в Стамбулі й особисто кореспондента спілки Алії Усенової.</p>
      <p>
        <i>Фото: Aliya Usenova у Facebook</i>
      </p>
    </article>
  </body>
</html>