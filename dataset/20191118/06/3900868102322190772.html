<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/tech/1562025/oi-nees-technologies-fernoyn-allages-stin-ekpaideysi"/>
    <meta property="og:site_name" content="NOOZ."/>
    <meta property="article:published_time" content="2019-11-18T06:41:00+00:00"/>
    <meta property="og:title" content="Οι νέες τεχνολογίες φέρνουν αλλαγές στην εκπαίδευση"/>
    <meta property="og:description" content="Στο επίκεντρο των ελληνικών επιχειρήσεων πρέπει να βρεθούν οι νέες τεχνολογίες, ενώ ταυτόχρονα θα πρέπει να εκπαιδευτεί η νέα γενιά σε αυτές ήταν το κεντρικό μήνυμα του διεθνούς Φόρουμ «SingularityU Greece Summit 2019» που πραγματοποιήθηκε στην Αθήνα."/>
  </head>
  <body>
    <article>
      <h1>Οι νέες τεχνολογίες φέρνουν αλλαγές στην εκπαίδευση</h1>
      <address>
        <time datetime="2019-11-18T06:41:00+00:00">18 Nov 2019, 06:41</time>
      </address>
      <p>
        <b>Στο επίκεντρο των ελληνικών επιχειρήσεων πρέπει να βρεθούν οι νέες τεχνολογίες, ενώ ταυτόχρονα θα πρέπει να εκπαιδευτεί η νέα γενιά σε αυτές ήταν το κεντρικό μήνυμα του διεθνούς Φόρουμ «SingularityU Greece Summit 2019» που πραγματοποιήθηκε στην Αθήνα.</b>
      </p>
      <p>Περισσότεροι από 20 διεθνούς κύρους ομιλητές παρουσίασαν καινοτόμες στρατηγικές γύρω από σημαντικούς πυλώνες δραστηριότητας, όπως η τεχνητή νοημοσύνη, η ρομποτική, η βιομηχανική παραγωγή, η υγεία, η ενέργεια, αλλά και η επιχειρηματικότητα, μεταλαμπαδεύοντας τo μήνυμα ότι οι εκθετικές τεχνολογίες μπορούν να παίξουν καταλυτικό ρόλο σε ένα μέλλον που επιφυλάσσει ευκαιρίες, αλλά και προκλήσεις.</p>
      <p>Στα επιμέρους μηνύματα της διοργάνωσης με ιδιαίτερο ενδιαφέρον για τη χώρα μας συγκαταλέγονται τα ακόλουθα:</p>
      <p>-Για το εκπαιδευτικό σύστημα του μέλλοντος, αλλά και το πώς θα διαμορφωθεί η αγορά εργασίας χάρη στα νέα δεδομένα που διαμορφώνουν οι τεχνολογικές εξελίξεις τοποθετήθηκε σειρά ομιλητών. Για την ανάγκη επαναπροσανατολισμού του εκπαιδευτικού μας συστήματος μίλησε ο διακεκριμένος οικονομολόγος Amin Toufani επισημαίνοντας μεταξύ άλλων ότι το εκπαιδευτικό σύστημα θα πρέπει να δίνει την έμφαση στη γνώση αντί για την πληροφορία, στην ανακάλυψη αντί για την αποστήθιση, στην αμφιδεξιότητα αντί για την τυφλή εξειδίκευση. Βρίσκει χώρο για τον πειραματισμό και ακονίζει την ικανότητά μας να «ξεμάθουμε» πράγματα που ξέρουμε. Ο ίδιος ομιλητής, παρουσιάζοντας το εύρος των εκθετικών επιχειρηματικών μοντέλων που αναδύονται χάρη στα νέα δεδομένα, μίλησε για τη σημασία του «ψηφιακού δίδυμου», δηλαδή της ψηφιακής αναπαράστασης ατόμων, αντικειμένων και διαδικασιών, που ανοίγει νέες δυνατότητες για καινοτομία. Μια «ηλεκτρονική Ελλάδα» που θα χτίσει άμεσα ένα μοντέλο ψηφιακής αποτύπωσης και θα έχει έτσι πρόσβαση στις εκθετικές ψηφιακές εξελίξεις υπολογίζεται ότι θα μπορούσε να εξοικονομεί κάθε χρόνο, από πλευράς αποδοτικότητας, 14.000 χρόνια εργασίας.</p>
      <p>Όσο για τον ρυθμό των τεχνολογικών εξελίξεων, ιδιαίτερα σε ό,τι αφορά στον τομέα της τεχνητής νοημοσύνης, η ειδικός Anita Schjøll Brede επισήμανε ότι οι εξελίξεις στον κλάδο αυτό, τις οποίες κάποιοι έχουν συγκρίνει σε επαναστατικότητα με την εφεύρεση του ηλεκτρισμού, μπορεί να αποβούν ιδιαίτερα παραπλανητικές. «Η τεχνητή νοημοσύνη μπορεί να αναπτυχθεί πολύ πιο γρήγορα απ' όσο νομίζουμε», τόνισε, δίνοντας έμφαση στην αναγκαιότητα της έγκαιρης προετοιμασίας σε επίπεδο χωρών, αλλά και επιχειρήσεων.</p>
      <p>Σε ό,τι αφορά την ενέργεια, ο RamezNaam, επικεφαλής στο energy &amp; environmental systems στο SingularityUniversity, ανέλυσε τις τεράστιες δυνατότητες που έχει η Ελλάδα αν μετασχηματιστεί με στόχο την αξιοποίηση των εξελίξεων στο χώρο των ανανεώσιμων πηγών. «Το Αιγαίο πέλαγος παρέχει μεγάλες ευκαιρίες για την υλοποίηση υπεράκτιων αιολικών πάρκων», τόνισε, ενώ, σε ό,τι αφορά την ηλιακή ενέργεια, «η Ελλάδα, αντί για εισαγωγέας θα μπορούσε να εξάγει ηλιακή ενέργεια στη Μόσχα». Προϋπόθεση γι' αυτό είναι, ασφαλώς, η έγκαιρη επένδυση στην παραγωγή ηλιακής και αιολικής ενέργειας, αλλά και η ανάπτυξη ενός δικτύου που θα επιτρέψει την εξαγωγή της.</p>
      <p>Σε αντίθεση, δε, με πολλές άλλες χώρες της Ευρωπαϊκής Ένωσης, που έχουν πρόσβαση είτε σε αιολική ενέργεια είτε σε ηλιακή, η Ελλάδα μπορεί να γίνει πρωταθλήτρια στην παραγωγή και των δύο. Η χρονική στιγμή έχει πάντως ιδιαίτερη σημασία, καθώς «κάποια στιγμή τα οικονομικά της καθαρής ενέργειας θα είναι τόσο επωφελή που όλοι θα δουν ότι αυτή είναι η ορθή επιλογή».</p>
      <p>Εξαιρετικά ενδιαφέροντα ήταν και τα ευρήματα που παρουσιάστηκαν σε ό,τι αφορά το μέλλον των τροφίμων. Ο ερευνητής Mark Post αναφέρθηκε στις τελευταίες εξελίξεις στην παραγωγή τροφών με βάση την κυτταρική μηχανική, η οποία μπορεί να φέρει μια πραγματική επανάσταση στον τρόπο με τον οποίο καλύπτουμε τις διατροφικές μας ανάγκες, με σοβαρές προεκτάσεις για τη βιομηχανική γεωργία.</p>
      <p>Πέρα από το χαμηλό αποτύπωμα άνθρακα που θα έχουν οι νέες αυτές πρακτικές αν υιοθετηθούν ευρέως, μπορεί να καταστήσουν μεγάλο μέρος της παραδοσιακής αγροτικής παραγωγής μη ανταγωνιστικό, αλλά και λιγότερο ελκυστικό στους καταναλωτές με βάση τις προτιμήσεις τους. Δεδομένου πάντως ότι στην παραγωγή τροφίμων ως βασικά συστατικά για να είναι μια χώρα ανταγωνιστική αναδεικνύονται νέες παράμετροι, όπως η δυνατότητά της να έχει πρόσβαση σε φθηνή ενέργεια (αντί για την ύπαρξη εύφορης γης ή επαρκούς ύδρευσης), υπάρχει και εδώ μια μεγάλη ευκαιρία για την Ελλάδα αν προετοιμαστεί καταλλήλως σε ό,τι αφορά την ενεργειακή της ανεξαρτησία.</p>
      <p>Τέλος, ένας από τους κορυφαίους ειδικούς στο τεχνολογικό disruption και την εκθετική ηγεσία, ο David Roberts, έδωσε έμφαση στη σημασία του ανθρώπινου κεφαλαίου και κρούοντας τον κώδωνα του κινδύνου σε ό,τι αφορά τις καταστροφικές επιπτώσεις του ελληνικού brain drain, αν δεν αντιστραφεί άμεσα.</p>
      <p>«Η αλλαγή δεν θα είναι ποτέ ξανά τόσο αργή», τόνισε από την πλευρά της η Νίκη Συροπούλου, Country Director του SingularityU Greece Summit.</p>
      <p>Πριν από μερικά χρόνια, στο ερευνητικό κέντρο της NASA και στη Silicon Valley, ο Peter Diamandis και ο RayKurzweil ίδρυσαν το Singularity University, με στόχο να εκπαιδεύσουν τους μελλοντικούς ηγέτες σε νέες τεχνολογίες που θα έχουν θετικό αντίκτυπο στην οικονομία και την κοινωνία. Στόχος του Singularity Greece Summit, από την πρώτη χρονιά που ήρθε στην Ελλάδα, είναι να αποτελέσει ένα ετήσιο σημείο αναφοράς καινοτόμων και πρωτοποριακών μυαλών και να λειτουργήσει ως καταλύτης εξέλιξης και καινοτομίας, αλλά και σημείο καμπής για την ανάπτυξη της τεχνολογίας, των start-ups και κάθε μορφής καινοτόμων ιδεών.</p>
    </article>
  </body>
</html>