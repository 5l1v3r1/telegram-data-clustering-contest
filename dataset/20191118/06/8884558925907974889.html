<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/z-avti-obcine-na-mamografijo"/>
    <meta property="og:site_name" content="Primorske novice"/>
    <meta property="article:published_time" content="2019-11-18T06:00:00+00:00"/>
    <meta property="og:title" content="Z avti občine na mamografijo"/>
    <meta property="og:description" content="Društvo za zdrave dojke s 600 članicami in nekaj člani je preraslo v vsesplošno gibanje za zdravo življenje in je v veliko oporo obolelim. Ker mamograf še ne prihaja v oddaljeno Posočje, bodo enkrat tedensko organizirali brezplačne prevoze z avtomobilom, ki ga bodo izmenično posojale občine Tolmin, Kobarid in Bovec."/>
  </head>
  <body>
    <article>
      <h1>Z avti občine na mamografijo</h1>
      <address><time datetime="2019-11-18T06:00:00+00:00">18 Nov 2019, 06:00</time> by <a rel="author">Neva Blazetič</a></address>
      <p>
        <b>Društvo za zdrave dojke s 600 članicami in nekaj člani je preraslo v vsesplošno gibanje za zdravo življenje in je v veliko oporo obolelim. Ker mamograf še ne prihaja v oddaljeno Posočje, bodo enkrat tedensko organizirali brezplačne prevoze z avtomobilom, ki ga bodo izmenično posojale občine Tolmin, Kobarid in Bovec.</b>
      </p>
      <figure>
        <img src="https://static.primorske.si/foto/highres/gorica/720101_264-mido1-1.jpg"/>
        <figcaption>Letošnja prireditev Mido je potekala v znamenju zvoka, ki tudi zdravi.  Foto: Neva Blazetič</figcaption>
      </figure>
      <p><b>TOLMIN</b> &gt; Prireditev Miganje za zdrave dojke Mido, ki je v soboto v telovadnico šolskega centra pritegnila več kot 300 deklet in žensk, so ob peti obletnici nagradili še s tekom SOzvoČjA. Udeleženke so prinašale štafeto dobre volje in veselja do življenja z vseh koncev Posočja. V zaključnem trikilometrskem teku so se jim pridružili še župani zgornjeposoških občin in poslanec <b>Matjaž Nemec</b>. Dogodku naj bi se pridružil tudi predsednik Slovenije <b>Borut Pahor</b>, a se je zaradi bolezni opravičil. Nemec je udeleženkam obljubil, da bo pomagal pri prepričevanju ministrstva za zdravje, da je oddaljeno Posočje upravičeno do občasnega obiska mobilne enote mamografa v sklopu nacionalnega programa Dora. “November je tudi mesec moških in njihovih bolezni. Mi smo bolj zadržani, ženske ste nam v preventivi izjemen zgled,“ je pohvalil društvo.</p>
      <h3>Skoraj sto kilometrov do mamografa</h3>
      <p>Nedopustno je, da so ženske v Posočju obravnavane kot drugorazredne in imajo tiste iz Trente najmanj 95 kilometrov dolgo pot do mamografa, kar je še posebej problematično za ostarele, ki morajo iskati pomoč pri prevozih. “Zato si bomo odločno in brez omahovanja prizadevali, da mamograf pripotuje v Posočje. Dokler se to ne bo zgodilo, bodo naši občinski avtomobili z voznicami ali vozniki prostovoljci enkrat tedensko vozili v Šempeter. Če bo treba, bom vzel dopust in sam peljal,” je ob bučnem aplavzu obljubil bovški župan <b>Valter Mlekuž</b>. “Podpiramo vse iniciative društva, pomagamo pri dobrodelnem zbiranju denarja,” sta bila soglasna župana Tolmina in Kobarida <b>Uroš Brežan</b> in <b>Marko Matajurc</b>. Lani so v Tolminu organizirali odmevno dobrodelno nogometno tekmo, letos bo v Kobaridu 27. decembra božični koncert s Slovenskim oktetom, izkupiček bo prav tako šel društvu. Ob strani stoji tudi gospodarstvo.</p>
      <blockquote><b>Valter Mlekuž<br/></b>župan Bovca <br/>“Odločno in brez omahovanja si bomo prizadevali, da mamograf pripotuje v Posočje.”</blockquote>
      <h3>Bolezen mlade ženske je izzvala gibanje</h3>
      <p>“Ko me je mlada obolela ženska vprašala, kaj vi naredite, da bi bilo mladih bolnic manj, sem se zamislila. S statističnimi podatki, ki razkrivajo nadpovprečno pogostost tovrstnega raka v Posočju, sem odhitela k takratni županji Darji Hauptman, ki nam vseskozi stoji ob strani. Ustanovili smo Društvo proti raku dojk, ki smo ga nedavno preimenovali v bolj pozitivno za zdrave dojke. Res se veselim množičnega odziva, ker ob redni vadbi lahko zmanjšamo pojavnost raka za petino,” se začetkov spominja ginekologinja, aktivistka in organizatorka Mido <b>Erika Tuta</b>.</p>
      <p>Društvo je po zaslugi predsednice <b>Barbare Klinkon</b> lani pridobilo status humanitarne organizacije. Lani je bilo med nagrajenci na prireditvi Naj prostovoljec 2018. Vodi tudi skupino za samopomoč, ki med drugim prireja predavanja za osveščenost o bolezni. Pravi hit so brezplačne tedenske telesne vaje v odročnih krajih.</p>
      <p>Letošnje dobrodelne prispevke bodo namenili za preiskavo kožnih znamenj. Leta 2016 so iz teh prispevkov ustanovili sklad za enkratno nepovratno pomoč bolnicam, predlani in lani so omogočili ultrazvočne preiskave dojk.</p>
    </article>
  </body>
</html>