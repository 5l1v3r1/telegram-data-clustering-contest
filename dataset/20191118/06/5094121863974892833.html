<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/kabaret-uhasili-sousede-byli-v-ohrozeni-20191118.html"/>
    <meta property="og:site_name" content="Deník.cz"/>
    <meta property="article:published_time" content="2019-11-18T06:06:00+00:00"/>
    <meta property="og:title" content="V Českých Budějovicích hořel bývalý kabaret. Požár se podařilo zlikvidovat"/>
    <meta property="og:description" content="/FOTOGALERIE/ Krátce po nedělní 22. hodině se hasičům podařilo uhasit objekt bývalého kabaretu v českobudějovické Průmyslové ulici."/>
  </head>
  <body>
    <article>
      <h1>V Českých Budějovicích hořel bývalý kabaret. Požár se podařilo zlikvidovat</h1>
      <address><time datetime="2019-11-18T06:06:00+00:00">18 Nov 2019, 06:06</time> by <a rel="author">Martin Tröster ,Klára Skálová</a></address>
      <p>Dům, jenž byl už před požárem v havarijním stavu, zachvátily plameny v neděli kolem 19. hodiny. Mluvčí jihočeských hasičů Vendula Matějů potvrdila, že včasným zásahem se podařilo uchránit vedlejší objekty. "Z blízkého bytového domu se obyvatelé čtyř bytů sami evakuovali k příbuzným," podotkla Vendula Matějů.</p>
      <p>Dvanáct minut před nedělní 20. hodinou hasiči vyhlásili druhý stupeň požárního poplachu, ve 20.20 hodin požár lokalizovali a devět minut po 22. hodině zcela uhasili.</p>
      <p>Škoda na budově a oknech vedlejšího domu bude předběžně milion korun.</p>
      <figure>
        <img src="https://g.denik.cz/5/7b/v-ceskych-budejovicich-hori-byvaly-kabaret-07_denik-150-3x2.jpg"/>
      </figure>
      <aside>
        <a href="https://ceskobudejovicky.denik.cz/pozary/v-ceskych-budejovicich-hori-byvaly-kabaret-20191117.html">V Českých Budějovicích hoří bývalý kabaret Přečíst článek ›</a>
      </aside>
      <p>Požár objektu stojícího nedaleko od hotelu s restaurací nebo dopravně obchodního centra Mercury s autobusovým nádražím, likvidovali profesionální hasiči z Českých Budějovic a Suchého Vrbného, také podnikoví hasiči Správy železniční dopravní cesty a příslušníci dobrovolných hasičských jednotek z Lišova a Hrdějovic.</p>
      <p>Obyvatelka nedalekého domu na místě požáru sdělila, že během dne viděla muže, který se na střeše hořícího objektu pohyboval s kanystrem.</p>
      <p>Právě v minulém týdnu náměstek českobudějovického primátora Ivo Moravec informoval, že bývalý vykřičený dům v českobudějovické Průmyslové ulici, který narušenou statikou ohrožuje okolí, by měl do konce roku zmizet. Podle náměstka už byl na dům vydán demoliční výměr. Samotnou demolici domu měl zajistit exekutor, který vede řízení proti majiteli nemovitosti. „Stržení musí být vysoutěženo,“ řekl v minulém týdnu Ivo Moravec.</p>
      <figure>
        <img src="https://g.denik.cz/5/7c/vykriceny-dum-prumyslova-cb191115_denik-150-3x2.jpg"/>
      </figure>
      <aside>
        <a href="https://ceskobudejovicky.denik.cz/zpravy_region/vykriceny-dum-v-ceskych-budejovicich-zmizi-20191115.html">Vykřičený dům v Českých Budějovicích zmizí Přečíst článek ›</a>
      </aside>
      <p>"Lidem bydlícím v domě těsně vedle kabaretu ani trochu nezávidím. Ti si po dobu působnosti kabaretu museli určitě užívat své. A poté s bezdomovci, kteří objekt následně obsadili a jako bonus na rozloučenou dostali toto. Snadno se oheň mohl přenést v tomhle větru i na jejich střechu. Hasiči, jste borci," uvedl v diskusi u článku o požáru jeden ze čtenářů Deníku.</p>
    </article>
  </body>
</html>