<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/s-bolnichnite-plashtat-uvelichenieto-na-pensiite.html"/>
    <meta property="og:site_name" content="News.bg"/>
    <meta property="article:published_time" content="2019-11-18T06:06:37+00:00"/>
    <meta property="og:title" content="С болничните плащат увеличението на пенсиите"/>
    <meta property="og:description" content="Хасан Адемов не вижда легитимност в предложението за неплатен първи ден от болничните"/>
  </head>
  <body>
    <article>
      <h1>С болничните плащат увеличението на пенсиите</h1>
      <address>
        <time datetime="2019-11-18T06:06:37+00:00">18 Nov 2019, 06:06</time>
      </address>
      <p><b>Предложението първият ден от болничните да не се плаща от работодателя е направено по един недостатъчно легитимен начин.</b> Това заяви пред bTV председателят на Социалната комисия в парламента Хасан Адемов .</p>
      <p>По негови думи се остава с впечатлението, че се заобикаля както Министерския съвет, така и Тристранния съвет, тъй като там въпросът въобще не е бил обсъждан. Адемов подчерта, че <b>предложението се появило "от нищото".</b></p>
      <p>Той напомни, че<b> темата е още от 2010 г.,</b> когато по предложение на бившия финансов министър Симеон Дянков като антикризисна мярка работодателите са започнали да плащат първите три дни от болничните.</p>
      <p>"Това е осигурително плащане. Работниците солидарно плащат осигурителна вноска, срещу която получават права. <b>Орязването на права в социалната политика винаги минава през страдания, а понякога и през сътресения и протест"</b>, заяви Адемов.</p>
      <p>Той бе категоричен, че това е посегателство срещу социалните права и посочи, че <b>мярката няма да реши нито един от проблемите в системата</b>, тъй като няма гаранция, че няма да се издават болнични за четири или повече дни.</p>
      <p>Адемов изтъкна, че аргументите на тези, които са предложили промяната, е, че ще има споделяна на отговорност между работници, работодатели и НОИ. Той обаче изрази мнение, че <b>проблемът е в контрола.</b></p>
      <p>Свидетели сме на с<b>итуация, която създава благоприятна среда за разгръщането на фалшивите болнични</b>, защото този, който събира осигурителните вноски, е НОИ, а този който издава болничните, е подчинен на Министерството на здравеопазването - отговорността е разделена и това затруднява контрола, коментира Адемов.</p>
      <p>Той бе категоричен, че л<b>ипсата на ефективен контрол не може да се прехвърли като отговорност на работници и служители</b> и напомни, че за разлика от работодателите, които няма как да контролират всеки служител, тези, които издават болничните, могат да бъдат контролирани - има Национална здравна инспекция, НЗОК и медицински одит.</p>
      <p>Адемов не се съгласи с аргумента на финансовия министър Владислав Горанов, че според анализите тази мярка ще намали склонността за злоупотреби. Не смятам, че неплащането на единия ден от болничните от никого ще има финансов ефект. <b>Този, който е решил да се възползва от фалшив болничен, ще пренебрегне този ден и ще продължи по същия начин</b>, подчерта той.</p>
      <p>Запитан как стои въпросът с родителите, на които се налага да си вземат болничен заради болни дете, Адемов изтъкна, че в това отношение <b>управляващите са дали заден ход.</b></p>
      <p><b>"Остава блудкаво впечатление, че става въпрос за пазарлък.</b> Част от коалиционните партньори решиха че <b>трябва минималната пенсия за осигурителен стаж да стане 250 лв. и се търсеше възможност за компенсиране на този разход</b>. После обаче се отрекоха от това и стана една мелодрама", обясни ситуацията той.</p>
      <p>Относно<b><a href="https://news.bg/finance/chastnite-pensionni-fondove-spechelili-blizo-2-mlrd-lv-za-vtora-pensiya.html"> втория стълб от пенсията </a></b>Адемов посочи, че има няколко проблема. Първият бил т. нар. "коефициент на редукция" - на всички, които предстои да получат пенсия от втория стълб от задължителното пенсионно осигуряване, пенсията им от НОИ ще бъде намалена с 20%.</p>
      <p>Той обясни, че <b>при родените преди 60-та година има субсидиране 33% от данъци, което не се отразява на тези, които се осигуряват в частни пенсионни фондове.</b> Това по негови думи означава че пенсията от НОИ трябва да се намали не с 20%, а с по-малко проценти, за да отпадне въпросът коя пенсия е по-благоприятна.</p>
      <p>Припомняме, идеята първият ден от болничните да не се плаща<b><a href="https://news.bg/politics/minimalnata-pensiya-stava-250-lv-ot-1-yuli-2020-g.html"> беше представена</a> </b>след среща между ГЕРБ и Обединените патриоти в лицето на Каракачанов и Симеонов.</p>
      <p>От <b><a href="https://news.bg/politics/nyama-100-spravedlivost-za-bolnichnite-kategorichna-menda-stoyanova.html">думите на председателя на бюджетната комисия Менда Стоянова</a></b> стана ясно, че се мисли за изключения, като например за майките на деца и болнични вследствие на трудови злополуки. Тя коментира идеята с думите: <b><a href="https://news.bg/politics/nyama-100-spravedlivost-za-bolnichnite-kategorichna-menda-stoyanova.html">"Няма 100% справедливост".</a></b></p>
      <p>От ДПС бяха категорични, че не подкрепят анонсираното вчера предложение, тъй като според тях това е <b><a href="https://news.bg/politics/dps-protiv-skritoto-uvelichenie-na-osiguritelnata-vnoska.html">скрито увеличение на осигурителната вноска.</a></b></p>
      <p>От своя страна синдикатите също остро нападнаха идеята и предупредиха, че ако тя бъде приета, те <b><a href="https://news.bg/politics/knsb-borisov-da-se-ottegli-za-bolnichnite-shte-povedem-horata.html">ще поведат хората на протест</a>.</b></p>
      <p>Заради критиките към идеята първият ден от болничните да не се заплаща, <b>Обединените патриоти отрекоха те да са нейни автори</b> и подчертаха, че <b><a href="https://news.bg/politics/goranov-predlozhil-da-ne-se-plashta-parviya-den-bolnichen.html">това било идея на ГЕРБ</a></b> и по-конкретно - на финансовия министър Владислав Горанов.Той обаче отрече твърденията и заяви, че така и <b><a href="https://news.bg/politics/ne-e-yasno-koy-e-predlozhil-parviyat-den-bolnichen-da-ne-se-zaplashta.html">не е ясно кой е предложил</a></b> първият ден от болничния да е за сметка на болния.</p>
      <p>От <b><a href="https://news.bg/politics/btpp-privetstva-ideyata-za-neplaten-parvi-den-ot-bolnichnite.html">Българската търговско-промишлена палата пък приветстваха идеята</a> </b>за неплатен първи ден от болничните. Според тях работодателите не трябва те да се натоварват с нито един ден болнични.</p>
      <h3>анкета</h3>
      <p>Кой да плаща първия ден болнични и да спрат измамите?</p>
      <p>НОИ Работодателите НЗОК Да не се плаща Нямам мнение <a href="https://news.bg/politics/javascript:void(0);">Виж резултати</a></p>
      <p>НОИ 37.4%</p>
      <p>Работодателите 33.6%</p>
      <p>НЗОК 11.2%</p>
      <p>Да не се плаща 16.0%</p>
      <p>Нямам мнение 1.7%</p>
    </article>
  </body>
</html>