<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/197712/palaistini-diadiloseis-se-endeixi-allileggyis-se-dimosiografo-poy-tyflothike-sti-dytiki-oxthi"/>
    <meta property="og:site_name" content="CNN.gr"/>
    <meta property="article:published_time" content="2019-11-18T06:50:52+00:00"/>
    <meta property="og:title" content="Παλαιστίνη: Διαδηλώσεις σε ένδειξη αλληλεγγύης σε δημοσιογράφο που τυφλώθηκε στη Δυτική Όχθη"/>
    <meta property="og:description" content="«Τα μάτια της αλήθειας δεν θα τυφλωθούν ποτέ»: Παλαιστίνιοι δημοσιογράφοι , κρατώντας πλακάτ και φορώντας καλύπτρα στο ένα μάτι , συμμετείχαν χθες, Κυριακή,..."/>
  </head>
  <body>
    <article>
      <h1>Παλαιστίνη: Διαδηλώσεις σε ένδειξη αλληλεγγύης σε δημοσιογράφο που τυφλώθηκε στη Δυτική Όχθη</h1>
      <h2>«Τα μάτια της αλήθειας δεν θα τυφλωθούν ποτέ»: Παλαιστίνιοι δημοσιογράφοι, κρατώντας πλακάτ και φορώντας καλύπτρα στο ένα μάτι, συμμετείχαν χθες, Κυριακή, σε κινητοποιήσεις σε ένδειξη αλληλεγγύης και υποστήριξης σε συνάδελφό τους ο οποίος έχασε το αριστερό του μάτι καθώς κάλυπτε διαδήλωση στη Δυτική Όχθη.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 08:50 , 18 November 2019 - 08:59</p>
      <p>Ο <b>Μουάζ Αμάρνε</b>, 32 ετών, τραυματίστηκε την Παρασκευή στο αριστερό μάτι κατά τη διάρκεια διαδήλωσης στο χωριό Σουρίφ, κοντά στη Χεβρόνα, στο νότιο τμήμα των κατεχόμενων από το Ισραήλ εδαφών της Δυτικής Όχθης.</p>
      <p>Η διαδήλωση εναντίον της κατάσχεσης γαιών πολύ γρήγορα εκτραχύνθηκε σε σύγκρουση με την ισραηλινή συνοριοφυλακή.</p>
      <p>«Έμεινα σε απόσταση από τα επεισόδια, <b>φόραγα αλεξίσφαιρο γιλέκο και κράνος</b>», αφηγήθηκε στο Γαλλικό Πρακτορείο ο Αμάρνε στο νοσοκομείο Χαντάσα της Ιερουσαλήμ όπου νοσηλεύεται, εκτιμώντας ότι παρ’ ότι το γιλέκο του έγραφε «Τύπος», έγινε στόχος ισραηλινών πυρών.</p>
      <blockquote>«Ξαφνικά, αισθάνθηκα κάτι να χτυπάει το μάτι μου. Νόμισα ότι ήταν πέτρα, ή πλαστική σφαίρα. Πήγα να ψηλαφίσω το μάτι μου, αλλά δεν βρήκα τίποτα. Δεν μπορούσα να δω και δεν υπήρξε πλέον τίποτα μέσα στην κόγχη», πρόσθεσε.</blockquote>
      <p>Σε ένδειξη υποστήριξης και αλληλεγγύης στον Μουάζ Αμάρνε, Παλαιστίνιοι δημοσιογράφοι συμμετείχαν χθες σε συγκεντρώσεις στη Βηθλεέμ και στην Τουλκαρέμ, στην κατεχόμενη Δυτική Όχθη, ορισμένοι με καλύπτρες στα μάτια, κάτω από ένα πανό που έγραφε στα αραβικά και στα αγγλικά «Σταματήστε να βάζετε στο στόχαστρο τους δημοσιογράφους».</p>
      <figure>
        <iframe data-src="https://twitter.com/alenasir313/status/1195576564483641344?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Είχαν επίσης γράψει το σύνθημα «τα μάτια της αλήθειας δεν θα τυφλωθούν ποτέ» στα πλακάτ που κράταγαν στη μια διαδήλωση, που κατέληξε σε σημείο ελέγχου βόρεια της Βηθλεέμ, όπου διαλύθηκε από την ισραηλινή αστυνομία.</p>
      <p>Επτά άνθρωποι τραυματίστηκαν ελαφρά σε αυτό το επεισόδιο, σύμφωνα με το παλαιστινιακό υπουργείο Υγείας.</p>
      <p>Σύμφωνα με την Ένωση των Παλαιστινίων Δημοσιογράφων, <b>τουλάχιστον 60 εργαζόμενοι σε ΜΜΕ έχουν χτυπηθεί από αληθινές σφαίρες στα Παλαιστινιακά Εδάφη</b> από την αρχή της χρονιάς, στην πλειονότητά τους στη Λωρίδα της Γάζας.</p>
      <p>Πάντως ο εκπρόσωπος της ισραηλινής αστυνομίας Μίκι Ρόζενφελντ διαβεβαίωσε ότι ο Αμάρνε «δεν έγινε σε καμία περίπτωση στόχος» πυρών.</p>
      <p>«Οι δυνάμεις επιβολής της τάξης αντιμετώπισαν δεκάδες ταραχοποιούς, ορισμένοι από τους οποίους φόραγαν μάσκες και πέταγαν πέτρες και ελαστικά στα οποία είχαν βάλει φωτιά», διαβεβαίωσε ο Ρόζενφελντ. Έκαναν χρήση «μη θανατηφόρων μέσων» καταστολής ταραχών για «να τους διαλύσουν», πρόσθεσε.</p>
      <p>Οι γιατροί είπαν στον Αμάρνε ότι <b>μεταλλικό θραύσμα περίπου 2 εκατοστών</b>, πιθανόν κομματάκι από δακρυγόνο, <b>διαπέρασε το αριστερό του μάτι</b> και σταμάτησε πίσω από την κόγχη, κοντά στον εγκέφαλό του.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/197715/kalifornia-enoplos-anoixe-pyr-se-oikogeneiaki-sygkentrosi-tesseris-oi-nekroi">Καλιφόρνια: Ένοπλος άνοιξε πυρ σε οικογενειακή συγκέντρωση - Τέσσερις οι νεκροί</a>
        </li>
        <li>
          <a href="https://www.cnn.gr/news/kosmos/story/197471/israil">Γάζα: Τέλος επιδρομών ανακοίνωσε το Ισραήλ μετά τα νέα πλήγματα τα ξημερώματα της Παρασκευής</a>
        </li>
        <li>
          <a href="https://www.cnn.gr/news/kosmos/story/197494/ta-16-deyterolepta-tis-frikis-ta-kinitra-toy-16xronoy-makelari-tis-kalifornia-anazitoyn-oi-arxes">Τα 16 δευτερόλεπτα της φρίκης: Τα κίνητρα του μακελάρη της Καλιφόρνια αναζητούν οι Αρχές</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/830/dytiki-oxthi">ΔΥΤΙΚΗ ΟΧΘΗ</a>
        </li>
        <li>
          <a href="https://www.cnn.gr/eidhseis/tag/564/palaistini">ΠΑΛΑΙΣΤΙΝΗ</a>
        </li>
        <li>
          <a href="https://www.cnn.gr/eidhseis/tag/1267/palaistinioi">ΠΑΛΑΙΣΤΙΝΙΟΙ</a>
        </li>
        <li>
          <a href="https://www.cnn.gr/eidhseis/tag/4385/dimosiografoi">ΔΗΜΟΣΙΟΓΡΑΦΟΙ</a>
        </li>
        <li>
          <a href="https://www.cnn.gr/eidhseis/tag/737/israil">ΙΣΡΑΗΛ</a>
        </li>
        <li>
          <a href="https://www.cnn.gr/eidhseis/tag/18228/katexomenh-dytikh-oxthh">ΚΑΤΕΧΟΜΕΝΗ ΔΥΤΙΚΗ ΟΧΘΗ</a>
        </li>
        <li>
          <a href="https://www.cnn.gr/eidhseis/tag/7536/traymaties">ΤΡΑΥΜΑΤΙΕΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/18/197716/snapshot/77353012_408314646717954_7543188394096984064_n.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197725/snapshot/2554582.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197718/snapshot/2759773.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197709/snapshot/95841.jpg"/>
      </figure>
    </article>
  </body>
</html>