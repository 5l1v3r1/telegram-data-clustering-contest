<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/18/fransa-somurge-doneminde-alinan-tarihi-kilici-senegale-iade-etti"/>
    <meta property="og:site_name" content="euronews"/>
    <meta property="article:published_time" content="2019-11-18T06:44:49+00:00"/>
    <meta property="og:title" content="Fransa, sömürge döneminde götürülen tarihi kılıcı Senegal'e iade etti"/>
    <meta property="og:description" content="Fransa, sömürge döneminde götürülen tarihi kılıcı Senegal'e iade etti"/>
  </head>
  <body>
    <article>
      <h1>Fransa, sömürge döneminde götürülen tarihi kılıcı Senegal'e iade etti</h1>
      <address><time datetime="2019-11-18T06:44:49+00:00">18 Nov 2019, 06:44</time> by <a rel="author">Euronews </a></address>
      <p>Senegal, Fransa'da bulunan ve sömürge döneminde bağımsızlık için Fransız güçlerle savaşmış, ülkenin önde gelen dini liderlerinden el Haci Ömer Tall'a ait tarihi kılıcı geri aldı.</p>
      <p>Barış ve Güvenlik Forumu'na katılmak için başkent Dakar'a gelen Fransa Başbakanı Edouard Philippe, düzenlenen resmi törenle kılıcı Senegal Cumhurbaşkanı Macky Sall'a iade etti.</p>
      <p>Kolonyal dönemde Fransız sömürgecilerce Tall'ın ailesinden alınarak Fransa'ya götürülen ve Paris'teki Ordu Müzesi'nde sergilenen kılıç, artık Dakar'daki Siyahi Medeniyetler Müzesi'nde sergilenecek.</p>
      <h3>Afrika ülkeleri Fransa'daki tarihi eserlerinin iadesini <a href="https://tr.euronews.com/2018/05/28/afrika-tarihi-eserlerini-avrupa-dan-geri-istiyor">istiyor</a></h3>
      <p>Senegal hükümeti, sömürge döneminde ülkeden çalınan ve Fransa müzelerinde bulunan tüm tarihi eserlerinin Kasım 2018'de iadesini talep etmişti.</p>
      <p>Dönemin Kültür Bakanı Abdou Latif Coulibaly, Fransa'dan ülkesine ait eserlerin iadesini talep ettiklerini açıklamış, tamamının iadesi için görüşmelere başlayacaklarını belirtmişti.</p>
      <p>Benzer bir talep de 2016 yılında Benin Cumhurbaşkanı Patrice Talon tarafından, ülkeye ait tarihi eserlerin iadesi için Fransız makamlarına resmi olarak <a href="https://tr.euronews.com/2018/11/24/fransa-benin-e-ait-yaklasik-6-bin-tarihi-eserden-26-sini-iade-ediyor">iletilmişti</a>.</p>
      <p>Fransa Cumhurbaşkanı Emmanuel Macron, geçen yıl mart ayında sömürge döneminden kalma Afrika menşeli tarihi eserleri iade edeceğini, ilk olarak Benin'den kaçırılan 26 eserin iadesinin sağlanacağını duyurmuştu.</p>
      <h3>Fransa'da Afrika'ya ait yaklaşık 90 bin tarihi eser bulunuyor</h3>
      <p>Afrika'nın batısı ve kuzeyinde, 1524'te başlattığı sömürgecilik faaliyetleriyle 20'den fazla ülkede hakimiyet kuran Fransa'nın elinde, 46 bini 1885-1960 tarihlerinde götürülmüş sahra altı Afrika'ya ait yaklaşık 90 bin tarihi eser bulunuyor.</p>
      <p>Eserlerin büyük bölümü başkent Paris başta olmak üzere birçok kentteki müzelerde sergileniyor.</p>
      <h3>Fransız müzeleri iadelere karşı</h3>
      <p>Fransa Cumhurbaşkanı Emmanuel Macron'un görevlendirdiği uzmanlar sömürge döneminden kalma Afrika ülkelerine ait sanat eserlerinin iadesine yönelik raporu geçen yıl kasım ayında <a href="https://tr.euronews.com/2018/11/23/fransa-afrika-dan-getirdigi-eserleri-iade-edecek-mi-uzmanlar-iade-taraftar-muzeler-karsi">tamamlamıştı</a>.</p>
      <p>Sanat tarihçisi Benedicte Savoy ve Senegalli yazar Felwine Sarr'in hazırladığı rapor Afrika'dan getirilen eserlerin ülkelerine iade edilmesi için yasa değişikliğine gidilmesi tavsiyesinde bulunuyor.</p>
      <p>Afrika'dan getirilen on bilerce eseri sergileyen Fransız müzeleri ise söz konusu yasa değişikline karşı <a href="https://tr.euronews.com/2018/11/23/fransa-afrika-dan-getirdigi-eserleri-iade-edecek-mi-uzmanlar-iade-taraftar-muzeler-karsi">çıkıyor</a>.</p>
    </article>
  </body>
</html>