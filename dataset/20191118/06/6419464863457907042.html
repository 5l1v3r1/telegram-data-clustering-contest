<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/efimerida/novartis-o-froyzis-anakatepse-tin-trapoyla/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-18T06:45:01+00:00"/>
    <meta property="og:title" content="Novartis: Ο Φρουζής ανακάτεψε την τράπουλα"/>
    <meta property="og:description" content="Με νέες αποκαλύψεις διά στόματος Φρουζή, του πρώην ισχυρού άνδρα της Novartis Hellas, στην Προανακριτική Επιτροπή της Βουλής και με παράλληλες εξελίξεις"/>
  </head>
  <body>
    <article>
      <h1>Novartis: Ο Φρουζής ανακάτεψε την τράπουλα</h1>
      <h2>Τον Αλέξη Τσίπρα και πρώην υπουργούς ενέπλεξε στην κατάθεσή του - Πόλεμος ανακοινώσεων για τους ισολογισμούς της φαρμακευτικής εταιρείας</h2>
      <address>
        <time datetime="2019-11-18T06:45:01+00:00">18 Nov 2019, 06:45</time>
      </address>
      <p>Με νέες αποκαλύψεις διά στόματος <b><a href="https://neaselida.gr/tag/konstantinos-frouzis/">Φρουζή</a>,</b> του πρώην ισχυρού άνδρα της <b><a href="https://neaselida.gr/tag/novartis/">Novartis </a>Hellas,</b> στην Προανακριτική Επιτροπή της Βουλής και με <b>παράλληλες εξελίξεις</b> στο δικαστικό κομμάτι της υπόθεσης, όπου η εισαγγελέας Διαφθοράς άσκησε ποινική δίωξη σε βάρος του <b><a href="https://neaselida.gr/tag/andreas-loverdos/">Ανδρέα Λοβέρδου</a>,</b> συνεχίστηκε το σίριαλ της υπόθεσης Novartis την περασμένη εβδομάδα.</p>
      <p>Ο <b>Κωνσταντίνος Φρουζής</b> κατέθετε επί τρεις μέρες, απαντώντας στις ερωτήσεις των βουλευτών-μελών της Επιτροπής και αποκαλύπτοντας ότι πριν από το 2015 είχε συναντηθεί με τον <b><a href="https://neaselida.gr/tag/alexis-tsipras/">Αλέξη Τσίπρα</a>,</b> τον <b>Νίκο Παππά,</b> τον <b>Γιάννη Δραγασάκη,</b> τον <b>Γιώργο Σταθάκη,</b> τον <b>Ανδρέα Ξανθό</b> και άλλα στελέχη του <a href="https://neaselida.gr/tag/syriza/"><b>ΣΥΡΙΖΑ</b> </a>για να «ενώσουν δυνάμεις» κατά της πολιτικής μείωσης της φαρμακευτικής δαπάνης που προωθούσε τότε η κυβέρνηση Σαμαρά. «Την τετραετία <b>ΣΥΡΙΖΑ</b> ο τζίρος της εταιρείας εκτοξεύτηκε», κατέθεσε ο κ. <b>Φρουζής,</b> ενώ στη συνέχεια αναφέρθηκε στις πιέσεις που δέχτηκε από την εισαγγελέα Διαφθοράς, <b><a href="https://neaselida.gr/tag/eleni-touloupaki/">Ελένη Τουλουπάκη</a>,</b> για να «δώσει» πολιτικά πρόσωπα προκειμένου να ξεμπλοκάρουν οι λογαριασμοί του. Σε άλλο σημείο της κατάθεσής του ο πρώην πρόεδρος της <b>Νοvartis Hellas</b> και του <b>ΣΦΕΕ</b> εξήγησε το <b>Harvard Project,</b> το πακέτο στόχων, δηλαδή, για τη φαρμακευτική εταιρεία, το οποίο, όπως ισχυρίστηκε, δεν εφαρμόστηκε επί κυβέρνησης ΝΔ, αλλά επί <b>ΣΥΡΙΖΑ.</b></p>
      <p>Πηγές που γνωρίζουν από πρώτο χέρι την κατάθεση <b>Φρουζή</b> στέκονται στη σημασία των αποκαλύψεων, επισημαίνοντας, ωστόσο, ότι πρόκειται για την κατάθεση του βασικού κατηγορούμενου στην υπόθεση, με ό,τι αυτό σημαίνει για την αξιοπιστία των λεγομένων του. Δεν παραλείπουν επίσης να τονίσουν ότι για ζητήματα που αφορούν στη φαρμακευτική δαπάνη, τον καθορισμό των τιμών των φαρμάκων ή τους ισολογισμούς της εταιρείας η μαρτυρία του έχει αξία λόγω της τότε θέσης του.</p>
      <p>Από την πρώτη στιγμή που βρέθηκε ενώπιον των μελών της Επιτροπής, ο <b>Κωνσταντίνος Φρουζής</b> έδειξε τη διάθεσή του να δώσει εντυπωσιακά στοιχεία για την υπόθεση. Αποκάλυψε τον έναν εκ των προστατευόμενων μαρτύρων, την «Αικατερίνη Κελέση», λέγοντας ότι πιθανότατα πρόκειται για πρώην στενή συνεργάτιδά του, με την οποία είναι πλέον σε διαμάχη. Η στιχομυθία με τον βουλευτή του<b> ΚΙΝΑΛ Βασίλη Κεγκέρογλου</b>, όπως διέρρευσε, είναι η εξής:<br/><b>Κεγκέρογλου:</b> «Εχετε υποψία για το ποια είναι η προστατευόμενη μάρτυρας Αικατερίνη Κελέση;»<br/><b>Φρουζής:</b> «Κάτι έχω στο μυαλό μου».<br/><b>Υψηλάντης:</b> «Η κυρία Κελέση μήπως ήταν συνεργάτιδά σας;»<br/><b>Φρουζής:</b> «Δεν ξέρω, πιθανολογώ πάνω από τη βάση».<br/><b>Μαρκόπουλος:</b> «Σε τι ποσοστό είστε;»<br/><b>Φρουζής:</b> «Με πολύ καλές πιθανότητες. Σε καλό ποσοστό».</p>
      <p>Σύμφωνα με όσα ισχυρίστηκε ο πρώην ισχυρός άνδρας της πολυεθνικής στην Ελλάδα, η κυβέρνηση <b><a href="https://neaselida.gr/tag/antonis-samaras/">Σαμαρά</a> </b>υπό το βάρος των μνημονιακών απαιτήσεων προχωρούσε σε μειώσεις στη φαρμακευτική δαπάνη. Σε αυτό το πλαίσιο «συνέπιπταν» οι απόψεις του με εκείνες της τότε αξιωματικής αντιπολίτευσης, αποκαλύπτοντας συναντήσεις και επαφές με τους <b>Αλέξη Τσίπρα, Νίκο Παππά, Ανδρέα Ξανθό, Γιώργο Σταθάκη, Γιάννη Δραγασάκη</b> και άλλα στελέχη. Ο πρώην πρόεδρος του <b>ΣΦΕΕ</b> ανέφερε ότι η στενή επαφή με τον <b>ΣΥΡΙΖΑ</b> συνεχίστηκε και μετά τις εκλογές του 2015, όταν άλλαξε η κατάσταση για τις φαρμακοβιομηχανίες. «Επί <b>ΣΥΡΙΖΑ</b> η εξωνοσοκομειακή δαπάνη αυξήθηκε φτάνοντας τα 4 δισ. ευρώ, ενώ αύξηση που ξεπέρασε τα 100 εκατ. ευρώ παρουσίασε και ο ετήσιος τζίρος της <b>Novartis»,</b> ισχυρίστηκε, σύμφωνα με πληροφορίες, ο κ. <b>Φρουζής.</b></p>
      <p>Ο ίδιος διέψευσε ότι συνάντησε ιδιωτικά τον πρώην πρωθυπουργό <b>Αντώνη Σαμαρά,</b> ενώ τόνισε ότι δεν μετέφερε «ούτε τροχήλατη ούτε ιπτάμενη βαλίτσα»: «Τον <b>Ανδρέα Λοβέρδο</b> τον είδα μόνο μια φορά στο προαύλιο του υπουργείου. Ηταν κι άλλοι, καμιά 20αριά άτομα, και δεν πρόλαβα ούτε να του μιλήσω. Συνάντησα μια φορά τον <b>Ανδρέα Λυκουρέντζο</b> και τέσσερις πέντε φορές τους <a href="https://neaselida.gr/tag/adonis-georgiadis/"><b>Αδωνι Γεωργιάδη</b></a> και <b>Μάριο Σαλμά»,</b> φέρεται να είπε ο κ. <b>Φρουζής.</b></p>
      <p>Σε ερωτήσεις των βουλευτών <b>Γιάννη Ραγκούση</b> και <b>Κώστα Καραγκούνη</b> σχετικά με τη συνάντησή του με την εισαγγελέα Διαφθοράς, <b>Ελένη Τουλουπάκη,</b> ο <b>Κωνσταντίνος Φρουζής</b> απάντησε ότι πήγε στη συνάντηση με σκοπό να καταθέσει αλλά και να ξεμπλοκάρει τους τραπεζικούς λογαριασμούς του. Σύμφωνα με όσα διέρρευσαν, ισχυρίστηκε ότι η κυρία <b>Τουλουπάκη</b> του πρότεινε ευνοϊκή αντιμετώπιση αν μιλούσε για εμπλοκή πολιτικών προσώπων. «Η κουβέντα ήταν για να “δώσω” πολιτικούς. Αυτό κατάλαβα. Αποκλειστικό αντικείμενο με την κυρία <b>Τουλουπάκη</b> ήταν τα δέκα πολιτικά πρόσωπα», είπε και συμπλήρωσε ότι κατάλαβε καλά ότι το ξεμπλοκάρισμα των λογαριασμών του συνδεόταν με την κατάδοση των δέκα πολιτικών. Σε παρέμβαση του βουλευτή του <b>ΣΥΡΙΖΑ</b> Σπύρου Λάππα, ο οποίος τον ρώτησε γιατί δεν κατήγγειλε το περιστατικό, ο κ. <b>Φρουζής</b> απάντησε ότι δεν ήθελε να έρθει σε ρήξη με το κράτος.</p>
      <h3>Τo Harvard Project</h3>
      <p>Οσον αφορά στο <b>Harvard Project,</b> σύμφωνα με πληροφορίες, υπήρξε ο διάλογος με τον βουλευτή της <b><a href="https://neaselida.gr/tag/nd/">ΝΔ</a> Κώστα Καραγκούνη:</b><br/><b>Κ. Καραγκούνης:</b> «Είπατε ότι το Harvard Project είχε δύο βασικούς στόχους: να μην βγαίνει το δελτίο τιμών κάθε τρεις μήνες αντί ενός χρόνου και η τιμολόγηση των φαρμάκων να γίνεται με βάση τις χαμηλότερες τιμές της Ευρωζώνης και όχι της ΕΕ. Οι στόχοι σας επιτεύχθηκαν επί κυβερνήσεως ΝΔ – ΠΑΣΟΚ;»<br/><b>Κ. Φρουζής:</b> «Οχι».<br/><b>Κ. Καραγκούνης:</b> «Για το Harvard Project πιέσατε στελέχη του ΣΥΡΙΖΑ; Διαπιστώνουμε ότι μετά το 2015 και οι δύο στόχοι επιτεύχθηκαν».<br/><b>Κ. Φρουζής:</b> «Η λέξη πίεση, κατ’ εμέ, σημαίνει μάχομαι για κάτι. Ως εκ τούτου, πράγματι στη δουλειά του ΣΦΕΕ ήταν να πιέσει και την τότε αντιπολίτευση, που ήταν ο ΣΥΡΙΖΑ, ότι τα αιτήματά μας ήταν δίκαια. Ηταν στη δουλειά μας ως Δ.Σ. να πείσουμε τον ΣΥΡΙΖΑ. Το θέμα της τιμολόγησης ήταν καυτό θέμα για εμάς. Το Harvard Project πήρε σάρκα και οστά επί κυβέρνησης ΣΥΡΙΖΑ».</p>
      <h3>Πόλεμος για τους τζίρους</h3>
      <p>Οι ισχυρισμοί του <b>Κωνσταντίνου Φρουζή</b> ενώπιον της Προανακριτικής Επιτροπής, ότι επί ημέρων του <b>ΣΥΡΙΖΑ</b> οι τζίροι της Novartis εκτοξεύτηκαν, προκάλεσαν πόλεμο δηλώσεων μεταξύ στελεχών της κυβέρνησης και της αξιωματικής αντιπολίτευσης. Ο εκπρόσωπος Τύπου του <b>ΣΥΡΙΖΑ, Αλέξης Χαρίτσης,</b> δημοσίευσε στο facebook ισολογισμούς της εταιρείας, οι οποίοι, όπως ανέφερε, διαψεύδουν πλήρως τον κατηγορούμενο και τους πολιτικούς του υποστηρικτές. Μάλιστα, όπως ανέφερε, τα στοιχεία από τις οικονομικές καταστάσεις της Novartis δείχνουν μείωση στον τζίρο της φαρμακευτικής κατά 28 εκατ. ευρώ. «Εσπευσαν ΝΔ και <b>ΚΙΝΑΛ</b> να υιοθετήσουν τους ισχυρισμούς Φρουζή περί αύξησης του τζίρου της <b>Novartis Hellas</b> επί <b>ΣΥΡΙΖΑ.</b> Οι ισολογισμοί της εταιρείας είναι σαφείς και διαψεύδουν πλήρως τον κατηγορούμενο και τους πολιτικούς υποστηρικτές του. Διαφορά 2014-2018: -28 εκατ. ευρώ. Το ψέμα έχει κοντά ποδάρια», ανέφερε στην ανάρτησή του ο <b><a href="https://neaselida.gr/tag/alexis-charitsis/">Αλέξης Χαρίτσης</a>.</b></p>
      <p>Ο υπουργός Ανάπτυξης και Επενδύσεων, <b>Αδωνις Γεωργιάδης,</b> με δική του ανάρτηση στο twitter χαρακτήρισε τα στελέχη του <b>ΣΥΡΙΖΑ</b> «ασυναγώνιστους στο ψέμα», σχολίασε όσα ανέφερε ο <b>Αλέξης Χαρίτσης,</b> διέψευσε τα στοιχεία που παρουσίασε ο εκπρόσωπος Τύπου της αξιωματικής αντιπολίτευσης και παρουσίασε έναν δικό του πίνακα με τα οικονομικά στοιχεία της φαρμακευτικής εταιρείας από το 2000 έως το 2016. «Επειδή οι του <b>ΣΥΡΙΖΑ</b> στο ψεύδος είναι ασυναγώνιστοι, ιδού τα κέρδη της Novartis επί των ημερών μου και επί των ημερών τους από τους ισολογισμούς της εταιρείας. Στα χρόνια μου ζημίες, στα δικά τους από το καλό στο καλύτερο. Αλλά “εμάς λάδωνε” η εταιρεία για να έχει ζημίες…». Σύμφωνα με τα στοιχεία του κ. <b>Γεωργιάδη,</b> η φαρμακευτική εταιρεία το 2013 παρουσίασε κέρδη προ φόρων 3.649.191 ευρώ, ενώ το 2014 φαίνεται να έχει ζημίες (-2.679.198 ευρώ). Αντιθέτως, το 2015 η πολυεθνική εταιρεία είχε κέρδη προ φόρων 24.384.872 ευρώ και το 2016 κερδοφορία της τάξης των 13.395.765 ευρώ.</p>
      <p>
        <i>
          <b>Δημοσιεύτηκε στο φύλλο 128 της «Νέας Σελίδας» την Κυριακή 17 Νοεμβρίου.</b>
        </i>
      </p>
      <related>
        <a href="https://neaselida.gr/efimerida/stin-teliki-eytheia-apo-to-ypoyrgeio-oikonomikon-3-ekplixeis-se-foroys-amp-daneia/"/>
      </related>
    </article>
  </body>
</html>