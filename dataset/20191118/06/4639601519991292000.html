<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/18/opinions/i-stratigiki-tasoula/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-18T06:28:49+00:00"/>
    <meta property="og:title" content="Η στρατηγική Τασούλα"/>
    <meta property="og:description" content="Σήμερα θα σας περιγράψω πώς η «στρατηγική υπομονής» του Μεγάρου Μαξίμου επικράτησε της «στρατηγικής έντασης» που επεδίωξε να υπάρξει για τους δικούς του"/>
  </head>
  <body>
    <article>
      <h1>Η στρατηγική Τασούλα</h1>
      <address><time datetime="2019-11-18T06:28:49+00:00">18 Nov 2019, 06:28</time> by <a rel="author">ΒΗΜΑτοδότης</a></address>
      <p>Σήμερα θα σας περιγράψω πώς η «στρατηγική υπομονής» του Μεγάρου Μαξίμου επικράτησε της «στρατηγικής έντασης» που επεδίωξε να υπάρξει για τους δικούς του λόγους ο ΣΥΡΙΖΑ στην προανακριτική επιτροπή. Μαθαίνω λοιπόν ότι η επιλογή του Μαξίμου ήταν να μην προχωρήσει σε καμία ακραία κίνηση του τύπου να κληθεί η φρουρά προκειμένου να εμποδίσει την είσοδο των <b>Πολάκη </b>και <b>Τζανακόπουλου</b>, ούτε βεβαίως να τους βγάλει έξω σε περίπτωση που αρνούνταν να εξέλθουν της αιθούσης, ώστε να είναι δυνατή η απρόσκοπτη συνέχεια της προανακριτικής. Βίαιες κινήσεις δεν θα οδηγούσαν πουθενά…</p>
      <p>
        <b> </b>
      </p>
      <p>
        <a href="https://www.in.gr/2019/11/18/economy/koinoniko-merisma-kleidonoun-oi-apofaseis-gia-poso/">Κοινωνικό μέρισμα : «Κλειδώνουν» οι αποφάσεις για το ποσό</a>
      </p>
      <p>Ετσι εφαρμόστηκε ένα σχέδιο το οποίο ονομάστηκε <i>«σχέδιο υπομονής».</i> Συγκεκριμένα, περίμεναν πρώτα να δουν τις κινήσεις του ΣΥΡΙΖΑ, τι θα έκαναν δηλαδή οι βουλευτές του που είχαν εξαιρεθεί, αποφεύγοντας πάση θυσία τη χρήση βίας. Δεν είναι καθόλου τυχαίο το γεγονός ότι στο «σχέδιο υπομονής» συνέπραξε και ο Πρόεδρος της Βουλής <b>Κώστας Τασούλας</b>, τοποθετώντας την ημέρα που θα κατέθετε ο <b>Φρουζής</b> γυναίκες αστυνομικούς στην είσοδο της αίθουσας όπου διεξάγεται η συνεδρίαση της προανακριτικής επιτροπής, κατευνάζοντας έτσι τα πνεύματα.</p>
      <p>
        <b> </b>
      </p>
      <p>Αντιθέτως, στην περίπτωση της ΑΣΟΕΕ η κυβέρνηση, μαθαίνω, επέλεξε τη στρατηγική της άμεσης επέμβασης λόγω του συμβολισμού του χώρου και προτού βρεθεί προ τετελεσμένων γεγονότων. Δηλαδή αυτό που επιδίωξε η κυβέρνηση ήταν να μη γίνει η ΑΣΟΕΕ <i>«πεδίο πολιτικής αντιπαράθεσης»</i>.<i> </i>Τώρα εάν το πέτυχε είναι άλλη ιστορία…</p>
      <h4>Τιτλοποίηση «κόκκινων» δανείων</h4>
      <p>Το τελευταίο διάστημα έχουν πυκνώσει οι συναντήσεις του υπουργού Οικονομικών <b>Χρ. Σταϊκούρα</b> με τον διοικητή της Τράπεζας της Ελλάδος <b>Γιάννη Στουρνάρα</b>. Από αυτές τις συναντήσεις έχει διαρρεύσει ότι, πρώτον, γίνονται με εντολή του Πρωθυπουργού και, δεύτερον, χαράζεται η νέα στρατηγική για τις τράπεζες. Οταν ρώτησα τον κ. Στουρνάρα τι σημαίνει <i>«νέα στρατηγική για τις τράπεζες»</i>, μου είπε: <i>«Τα πάντα που αφορούν τις τράπεζες, δηλαδή η τιτλοποίηση των «κόκκινων» δανείων και η ένταξή τους στο σχέδιο «Ηρακλής», οι προμήθειες και η εξυγίανση των τραπεζών».</i> Μπορεί υπουργός Οικονομικών και κεντρικός τραπεζίτης να συνεργάζονται για το ζήτημα των «κόκκινων» δανείων, αλλά αυτός που νομοθετεί είναι ο υπουργός Οικονομικών. Ο κ. Σταϊκούρας έχει αναλάβει την υποχρέωση εντός δεκαημέρου να φέρει το νομοσχέδιο (για μια συνολική ρύθμιση του ιδιωτικού χρέους) στη Βουλή. Οσο για τον κ. Στουρνάρα, δηλώνει ικανοποιημένος επειδή στις συνεδριάσεις της ΕΚΤ η Ελλάδα έπαψε να έχει ενδιαφέρον ως θέμα: <i>«Πέρυσι το 70% των συνεδριάσεων της ΕΚΤ το απασχολούσε το ελληνικό πρόβλημα, εφέτος ούτε το 10%. Η Ελλάδα πάει καλά»</i> μου είπε.</p>
      <h4>Μέσα πάμε καλά</h4>
      <p>Η εκτίμηση πάντως του Μαξίμου στους τέσσερις μήνες διακυβέρνησης της χώρας από την κυβέρνηση <b>Κυριάκου Μητσοτάκη</b> είναι ότι <i>«πάει καλά»</i>. Το κύριο χαρακτηριστικό της – πάντα κατά την εκτίμηση του Μαξίμου – είναι ότι παραμένει πολύ δυνατή πολιτικά και δημοσκοπικά. Το δεύτερο χαρακτηριστικό της είναι ότι προσπαθεί να χειριστεί πολλά θέματα μαζί. Ανάπτυξη, επενδύσεις, έννομη τάξη και ασφάλεια, ιδιωτικοποιήσεις, ενέργεια, περιβάλλον και πολλά άλλα.</p>
      <p>Τα ενδοκυβερνητικά «θεματάκια»<br/>Υπάρχουν ωστόσο ορισμένα ενδοκυβερνητικά «θεματάκια», όπως η πρώτη ανοιχτή κόντρα, που βγήκε μάλιστα και προς τα έξω, ανάμεσα σε υπουργούς. Και εξηγούμαι: Το πρώτο ρήγμα στο κυβερνητικό σχήμα είναι αυτό που εμφανίστηκε στο υπουργείο Εργασίας. Οι δύο επικεφαλής του υπουργείου, ήτοι ο υπουργός Γιάννης Βρούτσης και ο υφυπουργός Νότης Μηταράκης, λέγεται ότι δεν ανταλλάσσουν ούτε καλημέρα. Η δε υφυπουργός Δόμνα Μιχαηλίδου είναι επιρρεπής, όπως αποδείχθηκε, σε… γκάφες!</p>
      <p>Πάντως ένα από τα πουλάκια που κατοικοεδρεύουν στην Ηρώδου Αττικού μού είπε ότι στο Μέγαρο Μαξίμου επικρατεί τούτο τον καιρό ένα κλίμα… αξιολόγησης υπουργών, υφυπουργών αλλά και γενικών γραμματέων. Αλλωστε, ας μην ξεχνάμε, το ζήτημα της αξιολόγησης κυβερνητικών στελεχών αποτελεί προεκλογική δέσμευση του κ. Μητσοτάκη.</p>
      <h3>Νέο άγαλμα Καραμανλή</h3>
      <p>Ενας νέος ανδριάντας του Κωνσταντίνου Καραμανλή πρόκειται να στηθεί στην Ξάνθη. Τα αποκαλυπτήριά του θα γίνουν στις 24 Νοεμβρίου, παρουσία του Προέδρου της Δημοκρατίας <b>Πρ. Παυλόπουλου</b> και του πρώην πρωθυπουργού <b>Κώστα Καραμανλή</b>. Η είδηση είναι ότι θα υπάρξει εκείνη την ημέρα στην Ξάνθη σύναξη καραμανλικών βουλευτών και στελεχών και ότι έχει κληθεί να παραστεί και ο πρωθυπουργός <b>Κυριάκος Μητσοτάκης</b>.</p>
      <h3>Οι Κινέζοι ζήτησαν περισσότερα…</h3>
      <p>Αυτό το «κινεζικό δεκαήμερο» (με την επίσκεψη του Πρωθυπουργού στη Σανγκάη και την επίσκεψη του κινέζου προέδρου στην Αθήνα) άφησε ένα αποτύπωμα. Οτι οι Κινέζοι θέλουν περισσότερα απ’ ό,τι εμείς μπορούμε να τους προσφέρουμε. Η αλήθεια είναι όμως ότι πλέον δεν είμαστε οι φτωχοί συγγενείς που είχαμε συνεχώς το χέρι απλωμένο και ζητούσαμε. Αυτοί είναι που έρχονται και ζητούν. Θέλετε μερικά παραδείγματα; Ενέργεια, προβλήτα 4, ηλεκτρικά λεωφορεία, 5G, τουριστικά κ.τ.λ. Το μοναδικό εμπόδιο είναι ότι είμαστε δεσμευμένοι από την ΕΕ και δεν μπορούμε να δώσουμε στους Κινέζους αυτά που ζητούν με απευθείας ανάθεση, δηλαδή χωρίς διαγωνισμό.</p>
      <h3>Restart στον ΣΥΡΙΖΑ</h3>
      <p>Αν και στον ΣΥΡΙΖΑ, και κυρίως στην ηγεσία του κόμματος, αποφεύγουν να αναλύουν τα αίτια της ήττας τους, υπάρχουν ορισμένα στελέχη του που το επιχειρούν, όπως φέρ’ ειπείν ο <b>Νίκος Φίλης</b>, ο οποίος βγαίνει εκτός γραμμής επιμένοντας να αναδείξει τα αίτια που οδήγησαν τον ΣΥΡΙΖΑ να ηττηθεί σε τέσσερις εκλογικές αναμετρήσεις: Σε εκδήλωση στην οποία ήταν παρών και ο <b>Ευκλείδης Τσακαλώτος</b>, ο κ. Φίλης είπε:</p>
      <p><i>«Ο ΣΥΡΙΖΑ δεν κατάφερε να δημιουργήσει όρους βαθύτερης ηγεμονίας αξιοποιώντας τη λαϊκή διαθεσιμότητα, που καταγράφηκε σε τέσσερις αλλεπάλληλες εκλογικές αναμετρήσεις. Εγκλωβισμένος στο δόγμα «μόνος εναντίον όλων», θεωρώντας ότι μπορεί να αποτελέσει τον μοναδικό πολιτικό υποδοχέα της κοινωνικής δυσαρέσκειας (κάτι σαν απόηχος της εθνικής λαϊκής ενότητας του ΠαΣοΚ), υποτίμησε τη στρατηγική του αντιπάλου αλλά και την ανάγκη κοινωνικών και πολιτικών συμμαχιών. Περιορίστηκε σε ένα σχήμα εξουσίας, που στον αριθμητή του είχε τον ΣΥΡΙΖΑ, τους ΑΝΕΛ, παράγοντες του καραμανλικού κατεστημένου στον κρατικό μηχανισμό και σε αρκετές περιπτώσεις την Εκκλησία. Και στον παρονομαστή του μια γενική αντιμνημονιακή αναφορά. Οφείλουμε να ερευνήσουμε τα αίτια αυτής της ήττας, που δεν είναι στενά εκλογική. Μετά τις εκλογές προτάξαμε το οργανωτικό, αφήνοντας πίσω το πολιτικό. Συνεπώς, καθήκον πρώτο σε αυτή τη φάση είναι το προγραμματικό «restart» του ΣΥΡΙΖΑ. Χωρίς αμφισημίες και μονοθεματικές παρεμβάσεις»</i>.</p>
      <h3>Ενας οικολόγος πρόεδρος</h3>
      <p>Αντικαθιστά τα ρυπογόνα βουλευτικά αυτοκίνητα με αυτοκίνητα νέας αντιρρυπαντικής τεχνολογίας, προκηρύσσει διαγωνισμό (που εκκρεμούσε από το 2009) για την ενεργειακή αναβάθμιση του Μεγάρου της Βουλής των Ελλήνων προϋπολογισμού 3 εκατ. ευρώ.</p>
      <p>Ετσι αλλάζει 191 κουφώματα εξωτερικού χώρου, μειώνει κατά 30% την κατανάλωση ενέργειας με ταυτόχρονη μείωση των εκπομπών διοξειδίου του θείου και εισάγει ενεργειακά συστήματα ψύξης και θέρμανσης.</p>
      <p>Ολα αυτά γίνονται ταχύτατα από τον Πρόεδρο της Βουλής Κώστα Τασούλα αμέσως μετά την ψήφιση του νέου κανονισμού της Βουλής. Tέλος, τον Γενάρη θα χορηγήσει σε όλους τους βουλευτές από έναν ηλεκτρονικό υπολογιστή, αξίας 1.500 ευρώ.</p>
      <p>«Το κρασί ήταν άδικος φόρος της κυβέρνησης ΣΥΡΙΖΑ» είπε ο πρωθυπουργός Κυριάκος Μητσοτάκης σε οινοπαραγωγούς σε οινοποιείο στην Ημαθία και υποσχέθηκε ότι πολύ σύντομα θα επιστραφεί ο προπληρωμένος ειδικός φόρος κατανάλωσης στο κρασί.</p>
      <p>Ο υπουργός Αγροτικής Ανάπτυξης Μάκης Βορίδης το τελευταίο διάστημα υπέγραψε σημαντικές συμφωνίες. Με τις ΗΠΑ: για την αποφυγή δασμών σε λάδι και βρώσιμες ελιές. Με την Κίνα: για εξαγωγή κρόκου και ακτινιδίων. Και με τη συμφωνία ΕΕ- Κίνας: προϊόντα ΠΟΠ, που περιλαμβάνουν φέτα, ούζο, μαστίχα Χίου, ελιές Καλαμών, κρασιά Σάμου κ.λπ.</p>
      <p>
        <a href="https://www.tovima.gr/2019/11/18/world/ti-perilamvanei-i-protasi-tis-gallias-gia-ti-dieyrynsi/">Τι περιλαμβάνει η πρόταση της Γαλλίας για τη διεύρυνση</a>
      </p>
    </article>
  </body>
</html>