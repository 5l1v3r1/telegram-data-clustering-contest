<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ferrara/cronaca/elisabetta-pelizzari-morta-1.4893006"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-18T06:14:14+00:00"/>
    <meta property="og:title" content="Elisabetta Pelizzari morta, travolta da un'auto mentre aiutava un cane"/>
    <meta property="og:description" content="Bondeno: la veterinaria, 52 anni, si era fermata sul ciglio della strada per soccorrere un cane in difficoltà. Inutile la corsa in ospedale"/>
  </head>
  <body>
    <article>
      <h1>Elisabetta Pelizzari morta, travolta da un'auto mentre aiutava un cane</h1>
      <h2>Bondeno: la veterinaria, 52 anni, si era fermata sul ciglio della strada per soccorrere un cane in difficoltà. Inutile la corsa in ospedale</h2>
      <address><time datetime="2019-11-18T06:14:14+00:00">18 Nov 2019, 06:14</time> by <a rel="author">CLAUDIA FORTINI</a></address>
      <p>Bondeno (Ferrara), 18 novembre 2019 - Voleva<b> </b><b>salvare un cane </b>dai pericoli della strada e <b>ha perso la vita travolta da un’auto.</b> Non ce l’ha fatta <b>Elisabetta Pelizzari,</b> 52 anni, veterinaria residente a Ferrara e impiegata nello staff della clinica veterinaria Estense, con uno studio anche a <b>Vigarano Pieve</b>. Si è spenta nella tarda serata di sabato all’ospedale di Cona, dopo che i sanitari avevano fatto tutto il possibile per cercare di salvarla. È stata travolta da un’auto, un Mini Cooper bianca, guidata da una giovane, poco dopo le 18 in via Fratelli Borselli a <b>Bondeno</b>. Un tratto angusto, impensabile da percorrere a piedi, senza passaggi pedonali, privo di percorsi protetti e marciapiedi.</p>
      <p>Una serata di pioggia e buio, di asfalto bagnato e maltempo. È stato un gesto nobile, salvare un animale dai pericoli, quello che ha spinto Elisabetta Pelizzari a fermarsi improvvisamente, ad accostare l’auto parcheggiandola a lato della strada, tra erba e fango. Ha seguito l’animale in difficoltà per metterlo in salvo. <br/>Quando ha attraversato la strada provinciale, forse per ritornare alla propria auto, l’impatto con la Mini Cooper in arrivo dal centro abitato di Bondeno, ovvero dall’incrocio del <b>ponte della Rana,</b> è stato tremendo. La donna è finita prima sul parabrezza dell’auto e poi è stata sbalzata sull’asfalto.</p>
      <p>La giovane che guidava l’auto, disperata per quanto era accaduto, ha tentato di prestare i primi aiuti allertando i soccorsi. All’arrivo del 118 la situazione è apparsa subito molto grave. Elisabetta Pelizzari non rispondeva. È stata soccorsa dai sanitari, stabilizzata sul posto, condotta con l’indice massimo di gravità all’ospedale di Cona. Ha lottato tra la vita e la morte per alcune ore, poi purtroppo si è arresa.</p>
      <p><b>L’incidente,</b> come anticipato, si è verificato in una zona senza alcun passaggio pedonale. Mentre eseguivano i rilievi, gli agenti della polizia Municipale che non volevano lasciare nulla di intentato, hanno cominciato a ricercare elementi per arrivare all’identificazione compiuta della donna, risultata difficoltosa nei primi momenti. Subito hanno trovato il telefono e un mazzo di chiavi. Erano quelle di un’auto nera, rimasta parcheggiata a lato strada, anche quando tutto era finito.</p>
      <p>A quel punto hanno aperto la macchina risalendo così all’identità della veterinaria ferrarese. «Morire mentre si sta compiendo un gesto nobile è qualcosa che ci lascia ancora più sgomenti – ha detto il sindaco di Vigarano <b>Barbara Paron</b>, appena appresa la terribile notizia -. La nostra comunità perde un’anima dolce e gentile, una professionista e una donna di grandi valori. Esprimiamo le nostre condoglianze alla famiglia e a tutti coloro che piangono questa improvvisa scomparsa».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>