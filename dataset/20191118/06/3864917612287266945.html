<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2820054-pristajko-zaaviv-so-alternativ-minskim-ugodam-ne-gotuut.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T06:45:00+00:00"/>
    <meta property="og:title" content="Пристайко заявив, що альтернатив Мінським угодам не готують"/>
    <meta property="og:description" content="Альтернативи мінським угодам на сьогодні не готуються."/>
  </head>
  <body>
    <article>
      <h1>Пристайко заявив, що альтернатив Мінським угодам не готують</h1>
      <h2>Альтернативи мінським угодам на сьогодні не готуються.</h2>
      <address>
        <time datetime="2019-11-18T06:45:00+00:00">18 Nov 2019, 06:45</time>
      </address>
      <p>Про це міністр закордонних справ України Вадим Пристайко заявив в <a href="https://www.rbc.ua/ukr/news/vadim-pristayko-normandskom-formate-igraem-1573986829.html">інтерв'ю РБК-Україна</a>.</p>
      <p>"На сьогоднішній момент альтернативи мінським угодам не готуються. Але якщо лідери прийдуть і скажуть – і ми до цього готові - що цей пункт (мінських угод - ред.), очевидно, застарів, цей – нежиттєздатний, давайте його переформулюємо, - так лідери іноді роблять", - сказав він.</p>
      <p>За словами Пристайка, лідери можуть дійти думки, що за п'ять років мінські угоди "не продемонстрували своєї живучості, не принесли мир в Україну, тому їх треба адаптувати".</p>
      <p>"Там є речі, які треба адаптувати хоча б тому, що всі хронологічні терміни вже пропущені. І лідери повинні сказати: давайте спокійно, без істерики подивимося, ніхто нічого не змінює, ні від чого не відмовляється, але ці пункти повинні бути змінені, адаптовані до реальності", - пояснив глава МЗС.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2818344-pered-mozlivim-vihodom-z-minska-ukraina-mae-viznacitisa-kudi-jti-dali-porosenko.html">Перед можливим виходом з “Мінська” Україна має визначитися, куди йти далі - Порошенко</a>
      </blockquote>
      <p>Водночас, за його словами, альтернативою мінським угодам може бути операція з підтримання миру, яка не передбачена мінським процесом.</p>
      <p>Пристайко зазначив, що в <a href="https://www.ukrinform.ua/tag-mzs">МЗС</a> є тека з варіантом номер два на випадок, якщо варіант номер один не працює. "У ній написано, що якщо мінський процес не реалізується, треба мати інший напрям дій. Я вже багато разів говорив, що це може бути операція з підтримання миру. Мінським процесом вона взагалі не передбачена. І навіть коли її лідери обговорюють, виникає справедливе питання: так ми виходимо з мінських угод? Тобто я не сказав нічого "анти-Мінського", навпаки, лідери давно вже обговорюють можливість змін, які передбачають можливість місії з підтримання миру", - сказав він.</p>
      <p>Водночас глава МЗС додав, що якщо цей варіант не спрацьовує, наприклад, Росія блокує рішення Радбезу ООН і місія не з'являється, тоді, вочевидь, дипломатична система дістає третій варіант.</p>
      <p>"І у нас в запасі є ще кілька варіантів, які змальовувалися вже Президенту в загальних рисах", - зауважив Пристайко.</p>
      <p>Як відомо, наступний саміт за участю лідерів України, Франції, Німеччини та Росії (так званої Нормандської четвірки) має відбутися 9 грудня в Парижі.</p>
    </article>
  </body>
</html>