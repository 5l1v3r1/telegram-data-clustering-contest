<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/18/opinions/sapia-mila/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-18T06:20:02+00:00"/>
    <meta property="og:title" content="Σάπια μήλα"/>
    <meta property="og:description" content="Η νέα κυβέρνηση που προέκυψε από τις εκλογές της 7ης Ιουλίου εισήλθε ήδη στον πέμπτο μήνα της θητείας της και κατά κοινή ομολογία έχει να παρουσιάσει"/>
  </head>
  <body>
    <article>
      <h1>Σάπια μήλα</h1>
      <address><time datetime="2019-11-18T06:20:02+00:00">18 Nov 2019, 06:20</time> by <a rel="author">ΤΟ ΒΗΜΑ</a></address>
      <p>Η νέα κυβέρνηση που προέκυψε από τις εκλογές της 7ης Ιουλίου εισήλθε ήδη στον πέμπτο μήνα της θητείας της και κατά κοινή ομολογία έχει να παρουσιάσει σημαντικό έργο.</p>
      <p>Από την πρώτη στιγμή ανάληψης των καθηκόντων της κινήθηκε με ταχύτητα, συγκρότησε μοντέρνο σχήμα διακυβέρνησης, ανέλαβε πρωτοβουλίες, πήρε μέτρα, φορολογικά και άλλα, ψήφισε νέο αναπτυξιακό νόμο, αντιμετώπισε την κρίση της ΔΕΗ, έθεσε τις βάσεις για την επίλυση χρονιζόντων προβλημάτων στους τομείς της ασφάλειας και της μετανάστευσης, προώθησε αλλαγές και έθεσε φιλόδοξους μεταρρυθμιστικούς στόχους για ολόκληρη την τετραετία.</p>
      <p>
        <a href="https://www.in.gr/2019/11/17/plus/features/spanio-egxromo-film-apo-polytexneio-eikones-apo-tin-eksegersi-kai-efialtiki-epomeni-mera/">Σπάνιο έγχρωμο φιλμ από το Πολυτεχνείο: Εικόνες από την εξέγερση και η εφιαλτική επόμενη μέρα</a>
      </p>
      <p>Χωρίς αμφιβολία το ξεκίνημά της υπήρξε ελπιδοφόρο, αναγέννησε τις προσδοκίες, βελτίωσε το κλίμα στην οικονομία και την ατμόσφαιρα στην κοινωνία και μαζί επέτρεψε στον Πρωθυπουργό να κινηθεί με μεγαλύτερη άνεση στο εξωτερικό και να διεκδικήσει καλύτερη στάση από τους ευρωπαίους εταίρους και τους ηγέτες τρίτων χωρών, που πλέον βλέπουν την Ελλάδα με άλλο μάτι, όπως φανερώθηκε στα μεγάλα ταξίδια που πραγματοποίησε στη Γερμανία, στη Γαλλία, στην Ολλανδία και τελευταία στην Κίνα…</p>
      <p>Η αλήθεια είναι ωστόσο ότι δεν ήταν όλα ρόδινα.</p>
      <p>Αιφνιδιάστηκε από το προσφυγικό και μεταναστευτικό κύμα που επανήλθε δριμύτερο μετά το καλοκαίρι, είδε επίσης τις τουρκικές διεκδικήσεις να εξελίσσονται κατά τρόπο επιθετικό στο Αιγαίο και στην Κύπρο, προβληματίστηκε από τη στάση των μεγάλων δυνάμεων απέναντι στον επιθετικό γείτονα και ταυτόχρονα πιέστηκε από την αβελτηρία και την αδυναμία ορισμένων υπουργών και υφυπουργών να ανταποκριθούν με τη δέουσα ταχύτητα και αποτελεσματικότητα που οι περιστάσεις απαιτούν.</p>
      <p>Αυτή τη  στιγμή στο Μέγαρο Μαξίμου «τρέχει» το πρόγραμμα αξιολόγησης των υπουργών και υφυπουργών, το οποίο ήδη καταγράφει αρρυθμίες, δυσλειτουργίες, καθυστερήσεις και παραδοξότητες που δεν δικαιολογούνται.</p>
      <p>Οπως σχολίαζε χαρακτηριστικά ένας από τους πολλούς ενοίκους του Μεγάρου Μαξίμου, «δεν έχουν όλα τα πρόσωπα τις ίδιες επιδόσεις, κάποια μήλα όντως αποδεικνύονται σάπια».</p>
      <p>Και όντως στο διαρρεύσαν διάστημα έχουν διαπιστωθεί συγκεκριμένες αδυναμίες, φανερώθηκαν κρούσματα ασυνεννοησίας – υπάρχουν υπουργεία όπου προϊστάμενοι και υφιστάμενοι δεν λένε καν καλημέρα μεταξύ τους -, αποκαλύφθηκαν κρυμμένες εντάσεις και αναφέρονται περιπτώσεις κυβερνητικών στελεχών που δεν είναι σε θέση να παρακολουθήσουν τους ρυθμούς και τους στόχους της κυβέρνησης.</p>
      <p>Ορισμένοι υπουργοί πράγματι ξεχωρίζουν για τις πρωτοβουλίες και την τόλμη τους, άλλοι όμως αδυνατούν να ανταποκριθούν πραγματικά στη συνθετότητα του χαρτοφυλακίου που έχουν αναλάβει, κάποιοι καθυστερούν δραματικά  και άλλοι επικοινωνούν ασυστόλως χωρίς περιεχόμενο.</p>
      <p>Κάποιοι υφυπουργοί επίσης σχεδόν απέχουν από την κυβερνητική προσπάθεια, δεν συντονίζονται με τους υπουργούς τους και εξαντλούνται σε εξυπηρετήσεις ψηφοφόρων τους.</p>
      <p>Οπως και να έχει, ο Πρωθυπουργός – «το επιτελικό κράτος» που ο ίδιος εμπνεύστηκε – διαθέτει επαρκή εργαλεία και αξιόπιστους μηχανισμούς αξιολόγησης. Το ηλεκτρονικό σύστημα «Μαζί» επινοήθηκε ακριβώς για να παρακολουθεί και να αξιολογεί το κυβερνητικό έργο. Να εντοπίζει εγκαίρως δυσλειτουργίες και καθυστερήσεις και να φανερώνει τους υπευθύνους.</p>
      <p>Είναι ζήτημα του Πρωθυπουργού πώς θα το αξιοποιήσει.</p>
      <p>Εκείνος θα αποφασίσει αν θα επιχειρήσει κυβερνητικές αλλαγές και σε ποιον χρόνο.</p>
      <p>Το βέβαιο είναι πάντως ότι υπάρχουν σάπια μήλα στον κυβερνητικό κήπο. Τα οποία καλόν είναι να απομακρυνθούν εγκαίρως…</p>
      <p>
        <a href="http://wp.mgmt.tovima.gr/2019/11/17/politics/mixalis-xrysoxoidis-teleiosame-me-tin-anoxi-tis-anomias/">Μιχάλης Χρυσοχοΐδης: «Τελειώσαμε με την ανοχή της ανομίας»</a>
      </p>
    </article>
  </body>
</html>