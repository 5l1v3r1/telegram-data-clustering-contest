<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=958031"/>
    <meta property="og:site_name" content="Andhrajyothy"/>
    <meta property="article:published_time" content="2019-11-18T06:02:40+00:00"/>
    <meta property="og:title" content="డిసెంబర్‌ చివరి నాటికి మెట్రో కారిడార్‌-2"/>
    <meta property="og:description" content="ADVT"/>
  </head>
  <body>
    <article>
      <h1>డిసెంబర్‌ చివరి నాటికి మెట్రో కారిడార్‌-2</h1>
      <address>
        <time datetime="2019-11-18T06:02:40+00:00">18 Nov 2019, 06:02</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>చురుగ్గా కొనసాగుతున్న నిర్మాణ పనులు</b>
        </li>
        <li>
          <b>కోర్‌ సిటీలో త్రికోణాకారంలో మెట్రో కారిడార్‌</b>
        </li>
      </ul>
      <p><b>హైదరాబాద్‌ సిటీ(ఆంధ్రజ్యోతి):</b> ప్రజాదరణ చూరగొన్న మెట్రో కారిడార్‌ పరిధి మరింత పెరగనుంది. ప్రస్తుతం రెండు కారిడార్‌లలో 56 కి.మీ మేర పరుగులు పెడుతున్న మెట్రో రైళ్లు, త్వరలో మరో 10 కి.మీ మార్గంలో అందుబాటులోకి రానున్నాయి. దీనికి సంబంధించిన నిర్మాణ పనులు చురుగ్గా కొనసాగుతున్నాయి. హైదరాబాద్‌ మెట్రో రైలు మొదటి దశ ప్రాజెక్టులో భాగంగా చేపట్టిన 72 కి.మీ మేర ప్రతిపాదనలు రూపొందించి నిర్మిస్తున్నారు. కారిడార్‌-2లో భాగంగా జేబీఎస్‌ నుంచి ఫలక్‌నుమా వరకు 15కి .మీ మేర ప్రతిపాదించిన మార్గంలో 6 కి.మీ. పాతబస్తీ మీదుగా ఉండడంతో అభ్యంతరాలు ఎదురై పనులు చేపట్టలేదు. మిగతా 9 కి.మీ. మార్గాన్ని జేబీఎస్‌ నుంచి ఎంజీబీఎస్‌ వరకు నిర్మిస్తున్నారు. ఇప్పటికే ఎంజీబీఎస్‌ మెట్రో స్టేషన్‌ నుంచి కారిడార్‌-1కు సంబంధించిన మెట్రో రైళ్ల నిర్వహణ కొనసాగుతోంది. దాని పైనుంచి కారిడార్‌-2కు సంబంధించిన మెట్రో రైలు వెళ్లేలా నిర్మాణ పనులు పూర్తయ్యాయి.</p>
      <p> </p>
      <p>
        <b>తుది దశలో మెట్రో స్టేషన్‌ పనులు...</b>
      </p>
      <p> </p>
      <p>కారిడార్‌-2 పరిధిలో మెట్రో స్టేషన్‌ల పనులు తుది దశలో ఉన్నాయి. ఇప్పటికే మెట్రో రైళ్లు నడిచేందుకు వీలుగా టెలీకమ్యూనికేషన్‌, సిగ్నలింగ్‌, విద్యుదీకరణ పనులు పూర్తయ్యాయి. త్వరలోనే మెట్రో రైళ్లతో టెస్ట్‌రన్‌, ట్రయల్‌ రన్స్‌ను నిర్వహించేందుకు సన్నాహాలు చేస్తున్నారు. నెల రోజుల పాటు 9.కి.మీ పరిధిలో ట్రయల్స్‌ నిర్వహించిన తర్వాతే ప్రయాణికులకు అందుబాటులోకి తెస్తామని మెట్రో అధికారులు తెలిపారు. ఉప్పల్‌ మెట్రో డిపో నుంచి మెట్రో రైళ్లు కారిడార్‌-2కి వెళ్లేలా సికింద్రాబాద్‌ చిలకగూడ జంక్షన్‌ వద్ద ప్రత్యేక మార్గాన్ని నిర్మించారు. కేవలం సింగిల్‌లైన్‌ను మాత్రమే నిర్మించి గాంధీ ఆస్పత్రి వద్ద కలిసేలా చేశారు. జేబీఎస్‌ నుంచి ఎంజీబీఎస్‌ వరకు ఉన్న 9 కి.మీ మార్గంలో జేబీఎస్‌, పాత గాంధీ ఆస్పత్రి, కొత్త గాంధీ ఆస్పత్రి, ముషీరాబాద్‌, ఆర్టీసీ ఎక్స్‌రోడ్‌, చిక్కడపల్లి, నారాయణగూడ, కోఠి ప్రాంతాల్లో మెట్రో స్టేషన్లను నిర్మించారు. రోడ్డు మార్గం నుంచి మెట్రో స్టేషన్‌లకు వెళ్లేందకు అవసరమైన మెట్ల మార్గాలతో పాటు ఎస్కలేటర్లు, లిప్టులను నిర్మించారు. కాగా కొన్ని మెట్రో స్టేషన్ల వద్ద స్థలం లేకపోవడంతో మెట్లు, లిప్టులు, ఎస్కలేటర్లను ప్రణాళిక ప్రకారం నిర్మించలేదు. స్థలం అందుబాటులోకి వస్తే నిర్మించేందుకు వీలుందని మెట్రో అధికారులు తెలిపారు.</p>
      <p> </p>
      <p>
        <b>కోర్‌సిటీలో ఆకర్షణీయంగా మెట్రో కారిడార్‌...</b>
      </p>
      <p> </p>
      <p>మొదటి దశలో ప్రతిపాదించిన మెట్రో రైలు ప్రాజెక్టు పూర్తి స్థాయిలో అందుబాటులోకి వస్తే మెట్రో కారిడార్‌కు సరికొత్త రూపం వస్తుంది. నగరంలోని ఆరు దిక్కుల నుంచి మెట్రో కారిడార్‌లను నిర్మించడంతోపాటు అవి కోర్‌ సిటీలో ఒకదానితో ఒకటి కలిసేలా నిర్మించడంతో త్రికోణాకారంలో కనిపిస్తుంది. మూడు చోట్ల రెండు కారిడార్‌లకు చెందిన రైళ్ల రాకపోకలు సాగేలా ఇంటర్‌చేంజ్‌ స్టేషన్‌లను అమీర్‌పేట, ఎంజీబీఎ్‌సల వద్ద ఎంతో విశాలంగా నిర్మించారు. మూడు ఇంటర్‌ చేంజ్‌ స్టేషన్‌ల నుంచి ప్రయాణికులు రైళ్లు మారాల్సి ఉంటుంది. ముఖ్యంగా కోర్‌ సిటీలోని ప్రాంతాలైన సికింద్రాబాద్‌ పరేడ్‌ గ్రౌండ్‌, ఎంజీబీఎస్‌, అమీర్‌పేట ప్రాంతాలను కలుపుతూ త్రికోణాకారంలో మెట్రో కారిడార్‌ నిర్మాణం జరగడం ఆకర్షణీయంగా మారనుంది.</p>
    </article>
  </body>
</html>