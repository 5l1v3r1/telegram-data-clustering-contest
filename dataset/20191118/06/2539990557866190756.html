<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/39/156/Artykul/1299662,Oblezenie-Tobruku-%E2%80%93-Polacy-w-libijskich-piaskach"/>
    <meta property="og:site_name" content="Polskie Radio"/>
    <meta property="article:published_time" content="2019-11-18T06:00:00+00:00"/>
    <meta property="og:title" content="Oblężenie Tobruku – Polacy w libijskich piaskach"/>
    <meta property="og:description" content="18 listopada 1941 roku rozpoczęła się bitwa o Tobruk. Wojska alianckie, z udziałem polskiej Brygady Strzelców Karpackich, pokonały niemieckie oddziały Africa Corps pod dowództwem gen. Rommla."/>
  </head>
  <body>
    <article>
      <h1>Oblężenie Tobruku – Polacy w libijskich piaskach</h1>
      <address>
        <time datetime="2019-11-18T06:00:00+00:00">18 Nov 2019, 06:00</time>
      </address>
      <p>
        <b>18 listopada 1941 roku rozpoczęła się bitwa o Tobruk. Wojska alianckie, z udziałem polskiej Brygady Strzelców Karpackich, pokonały niemieckie oddziały Africa Corps pod dowództwem gen. Rommla.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/39f16355-60ce-408b-a615-e638df2989f4.mp3"/>
          </figure>
          <p>W audycji z cyklu "Czas i ludzie" o bitwie pod Tobrukiem opowiadają byli żołnierze Brygady Strzelców Karpackich. (PR, 11.12.1981)</p>
        </li>
      </ul>
      <p>Front afrykański znacznie różnił się od innych aren zmagań w czasie II wojny światowej. Wyjątkowo długie linie zaopatrzeniowe i trudne warunki naturalne utrudniały sprawne prowadzenie kampanii na pustynnym pograniczu Libii i Egiptu. Walki toczyły się w wąskim pasie wzdłuż wybrzeży morskich. Pasie ucywilizowanym, gdzie znajdowały się drogi, składy i oazy.</p>
      <p>Po brytyjskiej ofensywie z 1940 roku, która rozbiła armię włoską, Hitler, chcąc ratować sojusznika, wysłał do Afryki trzy dywizje tworzące Africa Corps pod dowództwem błyskotliwego generała Erwina Rommla. "Lis Pustyni" miał wyprzeć Brytyjczyków z Libii. Kluczowe walki toczyły się o twierdzę Tobruk, gdzie okopały się alianckie wojska.</p>
      <p>Tu właśnie przechodziła swój chrzest bojowy 5-tysięczna Samodzielna Brygada Strzelców Karpackich. Utworzona w Syrii na mocy umowy gen. Władysława Sikorskiego z rządem francuskim w kwietniu 1940 roku, po kapitulacji Francji przeszła do Palestyny, gdzie została wcielona do jednostek brytyjskich na Środkowym Wschodzie.</p>
      <p>- Brygada objęła najtrudniejszy odcinek frontu, tzw. Wzgórze Medauar. Naprzeciw znajdowały się wyborowe oddziały niemieckie. Nasze stanowiska znajdowały się od niemieckich w niektórych miejscach w odległości zaledwie 100-150 metrów – wspominał uczestnik wydarzeń Stanisław Sukiennik.</p>
      <p>Trudność walk potęgowały dokuczliwe warunki klimatyczne i poczucie całkowitego odcięcia od świata. Obrońcy zyskali nazwę "Szczurów Tobruku". Ostrzeliwani przez artylerię i lotnictwo nieprzyjaciela wytrzymali do listopada, kiedy to w ramach operacji "Crusader" na odsiecz oblężonym ruszyła brytyjska 8. Armia. Po trzech tygodniach ciężkich zmagań twierdza została wyzwolona.</p>
      <p>- Polacy przejawiali szatańską aktywność. Patrole, wypady, niszczenie wież obserwacyjnych były naszym codziennym zajęciem. Brytyjczycy nie mogli wyjść z podziwu, że pierwszych jeńców na terenie twierdzy zdobyli polscy żołnierze – mówił na antenie PR Zbigniew Porębski.</p>
      <p><b>Posłuchaj </b>o<b> </b>przebiegu walk o Tobruk we wspomnieniach polskich żołnierzy.</p>
      <p>
        <i>mjm</i>
      </p>
      <related>
        <a href="https://www.polskieradio.pl/39/156/Artykul/1094584,Bitwa-o-Narwik-%E2%80%93-pierwsze-zwyciestwo-aliantow"/>
      </related>
      <related>
        <a href="https://www.polskieradio.pl/39/156/Artykul/1263709,Polacy-na-frontach-II-wojny-swiatowej"/>
      </related>
      <related>
        <a href="https://www.polskieradio.pl/39/156/Artykul/1289833,Bernard-L-Montgomery-pogromca-Rommla"/>
      </related>
    </article>
  </body>
</html>