<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/samenleving/1259348/kinderen-werken-voor-jouw-telefoon-in-de-mijnen-in-madagaskar.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-11-18T06:43:29+00:00"/>
    <meta property="og:title" content="“Kinderen werken voor jouw telefoon in de mijnen in Madagaskar”"/>
    <meta property="og:description" content="Smartphones, auto-onderdelen, verf of scheerapparaten, ze kunnen allemaal niet zonder het glinsterende stofje mica, een soort mineraal. Treurig genoeg, worden bij de winning ervan..."/>
  </head>
  <body>
    <article>
      <h1>“Kinderen werken voor jouw telefoon in de mijnen in Madagaskar”</h1>
      <address><time datetime="2019-11-18T06:43:29+00:00">18 Nov 2019, 06:43</time> by <a rel="author" href="https://www.welingelichtekringen.nl/author/jkras" target="_blank">Jeannette Kras</a></address>
      <p>Smartphones, auto-onderdelen, verf of scheerapparaten, ze kunnen allemaal niet zonder het glinsterende stofje mica, een soort<a href="https://nl.wikipedia.org/wiki/Mica"> mineraal. </a>Treurig genoeg, worden bij de winning ervan duizenden kinderen betrokken.</p>
      <p>Dat blijkt uit een rapport van hulporganisaties Terre des Hommes en SOMO dat zich focust op de situatie in Madagaskar, de tweede grootste exporteur van mica in de wereld. Naar schatting is de helft van de 20.000 mensen die daar in de sector werkt jonger dan 17 jaar. Ze verdienen tussen de 25 cent en 1 euro per dag, net genoeg voor een avondmaaltijd.</p>
      <p>De prijzen van mica zijn de laatste jaren in Madagaskar extreem gedaald. “Volwassenen kunnen met een hele dag delven nooit genoeg verdienen voor zichzelf, laat staan voor de hele familie”, legt Karel Kok, directeur van Terres des Hommes, uit aan de NOS. “Daarom moeten alle gezinsleden aan de slag in de mijn, zelfs kinderen van 5 jaar oud.”</p>
      <p>Kok wil dat mensen er over na denken als ze bijvoorbeeld een mobiele telefoon kopen. “We moeten ons ervan bewust worden dat kinderen in mijnen werken voor onze telefoons en strijkijzers. Daarna kunnen we de industrie duidelijk maken dat het zo niet langer meer kan.”</p>
      <p><b>Bron(nen):   </b><a href="https://nos.nl/artikel/2310904-mica-mijnen-in-madagaskar-kinderen-werken-voor-jouw-mobiel.html">NOS</a>      </p>
    </article>
  </body>
</html>