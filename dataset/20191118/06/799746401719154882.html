<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/18/7103143/"/>
    <meta property="og:site_name" content="Європейська правда"/>
    <meta property="article:published_time" content="2019-11-18T06:45:12+00:00"/>
    <meta property="og:title" content="Протестувальники у Тбілісі заблокували будівлю парламенту"/>
    <meta property="og:description" content="Політики та частина учасників акції протесту провели ніч на території біля будівлі парламенту Грузії."/>
  </head>
  <body>
    <article>
      <h1>Протестувальники у Тбілісі заблокували будівлю парламенту</h1>
      <address>
        <time datetime="2019-11-18T06:45:12+00:00">18 Nov 2019, 06:45</time>
      </address>
      <p>Політики та частина учасників акції протесту провели ніч на території біля будівлі парламенту Грузії.</p>
      <p>Про це пише "Європейська правда" з посиланням на "<b><a href="https://www.interpressnews.ge/">ИнтерпрессНьюс</a></b>".</p>
      <p>Це сталося після того, як у неділю <b><a href="https://www.eurointegration.com.ua/news/2019/11/17/7103139/">тисячі людей вийшли</a></b> на протест у Тбілісі із вимогою провести виборчу реформу.</p>
      <p>Протягом всієї ночі на території біля парламенту було спокійно. Відбулися декілька дрібних інцидентів, які правоохоронці швидко зупинили. З усіх боків будівлі парламенту стоять намети.</p>
      <figure>
        <img src="https://img.eurointegration.com.ua/images/doc/d/f/df4fb31-76732931-2517536238315866-7843404181430861824-o.jpg"/>
      </figure>
      <p>Крім того, барикади з мішків з піском і залишками будівельних матеріалів влаштовані на вулицях Читадзе, Зубалашвілі і Чичинадзе та біля входів до парламенту, а з боку вулиці Чичинадзе парламентські ворота замкнені на замок.</p>
      <figure>
        <iframe data-src="https://twitter.com/RobinFabbro/status/1196314307778285569?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>На всій території біля парламенту залишаються правоохоронці, обмежено автомобільний рух.</p>
      <p>За словами учасників акції, депутати не зможуть увійти в будівлю до тих пір, поки головна вимога протестувальників про проведення виборів за пропорційною системою не буде задоволена.</p>
      <p>Нагадаємо, головні вимоги учасників протесту, який почався минулого тижня, - це проведення позачергових парламентських виборів за пропорційною системою, а також відставка уряду і зміна нинішнього складу ЦВК.</p>
      <p>14 листопада на проспекті Руставелі під парламентом Грузії <b><a href="https://www.eurointegration.com.ua/news/2019/11/14/7103046/">почалися </a></b>протести після того, як депутати провалили голосування з реформи виборчої системи, яку пообіцяла провести влада.</p>
      <related>
        <a href="https://www.eurointegration.com.ua/news/2019/11/17/7103139/"/>
      </related>
    </article>
  </body>
</html>