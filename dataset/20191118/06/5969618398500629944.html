<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Olympiakos/proponhths-algerias-den-thelw-mpenzema-exw-soyntani.5641721.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-18T06:13:00+00:00"/>
    <meta property="og:title" content="Προπονητής Αλγερίας: Δεν θέλω Μπενζεμά, έχω Σουντανί"/>
    <meta property="og:description" content="Ο προπονητής της Αλγερίας ρωτήθηκε για την περίπτωση του Καρίμ Μπενζεμά, που δήλωσε ότι θέλει να παίξει για την πατρίδα των γονιών του, αλλά του έριξε... πόρτα κάνοντας αναφορά στον Χιλάλ Σουντανί του Ολυμπιακού."/>
  </head>
  <body>
    <article>
      <h1>Προπονητής Αλγερίας: Δεν θέλω Μπενζεμά, έχω Σουντανί</h1>
      <h2>Ο προπονητής της Αλγερίας ρωτήθηκε για την περίπτωση του Καρίμ Μπενζεμά, που δήλωσε ότι θέλει να παίξει για την πατρίδα των γονιών του, αλλά του έριξε... πόρτα κάνοντας αναφορά στον Χιλάλ Σουντανί του Ολυμπιακού.</h2>
      <address><time datetime="2019-11-18T06:13:00+00:00">18 Nov 2019, 06:13</time> by <a rel="author">Δημήτρης Σαμόλης</a></address>
      <p>Προ ημερών ο πρόεδρος της γαλλικής ποδοσφαιρικής ομοσπονδίας, Νοέλ Λε Γκρε, μίλησε στον ραδιοφωνικό σταθμό RMC και ξεκαθάρισε ότι η θητεία του Καρίμ Μπενζεμά στην εθνική ομάδα της χώρας έχει ολοκληρωθεί. Ότι ο φορ της Ρεάλ Μαδρίτης δεν θα ξαναφορέσει τη φανέλα των Παγκόσμιων Πρωταθλητών.</p>
      <p>Συγκεκριμένα, ανέφερε: "Για εμένα, ο Μπενζεμά είναι πάρα πολύ καλός παίκτης. Ποτέ δεν άσκησα κριτική για τις ικανότητές του. Επίσης, δείχνει αυτή τη χρονιά στη Ρεάλ Μαδρίτης ότι είναι ένας από τους καλύτερους παίκτες στη θέση του. Η... περιπέτειά του στην εθνική Γαλλίας όμως έχει τελειώσει".</p>
      <p>Ο 31χρονος στράικερ βγήκε μπροστά και απάντησε στον Λε Γκρε, γράφοντας στο twitter του: "Νοέλ, νόμιζα ότι δεν ήθελες να εμπλέκεσαι στις αποφάσεις του ομοσπονδιακού προπονητή. Να ξέρεις ότι εγώ είμαι αυτός που θα αποφασίσει πότε θα ολοκληρωθεί η καριέρα μου σε επίπεδο εθνικής ομάδας. Αν θεωρείς ότι έχω τελειώσει, άφησέ με να παίξω σε άλλη εθνική που μπορώ".</p>
      <figure>
        <iframe data-src="https://twitter.com/Benzema/status/1195742763326857216?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο επιθετικός της Ρεάλ με τις 81 παρουσίες και τα 27 γκολ με την εθνική Γαλλίας προφανώς και εννοούσε την Αλγερία, τη χώρα δηλαδή από την οποία κατάγονται οι γονείς του. Στη χώρα της Αφρικής έχει γίνει μεγάλη κουβέντα για τον Μπενζεμά από την ημέρα που ο ίδιος πέρασε στην αντεπίθεση με εκείνο το post.</p>
      <p>Πάντως, ο ομοσπονδιακός προπονητής της Αλγερίας που ρωτήθηκε για τον Μπενζεμά, τού έριξε... πόρτα. Όταν κλήθηκε να σχολιάσει το θέμα, έκανε αναφορά στους επιθετικούς που ήδη έχει, ανάμεσα στους οποίους και αυτόν του Ολυμπιακού, Χιλάλ Σουντανί. Ο  Τζαμέλ Μπελμανί υποστήριξε σχετικά:</p>
      <p>"Έχω τον Μπουνετζά, τον Σλιμανί, τον Ντελόρ και τον Σουντανί. Είμαι πολύ χαρούμενος με τους παίκτες που έχω στη διάθεσή μου".</p>
      <figure>
        <iframe data-src="https://twitter.com/DZFootball_en/status/1196165563208351744?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Το βράδυ της Πέμπτης (14/11) ο 32χρονος παίκτης του Ολυμπιακού έκανε το 4-0 κόντρα στη Ζάμπια. Εκτός από το γεγονός ότι αγωνίστηκε στο αντιπροσωπευτικό του συγκρότημα για πρώτη φορά μετά από 525 μέρες, σκόραρε για πρώτη φορά μετά από 891 μέρες (2 χρόνια, 5 μήνες, 8 μέρες).</p>
      <p>Έφτασε έτσι τα 23 τέρματα σε 50 συμμετοχές με την εθνική Αλγερίας και αποτελεί πλέον τον έκτο σκόρερ στην ιστορία του αντιπροσωπευτικού του συγκροτήματος. Μπροστά του βρίσκονται οι Αμπντελχαφιντ Τασφαούτ, Ισλάμ Σλιμανί, Ραμπάχ Ματζέρ, Λακντάρ Μπελουμί και Τζαμέλ Μενάντ.</p>
    </article>
  </body>
</html>