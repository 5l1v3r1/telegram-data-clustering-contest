<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742249"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T06:42:00+00:00"/>
    <meta property="og:title" content="นัดหนุ่มปอร์เช่ชนสาวดับ ไกล่เกลี่ยค่าสินไหมเหยื่อ"/>
    <meta property="og:description" content="รองโฆษกตร. เผยพนักงานสอบสวนนัดหนุ่มซิ่งปอร์เช่ชนสาววัย 24 ปีเสียชีวิต พร้อมญาติผู้เสียชีวิต-ตัวแทนบริษัทประกันฯ เข้ามาสอบปากคำเพิ่มเติม ไกล่เกลี่ยเยี่ยวยาค่าสินไหม"/>
  </head>
  <body>
    <article>
      <h1>นัดหนุ่มปอร์เช่ชนสาวดับ ไกล่เกลี่ยค่าสินไหมเหยื่อ</h1>
      <address>
        <time datetime="2019-11-18T06:42:00+00:00">18 Nov 2019, 06:42</time>
      </address>
      <figure>
        <img src="https://www.dailynews.co.th/admin/upload/20191118/news_nzxQzEyumA135744_533.jpg?v=20191118159"/>
      </figure>
      <p>
        <b>รองโฆษกตร. เผยพนักงานสอบสวนนัดหนุ่มซิ่งปอร์เช่ชนสาววัย 24 ปีเสียชีวิต พร้อมญาติผู้เสียชีวิต-ตัวแทนบริษัทประกันฯ เข้ามาสอบปากคำเพิ่มเติม ไกล่เกลี่ยเยี่ยวยาค่าสินไหม</b>
      </p>
      <p>กรณีหนุ่มปอร์เช่ซิ่งชนสาวซ้อยท้ายรถจักรยานยนต์วัย 24 เสียชีวิต ซึ่งชาวบ้านที่พบเห็นเหตุการณ์แฉกลับว่า ไม่ยอมเดินมาดูคนเจ็บ ซ้ำยังโทรศัพท์ให้เพื่อนมารับ โดยรถคันก่อเหตุทะเบียน ษณ-86 กทม. ผู้ขับขี่ชื่อ นายธีรเทพ ดุรงค์ศักดิ์ อายุ 29 ปี ชาวต.หลักหก อ.เมือง จ.ปทุมธานี</p>
      <figure>
        <img src="https://www.dailynews.co.th/admin/upload/20191118/news_SfqqohndSM135223_533.jpg?v=20191118159?v=7135"/>
      </figure>
      <p> <br/>เกี่ยวกับเรื่องนี้ วันที่ 18 พ.ย. พ.ต.อ.กฤษณะ พัฒนเจริญ รองโฆษกตร. กล่าวว่า ผู้ขับขี่รถจักรยานยนต์ชื่อนายวริศ ศรีลาชัยมณีกุล อายุ 31 ปี ชาวอ.ลำลูกกา จ.ปทุมธานี และผู้โดยสารซ้อนท้าย น.ส.อันธิกา ทูลไธสง อายุ 24 ปี ได้รับบาดเจ็บและถูกนำตัวส่งรพ.ปทุมธานี กระทั่งเสียชีวิตในเวลาต่อมา พนักงานสอบสวนจึงได้รับคำร้องทุกข์ไว้แล้ว ต่อมาในวันที่ 17 พ.ย.62 พนักงานสอบสวนได้แจ้งข้อกล่าวหาแก่นายธีรเทพ ในความผิดฐาน "ขับรถประมาท เฉี่ยวชนทรัพย์สินผู้อื่นเสียหาย เป็นเหตุให้มีผู้ได้รับบาดเจ็บสาหัส และถึงแก่ความตาย" ขณะนี้พนักงานสอบสวนอยู่ในระหว่างรวบรวมพยานหลักฐาน อาทิ รอผลชันสูตรพลิกศพจากแพทย์ ผลตรวจร่องรอยการเฉี่ยวชน ผลการตรวจสถานที่เกิดเหตุจากกองพิสูจน์หลักฐาน<br/> <br/>พ.ต.อ.กฤษณะ กล่าวอีกว่า ในวันนี้เวลา 16.00 น. พนักงานสอบสวนได้นัดผู้ต้องหา ญาติผู้เสียชีวิต และตัวแทนบริษัทประกันภัย เข้ามาสอบปากคำเพิ่มเติม และเจรจาไกล่เกลี่ยเยี่ยวยาค่าสินไหมในเบื้องต้น ทั้งนี้พล.ต.อ.จักรทิพย์ ชัยจินดา ผบ.ตร.ได้กำชับพนักงานสอบสวนให้ดำเนินการด้วยความรอบคอบ ที่สำคัญต้องตอบข้อสงสัยของสังคมได้ เพื่อสร้างความเชื่อมั่น ความไว้วางใจในการอำนวยความยุติธรรมให้กับพี่น้องประชาชน.</p>
    </article>
  </body>
</html>