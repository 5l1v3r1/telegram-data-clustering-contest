<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/39/156/Artykul/1545721,Wilhelm-Tell-bohater-Szwajcarii"/>
    <meta property="og:site_name" content="Polskie Radio"/>
    <meta property="article:published_time" content="2019-11-18T06:00:00+00:00"/>
    <meta property="og:title" content="Wilhelm Tell - bohater Szwajcarii"/>
    <meta property="og:description" content="Tę scenę zna niemal każdy: ojciec naciąga cięciwę, sprawdza wiatr, celuje i wypuszcza bełt. Strzała przelatuje ze świstem milimetry nad głową jego syna przeszywając czerwone, jesienne jabłko. Wilhelm Tell, na poły legendarny bohater, oddycha z ulgą. Tej próby nie wybaczy Austriakom już nigdy."/>
  </head>
  <body>
    <article>
      <h1>Wilhelm Tell - bohater Szwajcarii</h1>
      <address>
        <time datetime="2019-11-18T06:00:00+00:00">18 Nov 2019, 06:00</time>
      </address>
      <p>
        <b>Tę scenę zna niemal każdy: ojciec naciąga cięciwę, sprawdza wiatr, celuje i wypuszcza bełt. Strzała przelatuje ze świstem milimetry nad głową jego syna przeszywając czerwone, jesienne jabłko. Wilhelm Tell, na poły legendarny bohater, oddycha z ulgą. Tej próby nie wybaczy Austriakom już nigdy.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/f32efcbb-302a-4993-80f1-9aacd94a8e58.mp3"/>
          </figure>
          <p>"Z Wilhelmem Tellem" - audycja Lidii Nowickiej z cyklu "Cudowne podróże" (PR 22.09.1996)</p>
        </li>
      </ul>
      <p>18 listopada 1307 roku Wilhelm Tell zestrzelił jabłko z głowy swojego syna.</p>
      <p>W czasach życia Tella Szwajcaria, wówczas zlepek małych państewek niezwiązanych jeszcze oficjalną konfederacją, znajdowała się pod austriackim panowaniem Habsburgów. Słynny kusznik był mieszkańcem kantonu Uri, którego stolica znajdowała się w mieście Altdorf. Na głównym rynku stołecznego miasta austriacki starosta Hermann Geßler umieścił kapelusz - symbol władzy habsburskiej. Każdy przechodzący obok Szwajcar miał obowiązek pokłonić się natkniętemu na kołek nakryciu głowy.</p>
      <p>Tell nie usłuchał rozkazu. Niestety, świadkiem tego byli ludzie starosty, który nakazał pojmać kusznika. W okolicy głośno było o niezwykłych umiejętnościach strzeleckich Tella, dlatego starosta, chcąc poniżyć butnego Szwajcara, wymyślił próbę: kusznik miał zestrzelić jabłko z głowy swojego syna.</p>
      <p>Tell wyszedł zwycięsko z próby. Gdy starosta zapytał, po co w kołczanie miał drugi bełt, Szwajcar odpowiedział, że gdyby zabił syna, druga strzała przeszyłaby Geßlera. Za tę obrazę austriacki urzędnik skazał Tella na dożywocie. Do kusznika znów uśmiechnęło się szczęście: został uwolniony lub sam zbiegł w trakcie transportu do twierdzy.</p>
      <p>Hermanna Geßlera nie ominęła zemsta Szwajcara. Jego strzała wkrótce przyniosła śmierć Austriakowi, co stało się początkiem powstania przeciwko habsburskiej władzy w kantonach.</p>
      <p>
        <i>bm</i>
      </p>
      <related>
        <a href="https://www.polskieradio.pl/39/156/Artykul/1533729,Rapperswil-%E2%80%93-kawalek-Polski-na-ziemi-Helwetow"/>
      </related>
      <related>
        <a href="https://www.polskieradio.pl/39/156/Artykul/1537498,Rozpad-AustroWegier-%E2%80%93-swit-narodow"/>
      </related>
    </article>
  </body>
</html>