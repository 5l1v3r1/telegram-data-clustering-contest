<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/18/hong-kong-da-universitelere-sicrayan-gosteriler-suruyor-polis-okla-bacagindan-vuruldu"/>
    <meta property="og:site_name" content="euronews"/>
    <meta property="article:published_time" content="2019-11-18T06:00:09+00:00"/>
    <meta property="og:title" content="Hong Kong: Polis kampüse girmeye çalıştı eylemciler kapıyı ateşe verdi"/>
    <meta property="og:description" content="Çin’in Hong Kong Özel İdare Bölgesi Polytechnical Üniversitesi’nde devam eden gösterilere müdahale etmek isteyen polis ekipleri kampüse girmeye çalışınca, protestocular ana girişte kurdukları barikatları ateşe verdi. Protestolarda bir polis yaydan atılan okla bacağından yaralandı."/>
  </head>
  <body>
    <article>
      <h1>Hong Kong: Polis kampüse girmeye çalıştı eylemciler kapıyı ateşe verdi</h1>
      <address><time datetime="2019-11-18T06:00:09+00:00">18 Nov 2019, 06:00</time> by <a rel="author">Euronews </a></address>
      <figure>
        <iframe src="https://www.youtube.com/embed/VuTP5TA5zzA" width="640" height="360" data-service="Youtube" scrolling="no"/>
      </figure>
      <p>Çin’in Hong Kong Özel İdare Bölgesi Polytechnical Üniversitesi’nde devam eden gösterilere müdahale etmek isteyen polis ekipleri kampüse girmeye çalışınca, protestocular ana girişte kurdukları barikatları ateşe verdi.</p>
      <p>Hong Kong'da pazartesi gününden bu yana özellikle üniversite çevrelerinden süren gösteriler sürüyor.Güvenlik güçleri ise protestocuları dağıtmak ve yolları açmak için göstericilere göz yaşartıcı gaz ve tazyikli suyla müdahale ediyor. Çatışmalarda bir polis yaydan atılan okla bacağından yaralandı.</p>
      <p>Hung Hom semtindeki Polytechnical Üniversitesi’nde okul geçidine barikatlar kuran öğrencilerin pazar günü bu bölgede devriye gezen polislere uzaktan ok attıkları görülmüştü. Bu oklardan birisi bacağına isabet eden polis memuru yaralandı. Polis yaralanan kişilerin medya irtibat yetkilisi olduğunu açıklarken yaralı hastaneye kaldırıldı.</p>
      <p>Kalabalık bir grup yolları temizlemek ve açmak için üniversite civarına gelirken protestocular bu kişilere bölgeden uzaklaşması çağrısında bulundu. Yakın mesafede bulunan güvenlik güçleri ise göz yaşartıcı gaz kullanarak göstericileri dağıtmaya çalıştı. Bölgeye tazyikli su fışkırtan araçlar da ulaştı. Protestocuların bazılarının gaz maskesi taktıkları görüldü.</p>
      <figure>
        <img src="https://static.euronews.com/articles/stories/04/30/46/58/808x539_cmsv2_c74e0215-6491-565c-ac04-8b424c28dc9b-4304658.jpg"/>
        <figcaption>Hong Kong'da protestolar üniversitelere sıçradıReuters</figcaption>
      </figure>
      <p>Hong Kong’ta hafta başından bu yana üniversite kampüslerinde ve kent merkezinde devam eden gösteriler sonrasında hafta sonu birçok üniversite boşaltıldı. Kentteki 10'dan fazla üniversiteyi işgal eden protestocular, bazı üniversite kampüslerini boşalttı. Polis, öğrenci ve protestocuların boşalttığı Hong Kong Çin Üniversitesi'nde kontrolü ele aldı. Çin Üniversitesi'ndeki protestocuların kapattığı otoyollar açılırken, kentteki 10 yüksek öğretim kurumundan 100 kadar gösterici Polytechnic Üniversitesi'nde işgalini sürdürdü.</p>
      <figure>
        <img src="https://static.euronews.com/articles/stories/04/30/46/58/808x546_cmsv2_3e578449-dde3-5f02-a7f1-43711fa931a2-4304658.jpg"/>
        <figcaption>Hong Kong'da protestolar üniversitelere sıçradıReuters</figcaption>
      </figure>
      <p>Üniversite öğrencisi 22 yaşındaki Chow Tsz-lok, kasım başında polisin göstericileri kovaladığı katlı otoparktan düşerek yaralanmış, olaydan iki gün sonra hayatını kaybetmişti. Polis, gösterilerin altıncı ayında ilk kez 11 Kasım'da protestoculara karşı gerçek mermi kullandı, bir gösterici vurularak yaralandı.</p>
      <figure>
        <img src="https://static.euronews.com/articles/stories/04/30/46/58/808x569_cmsv2_e01f1c59-2fd0-58ea-a4a6-bec6acb8da99-4304658.jpg"/>
        <figcaption>Hong Kong'da emniyet güçleri protestoculara göz yaşartıcı gazla müdahale ettiReuters</figcaption>
      </figure>
      <p>Resmi verilere göre kentte hazirandan bu yana 3 bin 560 protestocu gözaltına alındı.</p>
      <ul>
        <li>
          <b>
            <a href="https://tr.euronews.com/2019/11/12/hong-kong-da-son-bes-ayin-en-siddetli-gunu-gosterileri-universitelere-de-sicradi">Hong Kong'da son beş ayın en şiddetli günü: Gösteriler üniversitelere de sıçradı</a>
          </b>
        </li>
        <li>
          <b>
            <a href="https://tr.euronews.com/2019/07/02/hong-kong-gosterileri-hakkinda-bilmeniz-gereken-her-sey">Hong Kong: Sistem nasıl işliyor, protestolar neden başladı?</a>
          </b>
        </li>
      </ul>
    </article>
  </body>
</html>