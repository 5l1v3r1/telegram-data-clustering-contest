<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/snegt-ostavi-khilyadi-bez-tok-vv-frantsiya-407006.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-18T06:40:54+00:00"/>
    <meta property="og:title" content="Снегът остави хиляди без ток във Франция"/>
    <meta property="og:description" content="В Австрия свлачища и лавини"/>
  </head>
  <body>
    <article>
      <h1>Снегът остави хиляди без ток във Франция</h1>
      <address><time datetime="2019-11-18T06:40:54+00:00">18 Nov 2019, 06:40</time> by <a rel="author">Пламен Вълков</a></address>
      <p>Близо 33 хиляди домакинства във Франция продължават да са без ток заради силните снеговалежи в източната част на страната. Става дума за департаментите Дром, Изер и Ардеш,  уточни в Туитър местният енергиен оператор.</p>
      <p>Обилните снеговалежи в югоизточна Франция станаха причина на много места за прекъсване на електроподаването и в четвъртък, и в петък. По данни на телевизия Бе Еф Ем, един човек е станал жертва на лошото време в департамента Изер.</p>
      <p>Обилен дъжд и снеговалеж предизвикаха спирания на тока  и в Австрия, както и свлачища, и лавини, една от които падна вчера в село в Източен Тирол. А в италианския алпийски регион Южен Тирол падна друга лавина, която причини сериозни щети на две къщи от другата страна на границата.</p>
      <p>Заради опасност от лавина пък 30 души бяха евакуирани вчера в провинция Щирия, а редица пътища бяха затворени в Каринтия след свлачища.</p>
    </article>
  </body>
</html>