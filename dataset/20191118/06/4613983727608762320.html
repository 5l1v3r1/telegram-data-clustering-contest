<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/economics/sasht-planira-novo-90-dnevno-udalzhavane-na-litsenza-na-huawei.html"/>
    <meta property="og:site_name" content="Money.bg"/>
    <meta property="article:published_time" content="2019-11-18T06:36:37+00:00"/>
    <meta property="og:title" content="САЩ планира ново 90-дневно удължаване на лиценза на Huawei"/>
    <meta property="og:description" content="Ходът идва в момент на засилени преговори за изхода от търговската война"/>
  </head>
  <body>
    <article>
      <h1>САЩ планира ново 90-дневно удължаване на лиценза на Huawei</h1>
      <address>
        <time datetime="2019-11-18T06:36:37+00:00">18 Nov 2019, 06:36</time>
      </address>
      <p>Администрацията на президента на САЩ Доналд Тръмп може да удължи лиценза на китайския технологичен гигант Huawei с 90 дни, пише Reuters, позовавайки се на собствени източници, запознати с обсъждането на въпроса. По този начин американските компании ще могат да продължат да работят с китайската компания.</p>
      <p>В петък агенцията информира, че първоначално се очаква удължаване на лиценза на Huawei с около две седмици. По-дългия период също е бил на масата за преговори, но е бил по-малко вероятен. Изглежда обаче плановете на администрацията на Тръмп са се променили и сега САЩ планира да поднови удължаването с близо 3 месеца, както направи през месец август, посочва източникът.</p>
      <p>След като добави Huawei към своя черен списък през месец май заради проблеми с националната сигурност, Министерството на търговията на САЩ все пак разреши закупуването на някои стоки, произведени в САЩ, така че забраната да има по-смекчаващ ефект върху бизнеса.</p>
      <p>Очаква се удължаването да бъде обявено по-късно днес, когато изтича въведеният по-рано облекчителен период, допълват източниците на Reuters.</p>
      <p>Говорител на Huawei посочи в петък, че китайската компания няма да коментира слухове и спекулации. Търговският отдел на фирмата също отказа коментар.</p>
      <p>От другата страна на търговския спор министърът на търговията на САЩ Уилбър Рос обясни пред Fox Business в петък, че има доставчици в провинционалните райони в страната, които се нуждаят от временните лицензи и практически са зависими от технологичния гигант за 3G и 4G мрежите си. "В селските райони има достатъчно проблеми с телефонната услуга, не искаме да спрем услугите изцяло. Една от основните цели на удължаването на временните лицензи е тези сделки да продължат да съществуват и хората да продължат да работят.</p>
      <p>Развитието в търговските отношения идва на фона на засилени преговори между САЩ и Китай, насочени към постигане на първоначално споразумение за разрешаване на търговска война, която продължава вече близо година и половина.</p>
    </article>
  </body>
</html>