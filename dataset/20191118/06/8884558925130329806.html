<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/z-avtom-sta-padla-v-potok"/>
    <meta property="og:site_name" content="Primorske novice"/>
    <meta property="article:published_time" content="2019-11-18T06:00:00+00:00"/>
    <meta property="og:title" content="Z avtom sta padla v potok"/>
    <meta property="og:description" content="Glede na okoliščine se je nesreča, ki se je zgodila v soboto dopoldne na cesti med Pivko in Ilirsko Bistrico, še dobro končala. Voznik je pri Mrzleku zapeljal v hudourniški potok, v nesreči se je poškodovala njegova sopotnica. Oba so iz vozila rešili mimoidoči."/>
  </head>
  <body>
    <article>
      <h1>Z avtom sta padla v potok</h1>
      <address><time datetime="2019-11-18T06:00:00+00:00">18 Nov 2019, 06:00</time> by <a rel="author">Sijan Pretnar</a></address>
      <p>
        <b>Glede na okoliščine se je nesreča, ki se je zgodila v soboto dopoldne na cesti med Pivko in Ilirsko Bistrico, še dobro končala. Voznik je pri Mrzleku zapeljal v hudourniški potok, v nesreči se je poškodovala njegova sopotnica. Oba so iz vozila rešili mimoidoči.</b>
      </p>
      <figure>
        <img src="https://static.primorske.si/foto/highres/kronika/720093_265-_ribnica_-1-.jpg"/>
        <figcaption>Avto je končal v potoku, voda je bila visoka približno meter. Foto: PGD ILIRSKA BISTRICA</figcaption>
      </figure>
      <p><b>RIBNICA</b> &gt; Bistriškim gasilcem so najprej sporočili, da sta v avtu, ki je končal v deročem potoku, ujeti dve osebi. A se je kasneje izkazalo, da so ju iz vozila že rešili mimoidoči, ki so se tam znašli v času nesreče. Poveljnik PGD Ilirska Bistrica<b> Klemen Škrab </b>je povedal, da je na kraj nesreče odhitelo deset bistriški gasilcev, ker pa se je kasneje izkazalo, da se je nesreča zgodila že na območju pivške občine, so obvestili tudi pivške in postojnske gasilce (tem so med potjo sporočili, da njihove pomoči ne bodo potrebovali).</p>
      <p>Bistriški in pivški gasilci so najprej zavarovali prizorišče nesreče in oskrbeli 65-letno sopotnico, ki je utrpela rano na glavi. Reševalci bistriške ekipe nujne medicinske pomoči so jo nato odpeljali v zdravstveni dom. V nesreči se je laže poškodovala.</p>
      <p>Gasilci so oblekli obleke za reševanje iz vode, se spustili v potok in nato avto pritrdili na avto dvigalo ter ga dvignili na cesto.</p>
      <p>Na koprski policijski upravi so pojasnili, da se je nesreča po prvih ugotovitvah zgodila zaradi neprilagojene hitrosti, zato so 69-letnemu vozniku iz Podgrada izdali plačilni nalog.</p>
      <p>Na intervenciji je sodelovalo deset gasilcev iz PGD Ilirska Bistrica in sedem njihovih kolegov iz PGD Pivka.</p>
      <slideshow>
        <figure>
          <img src="https://static.primorske.si/foto/highres/kronika/720093_265_ribnica_-10-.jpg"/>
          <figcaption>Iz avta, ki je končal v potoku, so voznika in njegovo sopotnico rešili mimoidoči. Foto: PGD ILIRSKA BISTRICA</figcaption>
        </figure>
        <figure>
          <img src="https://static.primorske.si/foto/highres/kronika/720093_265-ribnica_-2-.jpg"/>
          <figcaption>Gasilci so z dvigalom avto dvignili iz potoka. Foto: PGD ILIRSKA BISTRICA</figcaption>
        </figure>
        <figure>
          <img src="https://static.primorske.si/foto/highres/kronika/720093_265-_ribnica_-5-.jpg"/>
          <figcaption>Iz avta, ki je končal v potoku, so voznika in njegovo sopotnico rešili mimoidoči. Foto: PGD ILIRSKA BISTRICA</figcaption>
        </figure>
      </slideshow>
    </article>
  </body>
</html>