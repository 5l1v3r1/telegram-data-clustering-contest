<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/food-newspaper/_tort-aschik-yagid-gotuyut-iz-medovih-korzhiv/938225"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T06:31:00+00:00"/>
    <meta property="og:title" content="Торт &quot;Ящик ягід&quot; готують із медових коржів"/>
    <meta property="og:description" content="&amp;mdash;&amp;ensp;Цей торт не потребує складного декору, а виглядає апетитно й святково, &amp;mdash; говорить Ірина Подолян, кулінар із Києва. &amp;mdash; Заварні медові коржі та крем пломбір із присмаком ягід не залишать нікого байдужим. У скляній посудині з'єднує три жовтки та 30 г крохмалю. Додає 45 ..."/>
  </head>
  <body>
    <article>
      <h1>Торт "Ящик ягід" готують із медових коржів</h1>
      <address><time datetime="2019-11-18T06:31:00+00:00">18 Nov 2019, 06:31</time> by <a rel="author">Василина КОПИТКО</a></address>
      <slideshow>
        <figure>
          <img src="https://static2.gazeta.ua/img2/cache/gallery/938/938225_1_w_1000.jpg?v=0"/>
          <figcaption>Боки торту вирівнюють кремом і прикріплюють декоративні стінки. За формою має нагадувати ящик із дощок<cite>Фото: ФОТО надане Іриною Подолян</cite></figcaption>
        </figure>
        <figure>
          <img src="https://static2.gazeta.ua/img2/cache/gallery/938/938225_2_w_1000.jpg?v=0"/>
          <figcaption>Коржі змащують по діагоналі. Три смужки крему чергують зі смужкою ягідної начинки<cite>Фото: ФОТО надане Іриною Подолян</cite></figcaption>
        </figure>
        <figure>
          <img src="https://static2.gazeta.ua/img2/cache/gallery/938/938225_3_w_1000.jpg?v=0"/>
          <figcaption>Готовий десерт прикрашають чорними ягодами: лохиною, малиною та смородиною<cite>Фото: ФОТО надане Іриною Подолян</cite></figcaption>
        </figure>
      </slideshow>
      <p>— Цей торт не потребує складного декору, а виглядає апетитно й святково, — говорить Ірина Подолян, кулінар із Києва. — Заварні медові коржі та крем пломбір із присмаком ягід не залишать нікого байдужим.</p>
      <p>У скляній посудині з'єднує три жовтки та 30 г крохмалю. Додає 45 г цукру. Розтирає до однорідної маси.</p>
      <p>— 400 мілілітрів молока змішую з 45 грамами цукру. Додаю пакетик ванільного. Ставлю на слабкий вогонь, доводжу до кипіння. Знімаю. Тонкою цівкою вливаю молоко до яєчної суміші. Постійно мішаю. Переливаю в каструлю, тримаю на малому вогні. Варю до загустіння. Від появи бульбашок залишаю крем на плиті на хвилину, постійно помішую.</p>
      <p>Переливає крем у плоску й широку миску. Охолоджує, періодично розмішуючи, щоб не утворилася шкірка. Накриває харчовою плівкою і ставить у холодильник на 2 год.</p>
      <p>— Коли настоїться, викладаю у велику миску й розмішую до однорідності. 300 грамів охолоджених вершків 33–36 відсот­ків жирності збиваю у стійкий крем. За три заходи змішую його із заварною основою. Перекладаю у кондитерський мішок.</p>
      <p>Для тіста у глибокій посудині змішує 550 г борошна із 3 г розпушувача.</p>
      <p>— У другій мисці розмішую три яйця з півсклянкою меду та 180 грамами цукру. Додаю 150 грамів порізаного масла, ставлю на водяну баню. Нагріваю до розчинення цукру. Знімаю з вогню, додаю 5 грамів соди. Перемішую, — продовжує Ірина Подолян.</p>
      <p>Всипає підготоване борошно і замішує тісто. Остуджує.</p>
      <p>— Загортаю тісто в харчову плівку і ставлю в холодильник на годину. Потім третину тіста залишаю для декорування торта. Решту ділю на п'ять частин. Розкачую коржі товщиною 3 міліметри.</p>
      <p>До тіста прикладає шаблон розміром 18 на 20 см. Корж має виступати на 1,5–2 см за нього.</p>
      <p>— Акуратно перекладаю розкачане тісто на пергаментний папір з антипригарним шаром. Проколюю виделкою і переношу на деко. Печу в розігрітій до 190 градусів духовці, на середньому рівні без конвекції протягом 8–10 хвилин. Має набути золотисто-­карамельного кольору. Доки корж гарячий, обрізаю шматки за шаблоном 18 на 20 сантиметрів. Охолоджую на решітці. Печу ще чотири такі ­коржі.</p>
      <p>Третину тіста, що залишилася, розкачує товщиною 3–4 мм. Викладає на папір для випічки й вирізає бічні частини для торта — по два шматки розміром 7 на 20 та 7 на 18 см.</p>
      <p>— Залишки тіста знову розкачую пластом такої ж товщини. Вирізаю вісім деталей розміром 3 на 9 сантиметрів. Усі шматки випікаю, як і коржі.</p>
      <p>Готує ягідну начинку.</p>
      <p>— 5–7 грамів желатину замочую в холодній кип'яченій воді й залишаю набухати. 400 грамів чорної малини, смородини й лохини з'єдную з чвертю склянки цукру. Трохи розминаю, щоб з'явився сік.</p>
      <p>Ставить на слабкий вогонь, розмішуючи доводить до кипіння і варить 5 хв.</p>
      <p>— Знімаю з вогню і гарячим протираю через сито. Розчиняю набряклий желатин і залишаю, щоб ягідна маса охолонула. Перекладаю в кондитерський мішок. Начинка має бути густа, але не застигнути повністю.</p>
      <p>На квадратне блюдо викладає перший корж.</p>
      <p>— Змащую торт по діагоналі, починаючи з кутка. Три смужки крему чергую зі смужкою ягідної начинки. Накриваю наступним коржем. Верхній змащую тонким шаром. Боки вирівнюю кремом і прикріплюю декоративні стінки. Найменші деталі фіксую на кутах по дві, щоб за формою торт нагадував дощатий ящик. Ставлю у холодильник на 8–10 годин. Перед подачею на верхній корж висипаю півкілограма свіжих ягід чорної малини, лохини й смородини, — говорить Ірина Подолян.</p>
    </article>
  </body>
</html>