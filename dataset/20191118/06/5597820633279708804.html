<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/sports/basketbols/farmkluba-nonakusais-kurucs-gust-14-punktus-nba-attistibas-ligas-spele.a338764/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-18T06:51:00+00:00"/>
    <meta property="og:title" content="Fārmklubā nonākušais Kurucs gūst 14 punktus NBA attīstības līgas spēlē"/>
    <meta property="og:description" content="Latviešu basketbolists Rodions Kurucs svētdien guva 14 punktus Nacionālās basketbola asociācijas (NBA) attīstības līgas jeb G līgas mačā, kamēr Anžejs Pasečņiks atzīmējās ar četriem punktiem. Kuruca pārstāvētā Longailendas &quot;Nets&quot; mājās ar rezultātu 87:107 cieta zaudējumu pret Čikāgas &quot;Windy City Bulls&quot; vienību."/>
  </head>
  <body>
    <article>
      <h1>Fārmklubā nonākušais Kurucs gūst 14 punktus NBA attīstības līgas spēlē</h1>
      <address>
        <time datetime="2019-11-18T06:51:00+00:00">18 Nov 2019, 06:51</time>
      </address>
      <p>
        <b>Latviešu basketbolists Rodions Kurucs svētdien guva 14 punktus Nacionālās basketbola asociācijas (NBA) attīstības līgas jeb G līgas mačā, kamēr Anžejs Pasečņiks atzīmējās ar četriem punktiem. Kuruca pārstāvētā Longailendas "Nets" mājās ar rezultātu 87:107 cieta zaudējumu pret Čikāgas "Windy City Bulls" vienību.</b>
      </p>
      <p>Kurucs šajā duelī laukumā pavadīja 31 minūti, šajā laikā grozā raidot visus sešus divpunktu metienus un vienu diviem soda metieniem, bet aizmeta garām visus piecus tālmetienus. Cēsnieks iemeta soda metienu divu punktu vērtībā.</p>
      <p>Tāpat viņš izcīnīja četras atlēkušās bumbas, veica četras rezultatīvas piespēles, pārtvēra vienu bumbu, bloķēja vienu metienu, pieļāva četras kļūdas un piecas reizes pārkāpa noteikumus. "Nets" ar viņu laukumā ielaida par 26 punktiem vairāk nekā iemeta, kas bija sliktākais rādītājs komandā.</p>
      <p>Kurucs svētdien tika nosūtīts uz Bruklinas "Nets" fārmklubu G līgā. Kurucs šajā sezonā laukumā bijis astoņās NBA cīņās, kurās vidēji nospēlējis 11,5 minūtes, guvis 2,4 punktus un izcīnījis 2,5 atlēkušās bumbas. Pēdējos trīs mačos viņš palicis uz rezervistu soliņa.</p>
      <p>Bruklinas "Nets" komandai nākamā spēle paredzēta pirmdien mājās pret Indiānas "Pacers".</p>
      <p>Tikmēr Pasečņika pārstāvētā Vašingtonas "Capital City Go-Go" komanda savu līdzjutēju priekšā ar rezultātu 106:132 piekāpās Viskonsīnas "Herd" komandai.</p>
      <p>Pasečņiks nospēlēja 15 minūtes, kuru laikā realizēja divus no pieciem divpunktu metieniem, izcīnīja vienu atlēkušo bumbu, pieļāva vienu kļūdu un divas reizes pārkāpa noteikumus. Vašingtonas  komanda ar Pasečņiku laukumā ielaida par 21 punktu vairāk, nekā iemeta, kas bija otrs sliktākais rādītājs vienībā.</p>
      <p>"Herd" komanda ir NBA vienības Milvoki "Bucks" fārmklubs G līgā.</p>
      <p>Aģentūra LETA jau ziņoja, ka Pasečņiks piektdien debitēja G līgā, gūstot desmit punktus un sakrājot sešas atlēkušās bumbas. Pasečņiks oktobrī noslēdza līgumu ar Vašingtonas "Wizards", taču jau iepriekš tika prognozēts, ka sportists sezonu uzsāks G līgā.</p>
      <p>Pasečņiks piedalījās vienā NBA pirmssezonas pārbaudes spēlē, kurā 13 minūtēs guva četrus punktus, izcīnīja trīs atlēkušās bumbas, veica vienu rezultatīvu piespēli un pārtvēra vienu bumbu. Pasečņiks ar "Wizards" noslēdza "Exhibit 10" tipa līgumu, kas paredz, ka viņš saņems minimālo atalgojumu. Tāpat basketbolists bonusos var nopelnīt līdz pat 50 000 ASV dolāru (45 000 eiro). Šī tipa līgums NBA komandām savā sistēmā ļauj paturēt vairāk spēlētāju nekā atļauts pieteikt līgas spēlēm. Tāpat tas nākotnē var pārkvalificēties par pilnvērtīgu NBA līgumu.</p>
      <p>"Exhibit 10" tipa līgumu var noslēgt tikai tās NBA komandas, kuru fārmklubi spēlē attīstība līgā. Viens NBA klubs vienlaicīgi drīkst noslēgt ne vairāk kā sešus "Exhibit 10" tipa līgumus.</p>
      <related>
        <h4>Saistītie raksti</h4>
        <a href="https://www.lsm.lv/raksts/sports/basketbols/basketbolists-arturs-kurucs-gribu-kopa-ar-brali-rodionu-veidot-ko-labu-latvijai.a338771/"/>
        <a href="https://www.lsm.lv/raksts/sports/basketbols/bertanam-novembri-rezultativakaja-spele-vasingtonas-wizards-zaude-orlando.a338765/"/>
        <a href="https://www.lsm.lv/raksts/sports/basketbols/porzingis-palidz-mavericks-gut-panakumu-kurucs-paliek-rezerve-nets-uzvara.a338701/"/>
        <a href="https://www.lsm.lv/raksts/sports/basketbols/bertana-parstavetais-nba-klubs-vasingtonas-wizards-gust-sezona-treso-uzvaru.a338598/"/>
        <a href="https://www.lsm.lv/raksts/sports/basketbols/ligums-ar-trail-blazers-lauj-karmelo-entonijam-atgriezties-nba-basketbola.a338521/"/>
        <a href="https://www.lsm.lv/raksts/sports/basketbols/sukatajs-porzingis-niknos-nujorkas-fanus-pieklusina-ar-20-punktiem-mavericks-zaude.a338455/"/>
        <a href="https://www.lsm.lv/raksts/sports/basketbols/porzingis-sajutas-pirmoreiz-nujorkas-knicks-viesu-gerbtuve-bus-divainas.a338402/"/>
        <a href="https://www.lsm.lv/raksts/sports/basketbols/bertana-parstaveta-vasingtonas-wizards-piekapjas-nba-lideriem-bostonas-celtics.a338363/"/>
      </related>
    </article>
  </body>
</html>