<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Jo-Jet-Maria-Ribot-estrenen-videoclip-mil-cares_0_2346365393.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T06:42:33+00:00"/>
    <meta property="og:title" content="Jo Jet i Maria Ribot reivindiquen les mil cares d'estimar en un nou videoclip"/>
    <meta property="og:description" content="La cançó formarà part del disc que publicaran el 2020"/>
  </head>
  <body>
    <article>
      <h1>Jo Jet i Maria Ribot reivindiquen les mil cares d'estimar en un nou videoclip</h1>
      <h2>La cançó formarà part del disc que publicaran el 2020</h2>
      <address>
        <time datetime="2019-11-18T06:42:33+00:00">18 Nov 2019, 06:42</time>
      </address>
      <p>Si fa només dos mesos <a href="https://www.jojetimariaribot.cat/">Jo Jet i Maria Ribot</a> presentaven el tema <i>Que cremi tot</i>, un clam a l’amor com una diversitat d’experiències vàlides i autèntiques, ara reprenen el fil de l’anarquisme relacional amb el senzill <i>Mil cares</i>, en què canten a una comunitat que comparteix la inexpertesa d’estimar des de la llibertat i amb cures amb el sentir com a única bandera. El tema va acompanyat d’un videoclip, aquest cop d’animació, realitzat pel jove artista gràfic Joan Hurtado.</p>
      <p>En aquest nou projecte, que veurà la llum a principis de l’any vinent, el duet està acompanyat pel bateria Josep Cordobés. Defugint l’interès per crear una banda, el nou format busca un diàleg tendre i cru entre l’essència del duet amb l’actitud d’una bateria.</p>
      <p>Abans de la sortida del disc, el nou format del projecte es podrà veure a <i>Incendi</i>, una proposta del duet en què s’han unit artistes de diverses disciplines com la cantant Paula Grande, Queralt Guinart, Maria Jou i el mateix Joan Hurtado, entre d'altres. <i>Incendi</i> es farà el dimecres 4 de desembre a la <a href="http://naubostik.com/">Nau Bostik</a> de Barcelona.</p>
    </article>
  </body>
</html>