<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/18/csehorszag-is-rakapcsol-az-atomenergiaban"/>
    <meta property="og:site_name" content="infostart"/>
    <meta property="article:published_time" content="2019-11-18T06:54:00+00:00"/>
    <meta property="og:title" content="Csehország is rákapcsol az atomenergiában"/>
    <meta property="og:description" content="Új blokkal fog bővülni a csehországi Dukovanyban található atomerőmű – döntött a cseh kormány. A bővítés a tervek szerint 2029-ben kezdődik, és hét éven át tart majd. Andrej Babiš kormányfő a kabinet atomenergia bizottságának ülése után elmondta, az ország nem lehet meg atomenergia nélkül. A környezetvédő mozgalmak ugyanakkor ellenzik az új atomblokk építését."/>
  </head>
  <body>
    <article>
      <h1>Csehország is rákapcsol az atomenergiában</h1>
      <address><time datetime="2019-11-18T06:54:00+00:00">18 Nov 2019, 06:54</time> by <a rel="author">Infostart / InfoRádió - Kiss Balázs (Pozsony)</a></address>
      <h3>Új blokkal fog bővülni a csehországi Dukovanyban található atomerőmű – döntött a cseh kormány. A bővítés a tervek szerint 2029-ben kezdődik, és hét éven át tart majd. Andrej Babiš kormányfő a kabinet atomenergia bizottságának ülése után elmondta, az ország nem lehet meg atomenergia nélkül. A környezetvédő mozgalmak ugyanakkor ellenzik az új atomblokk építését.</h3>
      <p>Csehországban két atomerőmű üzemel: az egyik Temelínben, a másik a dél-morvaországi Dukovanyban. Az utóbbi, a paksi atomerőmű rokonának is nevezhető erőmű az öregebb, 32 évvel ezelőtt, 1987-ben helyezték üzembe. Négy szovjet gyártmányú reaktor termeli benne az áramot, melyek összteljesítménye 2040 megawatt. A két atomerőmű a cseh áramtermelés több mint egyharmadát adja.</p>
      <blockquote>Andrej Babiš cseh miniszterelnök szerint az új blokk építőjét három éven belül kiválasztják.</blockquote>
      <p>Az atomerőműveket üzemeltető ČEZ villamosművek 2020 második felében fogja kiírni a versenypályázatot. Daniel Beneš, a ČEZ vezérigazgatója 140-160 milliárd koronára, vagyis mintegy 1800-2000 milliárd forintra becsüli az új energiablokk építési költségeit. Hozzátette, hogy pontos számadatokat csak az iparági szereplők versenyeztetését követően tud mondani. Korábbi értesülések szerint a blokk megépítése iránt hat társaság érdeklődik:</p>
      <ul>
        <li>az orosz Roszatom,</li>
        <li>a francia EDF,</li>
        <li>a dél-koreai KHNP,</li>
        <li>a kínai China General Nuclear Power,</li>
        <li>az amerikai Westinghouse és</li>
        <li>a francia-japán Areva-Mitsubishi Atmea.</li>
      </ul>
      <p>A cseh kormány júliusban döntött az új energiablokkok építéséről, meggyőződésük szerint az ország gazdasága nem lehet meg atomenergia nélkül. A környezetvédelmi mozgalmak viszont ellenzik az új atomblokkok építését. A szomszédos Ausztria kormánya is az ellenzők közé tartozik. Bécs – ahogyan azt Paks II. esetében is jelezte – fel fog lépni az atomerőmű-építés ellen, amely az osztrák határtól alig 50 kilométerre történne.</p>
      <p><a href="https://infostart.hu/tudositoink/2019/11/12/lekapcsoltak-a-temelini-atomeromu-egyes-blokkjat">A temelíni atomerőműhöz kapcsolódó hír, hogy hétfőn lekapcsolták az erőmű egyes blokkját</a>, mert valószínűleg a külső hőmérséklet kilengései miatt rezegni kezdett a turbina. A reaktor összteljesítményét 30 százalékra csökkentették. Az üzemzavar állítólag nem befolyásolja a nukleáris biztonságot.</p>
      <p>Štěpán Chalupa, a Megújuló Energiaforrások Kamarájának elnöke szerint a cseh kormány terve túl optimista a Dukovanyban tervezett bővítést illetően.</p>
      <p>„Finnországban már tíz, Franciaországban nyolc évet késnek a reaktorépítéssel. Nem tudom, mi alapján gondolja a kormány, hogy Csehország, amely egyebek mellett eddig képtelen volt autópálya-hálózatának kiépítésére is, hét éven belül be tud fejezni egy ilyen bonyolult építkezést” – reagált Chalupa a kormányfő bejelentésére.</p>
      <p>
        <i>Nyitókép: MTI/EPA/Filip Singer</i>
      </p>
      <p>
        <b>Kapcsolódó hang</b>
      </p>
      <p>Atomerőmű bővítésre készül Csehország</p>
      <figure>
        <audio src="https://infostart.hu/audio/00005/000051f8b.mp3"/>
      </figure>
      <p> </p>
    </article>
  </body>
</html>