<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/albania-francja-wynik-meczu-i-relacja-el-euro-2020,986220.html"/>
    <meta property="og:site_name" content="TVN24"/>
    <meta property="article:published_time" content="2019-11-18T06:45:00+00:00"/>
    <meta property="og:title" content="Mistrzowie świata zrobili swoje. Pierwszy koszyk ucieka Polakom"/>
    <meta property="og:description" content="Niespodzianki trudno było się spodziewać i takiej nie było. Mistrzowie świata Francuzi pokonali w niedzielę w Tiranie Albanię 2:0 i ósmym zwycięstwem zakończyli udane eliminacje Euro 2020. Spotkani..."/>
  </head>
  <body>
    <article>
      <h1>Mistrzowie świata zrobili swoje. Pierwszy koszyk ucieka Polakom</h1>
      <address>
        <time datetime="2019-11-18T06:45:00+00:00">18 Nov 2019, 06:45</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/98af37c4-053b-4168-86de-06e0a0638317-480p.mp4"/>
        <figcaption>Francuzi wygrali w Tiranie z Albanią Foto: Getty Images | Video: Getty Images</figcaption>
      </figure>
      <h3>Niespodzianki trudno było się spodziewać i takiej nie było. Mistrzowie świata Francuzi pokonali w niedzielę w Tiranie Albanię 2:0 i ósmym zwycięstwem zakończyli udane eliminacje Euro 2020. Spotkanie w grupie H było istotne dla Polaków, którzy wciąż mają minimalne szanse na miejsce w pierwszym koszyku podczas losowania grup przyszłorocznego turnieju.</h3>
      <related>
        <a href="https://eurosport.tvn24.pl/pilka-nozna,105/kane-znowu-trafil-cztery-gole-anglikow-na-wyjezdzie,986191.html"/>
      </related>
      <p>Przed niedzielnym spotkaniem w grupie mistrzów świata wszystko było jasne - pewny awans mieli Francuzi oraz Turcy. Albańczycy, sensacyjni uczestnicy poprzednich mistrzostw Europy, kończyli nieudane eliminacje, ale entuzjazmu w Tiranie nie brakowało. A wszystko dlatego, że było to pierwsze spotkanie na nowym, stołecznym stadionie.</p>
      <p>Francuzi z roli faworyta zaczęli wywiązywać się błyskawicznie i szybko emocje miejscowych ostudzili. Nie minęło dziesięć minut, a Antoine Griezmann dośrodkował z rzutu wolnego, z czego skrzętnie skorzystał Corentin Tolisso. Było 1:0 i zapowiadało się na piłkarskie lanie. Na bramkę gospodarzy sunął atak za atakiem, ale gol padł już tylko jeden. Tym razem to Griezmann kończył akcję i Francuzi cieszyli się z ósmego zwycięstwa w eliminacjach.</p>
      <h3>Trzy warunki do pierwszego koszyka</h3>
      <p>Wygrana Francuzów w Tiranie jest istotna w kontekście walki Polaków o pierwszy koszyk podczas losowania grup Euro. By Biało-Czerwoni się w nim znaleźli, muszą zostać spełnione <b>trzy warunki</b>. Podstawowym jest wygrana na Stadionie Narodowym ze Słowenią. Ponadto Hiszpania nie może w poniedziałek wygrać z Rumunią i Niemcy muszą dzień później przegrać z Irlandią Północną.</p>
      <related>
        <a href="https://eurosport.tvn24.pl/pilka-nozna,105/obroncy-tytulu-meczyli-sie-w-luksemburgu-awans-przyklepal-ronaldo,986145.html"/>
      </related>
      <p>Takich rozwiązać trudno się spodziewać, ale Polacy miejsce w koszyku numer dwa mają już pewne.</p>
      <p>Losowanie odbędzie się 30 listopada w Bukareszcie, jednym z miast-gospodarzy turnieju.</p>
      <h3>Ostatnie dwa dni grania</h3>
      <p>W poniedziałek rozstrzygnie się rywalizacja w grupie D, w której o dwa premiowane awansem miejsca walczą Dania, Szwajcaria oraz Irlandia. W Dublinie Irlandczycy zagrają z Duńczykami, a Szwajcarzy na wyjeździe zmierzą się z Gibraltarem.<br/><br/>Fazę grupową zakończą wtorkowe mecze. Tego dnia wyłoniona zostanie druga - obok Chorwacji - drużyna z grupy E premiowana awansem: Węgry, Walia lub Słowacja. Na zakończenie eliminacji zagrają także Biało-Czerwoni, którzy po wygranej w sobotę w Jerozolimie z Izraelem 2:1 zapewnili sobie pierwsze miejsce w grupie G. Ostatnim akordem będzie mecz w Warszawie ze Słowenią.<br/><br/>Przyszłoroczne mistrzostwa Europy, które potrwają od 12 czerwca do 12 lipca, nie mają jednego czy dwóch państw-gospodarzy. Mecze odbędą się w 12 miastach - od Hiszpanii po Azerbejdżan. Wezmą w nich udział 24 reprezentacje. Do 20 wyłonionych w eliminacjach dołączą cztery poprzez baraże Ligi Narodów.</p>
      <p><b>Wyniki niedzielnych meczów eliminacji Euro 2020:</b><br/>Luksemburg - Portugalia 0:2<br/>Serbia - Ukraina 2:2<br/>Bułgaria - Czechy 1:0<br/>Kosowo - Anglia 0:4<br/>Albania - Francja 0:2<br/>Andora - Turcja 0:2<br/>Mołdawia - Islandia 1:2</p>
      <p>Autor: pqv / Źródło: eurosport.pl</p>
    </article>
  </body>
</html>