<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-hi-tech/zf-21-de-ani-trei-generatii-de-antreprenori-in-it-de-la-pionieri-la-cei-care-danseaza-cu-robotii-18591313"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T09:27:43+00:00"/>
    <meta property="og:title" content="ZF 21 de ani. Trei generaţii de antreprenori în IT: de la pionieri la cei care „dansează” cu roboţii"/>
    <meta property="og:description" content="Avântul pe care l-a luat tehnologia în ultimele trei decenii a contribuit la evidenţierea unor nume locale în peisajul businessurilor de profil."/>
  </head>
  <body>
    <article>
      <h1>ZF 21 de ani. Trei generaţii de antreprenori în IT: de la pionieri la cei care „dansează” cu roboţii</h1>
      <address><time datetime="2019-11-18T09:27:43+00:00">18 Nov 2019, 09:27</time> by <a rel="author" href="https://www.zf.ro/autor/alina-elena-vasiliu" target="_blank">Alina-Elena Vasiliu</a></address>
      <p>Avântul pe care l-a luat tehnologia în ultimele trei decenii a contribuit la evidenţierea unor nume locale în peisajul businessurilor de profil.</p>
      <p><b>Radu Georgescu</b> (fondatorul companiei din IT Gecad), <b>Marcel Borodi</b> (de la integratorul de soluţii IT Net Brinel), fraţii <b>Teofil </b><b>ş</b><b>i Simion Mure</b><b>ş</b><b>an</b> (fondatorii Electrogrup, unul dintre cei mai importanţi constructori de infrastructură de telecomunicaţii din România) şi <b>Daniel Metz</b> (de la furnizorul de soluţii şi servicii software NTT Data, denumit anterior EBS România) sunt doar câţiva dintre oamenii de afaceri locali care au pus umărul la ascensiunea României pe harta europeană a businessurilor în tehnologie.</p>
      <p>Lor li se adaugă nume precum cel al lui <b>Marcel Anghel</b>, omul de afaceri care în 2008, la Oradea, punea bazele Qubiz, companie specializată în furnizarea de soluţii şi servicii IT în regim outsourcing şi una dintre cele mai dinamice firme din Europa. Cu doi ani înainte, adică în 2006, <b>Alin Iftime </b><b>ş</b><b>i Victor Dornescu</b> fondau Rinf Outsourcing Solution, specializată în dezvoltare de software, consultanţă şi BPO.</p>
      <p>Pe piaţa echipamentelor foto-video, cu nume internaţionale „luptă” businessul local F64, deţinut în mod egal de <b>Marian Alecsiu</b> şi <b>Dorina Daniela Becheru</b>.</p>
      <p>În peisajul investitorilor în tehnologie al ultimilor ani s-a evidenţiat şi <b>Tiberiu Pop</b>, proprietarul magazinului online cel.ro, cu un business de 271 mil. lei (aproximativ 60 mil. euro) în 2018.</p>
      <p>Piaţa informaţiilor, a comunicaţiilor şi a tehnologiilor a fost protagonista celei mai alerte ascensiuni din ultimii ani, urmând trenduri internaţionale, care au ridicat industria de profil la cele mai înalte cote. Cu o pondere de peste 5% în PIB-ul României, industria IT&amp;C a furnizat cele mai mari salarii anul trecut, transformând astfel în magnet o piaţă a noilor generaţii.</p>
      <p>Industria IT din România, pe un trend ascendent în cei 30 de ani de capitalism, a dat şi primul unicorn, după ce în mai 2017 compania românească UiPath, fondată în Bucureşti în 2015 de antreprenorii Daniel Dines şi Marius Tîrcă, a primit o finanţare în valoare de 30 de milioane de dolari de la fondul american Accel Partners. La momentul respectiv, aceasta a fost cea mai mare finanţare obţinută de o companie de tehnologie lansată în România. De notat este că Accel Partners a mai investit şi în Facebook în 2005, fiind primul fond investitor în această companie, dar şi în Dropbox şi Spotify.</p>
      <p>UiPath, specializată în dezvoltarea de roboţi software care automatizează procesele de lucru din companii, a mai primit ulterior şi alte tranşe de finanţări, care au culminat cu declararea în 2018 a UiPath drept primul unicorn din domeniul IT din România.</p>
      <p>Piaţa este dinamică şi continuă să adune nume noi, care să susţină dezvoltarea tehnologică, mai ales în condiţiile în care, alături de avocaţi, bancheri şi specialiştii în resurse umane, IT-iştii au fost în 2018 angajaţii cu cele mai mari salarii din România, potrivit unui raport lansat de eJobs, cel mai mare salariu mediu net fiind înregistrat de angajaţii din IT, cu 5.731 de lei pe lună.</p>
    </article>
  </body>
</html>