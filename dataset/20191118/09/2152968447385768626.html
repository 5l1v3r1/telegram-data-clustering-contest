<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/18/policai-goniha-i-zakopchaha-piian-shofior-izbiagal-ot-ptp.429965"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T09:43:00+00:00"/>
    <meta property="og:title" content="Полицаи гониха и закопчаха пиян шофьор, избягал от ПТП"/>
    <meta property="og:description" content="Опитал да блъсне униформен по време на проверка | Dnes.bg"/>
  </head>
  <body>
    <article>
      <h1>Полицаи гониха и закопчаха пиян шофьор, избягал от ПТП</h1>
      <h2>Опитал да блъсне униформен по време на проверка</h2>
      <address><time datetime="2019-11-18T09:43:00+00:00">18 Nov 2019, 09:43</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Полицията в Бургас задържа 28-годишен мъж, който направил опит да блъсне униформен служител при проверка, съобщават от МВР.</p>
      <p>17 ноември около 20:25 часа служители от 2-ро Районно управление – Бургас посетили частен имот на ул. "Балкан" в кв. "Долно Езерово", обитаван от водача на лек автомобил "Дачия Докер", допуснал ПТП и избягал от местопроизшествието.</p>
      <p>Полицаите не открили водача, който по първоначални данни бил и пиян. Малко по-късно на кръстовището на улиците "Босна" и "Залесителна" служителите забелязали автомобила, но водачът му не се съобразил с подадения сигнал със СТОП палка, а рязко ускорявайки, продължил да се движи, като направил опит да блъсне спиращия го полицай.</p>
      <p>Служителят на реда успял да избегне фаталния сблъсък, като заедно с колегите си последвал лекия автомобил с включени светлинна и звукова сигнализации. <br/>След кратко преследване и с използване на физическа сила, полицаите успели да арестуват мъжа. Той е задържан за срок до 24 часа, образувано досъдебно производство.</p>
    </article>
  </body>
</html>