<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/augsburger-allgemeine-prahu-ceka-horky-protestni-podzim/1822334?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T09:53:00+00:00"/>
    <meta property="og:title" content="Augsburger Allgemeine: Prahu čeká horký protestní podzim"/>
    <meta property="og:description" content="Berlín - Prahu čeká horký protestní podzim, je přesvědčen německý list Augsburger Allgemeine. Statisíce účastníků sobotního protestu na pražské Letné, kterým jde také o záchranu dědictví přelomového roku 1989, podle něj českému premiérovi Andreji Babišovi daly ultimátum."/>
  </head>
  <body>
    <article>
      <h1>Augsburger Allgemeine: Prahu čeká horký protestní podzim</h1>
      <address><time datetime="2019-11-18T09:53:00+00:00">18 Nov 2019, 09:53</time> by <a rel="author" href="http://www.ctk.cz/" target="_blank">ČTK</a></address>
      <p>Berlín - Prahu čeká horký protestní podzim, je přesvědčen německý list Augsburger Allgemeine. Statisíce účastníků sobotního protestu na pražské Letné, kterým jde také o záchranu dědictví přelomového roku 1989, podle něj českému premiérovi Andreji Babišovi daly ultimátum.</p>
      <p>"V zásadě jsou to samozřejmosti, co Mikuláš Minář požaduje," píše bavorský deník o požadavcích zakladatele spolku Milion chvilek pro demokracii a cituje jeho slova o tom, že politici nemají lhát a krást, ale mají respektovat pravidla demokracie. Pro Mináře i další účastníky demonstrace jsou to podle Augsburger Allgemeine existenciální otázky.</p>
      <p>"Populistický premiér, tak zní jejich výtka, je zkorumpovaný, nerespektuje pravidla demokracie a tím ohrožuje dědictví sametové revoluce z roku 1989," vysvětluje čtenářům list, který také připomíná dění 17. listopadu před 30 lety.</p>
      <p>Sám český premiér se ve svém projevu k výročí tehdejších události podle deníku snažil o to, aby vystupoval umírněně. "Přitom se však multimiliardář Babiš nezmínil, že se v té (porevoluční) době se svým zemědělsko-chemickým holdingem stal jedním z nejbohatších mužů střední Evropy, což doprovázely různé skandály," konstatuje deník.</p>
      <p>V uplynulých letech se Babiš dostával opakovaně do hledáčku českých i evropských úřadů, připomíná Augsburger Allgemeine, který zmiňuje i kauzu Čapího hnízda, v níž bylo ale v Česku trestní stíhání pětašedesátiletého politika zastaveno. "Opozice pro to má jednoduché vysvětlení. Ministryně spravedlnosti (Marie) Benešová měla za kulisami tahat za nitky ve prospěch Babiše," píše list.</p>
      <p>Právě její rezignaci nyní demonstranti požadují. Babiš si podle nich musí vybrat mezi kariérou v politice a vlastnictvím médií a holdingu Agrofert. Ten sice šéf české vlády začátkem roku 2017 převedl kvůli zákonu o střetu zájmů do svěřenských fondů, podle kritiků ho ale stále ovládá.</p>
      <p>Pokud požadavkům demonstrantů nevyhoví, budou podle Augsburger Allgemeine protesty pokračovat. V Praze tak Minář a jeho kolegové startují horký podzim, míní list.</p>
    </article>
  </body>
</html>