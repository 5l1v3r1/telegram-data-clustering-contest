<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/curling-em-norge-fratatt-seier-etter-bruk-av-feil-kost/71831737"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T09:07:30+00:00"/>
    <meta property="og:title" content="Curling-EM: Norge fratatt seier etter bruk av feil kost"/>
    <meta property="og:description" content="Det norske EM-laget i curling er fratatt søndagens seier over England som følge av at innbytter Magnus Nedregotten brukte sin egen kost."/>
  </head>
  <body>
    <article>
      <h1>Curling-EM: Norge fratatt seier etter bruk av feil kost</h1>
      <h2>Det norske EM-laget i curling er fratatt søndagens seier over England som følge av at innbytter Magnus Nedregotten brukte sin egen kost.</h2>
      <address><time datetime="2019-11-18T09:07:30+00:00">18 Nov 2019, 09:07</time> by <a rel="author">NTB I</a></address>
      <p>Ifølge reglene skal en spiller som kommer inn for å erstatte en annen på laget, bruke denne spillerens kost.</p>
      <p>
        <b>Magnus Nedregotten skulle overtatt Markus Snøve Høibergs kost da han kom inn foran de tre siste omgangene i kampen mot England. Innbytteren brukte imidlertid sin egen kost, skriver <a href="https://opp.no/2019/11/nyheter/norge-fratatt-seieren/">Opp.no</a>.</b>
      </p>
      <p>Norge ledet på det tidspunktet 8-3 og ville gi Nedregotten mulighet til å sette noen steiner på tampen av kampen, noe som skulle vise seg å bli skjebnesvangert.</p>
      <p>Skip Thomas Ulsruds lag vant kampen mot England 9-5, men på grunn av reglebruddet er Norge dømt til tap og fratatt seieren. Det norske curlingforbundet har anket avgjørelsen.</p>
      <h3>Vant mandag</h3>
      <p>En liten oppreisning fikk det norske laget da det mandag vant 8-7 mot Danmark. Senere mandag, klokken 16, skal de norske herrene i aksjon mot Italia.</p>
      <p>
        <b>Etter fire spilte kamper står det norske laget med to seirer og to tap.</b>
      </p>
      <p>Det norske herrelaget skippes av Thomas Ulsrud og består videre av Steffen Walstad, Høiberg og Magnus Vågberg med Nedregotten som reserve.</p>
      <p>De norske damene møter mandag Estland og Sveits.</p>
      <p>Her er Marianne Rørvik skip. Øvrige på laget er Kristin Skaslien, Maia Ramsfjell og Pia Trulsen, mens Martine Vollan Rønning er reserve.</p>
    </article>
  </body>
</html>