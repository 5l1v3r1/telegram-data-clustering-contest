<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.oogtv.nl/2019/11/nieuwe-treinen-gevoeliger-voor-kou/"/>
    <meta property="og:site_name" content="OOG"/>
    <meta property="article:published_time" content="2019-11-18T09:56:00+00:00"/>
    <meta property="og:title" content="“Nieuwe treinen gevoeliger voor kou”"/>
    <meta property="og:description" content="Nieuw treinmaterieel op het Nederlandse spoor is gevoeliger voor vrieskou. Dat blijkt uit cijfers van spoorbeheerder ProRail waar Metro maandagochtend over bericht.&quot;Recent gebouwde treinen zijn va"/>
  </head>
  <body>
    <article>
      <h1>“Nieuwe treinen gevoeliger voor kou”</h1>
      <address><time datetime="2019-11-18T09:56:00+00:00">18 Nov 2019, 09:56</time> by <a rel="author">Sebastiaan Scheffer</a></address>
      <p>
        <b>Nieuw treinmaterieel op het Nederlandse spoor is gevoeliger voor vrieskou. Dat blijkt uit cijfers van spoorbeheerder ProRail waar <i>Metro</i> maandagochtend over bericht.</b>
      </p>
      <p>“Recent gebouwde treinen zijn vaker kwetsbaar voor extreem winterweer”, zegt een woordvoerder van ProRail tegen de krant naar aanleiding van onderzoek naar punctualiteitscijfers en winterweer. Grootste oorzaak is de elektronica in de nieuwe treinen. “Moderne, computergestuurde, treinen hebben gemiddeld meer last van kou en hitte dan eerder gebouwde treinen. Het gaat niet om één bepaald type trein of fabrikant, maar over de hele linie zien we dit verschijnsel.”</p>
      <p><b>Stroomafnemers</b><br/>Behalve computergestuurde treinen wijst ProRail ook naar de stroomafnemers op treinen. Bij bepaald weer vertonen deze afnemers sneller storingen. “We proberen dit probleem op te lossen”.</p>
      <p><b>Koplopers en Wadlopers</b><br/>Rond Groningen is het treinmaterieel de afgelopen decennia flink veranderd. De Koplopers maken steeds vaker plaats voor FLIRT-treinen en de oude Wadlopers zijn in 2007 ingeruild voor Spurt-treinen van treinfabrikant Stadler. Beide nieuwe treintypen hebben gemeen dat ze vol elektronische apparatuur zitten.</p>
    </article>
  </body>
</html>