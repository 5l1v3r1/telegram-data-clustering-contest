<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/energeia/125489/admie-sti-thessaloniki-tha-idrythei-perifereiako-kentro-eleghoy"/>
    <meta property="og:site_name" content="Insider"/>
    <meta property="article:published_time" content="2019-11-18T09:09:00+00:00"/>
    <meta property="og:title" content="ΑΔΜΗΕ: Στη Θεσσαλονίκη θα ιδρυθεί το Περιφερειακό Κέντρο Ελέγχου Ηλεκτρικής Ενέργειας"/>
    <meta property="og:description" content="Η αποστολή του νέου αυτού φορέα είναι να διασφαλίζει το συντονισμό της λειτουργίας των Συστημάτων και των αγορών Ηλεκτρικής Ενέργειας της Ελλάδας, της Βουλγαρίας και της Ρουμανίας."/>
  </head>
  <body>
    <article>
      <h1>ΑΔΜΗΕ: Στη Θεσσαλονίκη θα ιδρυθεί το Περιφερειακό Κέντρο Ελέγχου Ηλεκτρικής Ενέργειας</h1>
      <h2>Η αποστολή του νέου αυτού φορέα είναι να διασφαλίζει το συντονισμό της λειτουργίας των Συστημάτων και των αγορών Ηλεκτρικής Ενέργειας της Ελλάδας, της Βουλγαρίας και της Ρουμανίας.</h2>
      <address>
        <time datetime="2019-11-18T09:09:00+00:00">18 Nov 2019, 09:09</time>
      </address>
      <p>Στη Θεσσαλονίκη θα ιδρυθεί το <b>Περιφερειακό Κέντρο Ελέγχου Ηλεκτρικής Ενέργειας (Regional Security Coordinator, RSC) της Νοτιανατολικής Ευρώπης από τους Διαχειριστές της Ελλάδας (ΑΔΜΗΕ), της Ρουμανίας (Transelectrica) και της Βουλγαρίας (ESO-EAD), ως αποτέλεσμα των μακρόχρονων διαπραγματεύσεων με τον ESO-EAD και τον Ευρωπαίο Σύνδεσμο Διαχειριστών Μεταφοράς Ηλεκτρικής Ενέργειας (ENTSO-E</b>), όπως αναφέρει σχετική ανακοίνωση του ΑΔΜΗΕ στην οποία μεταξύ άλλων επισημαίνεται ότι:</p>
      <p>Η ίδρυση του Περιφερειακού Κέντρου Ελέγχου στη Θεσσαλονίκη ανταποκρίνεται στο πνεύμα του Κανονισμού 2017/1485 της Ευρωπαϊκής Ένωσης, σύμφωνα με το οποίο όλοι οι Ευρωπαίοι Διαχειριστές υποχρεούνται από το 2020 να αναθέσουν σε ένα RSC με έδρα σε κράτος μέλος της ΕΕ τις εξής αρμοδιότητες:</p>
      <p>1. Τον ρόλο του φορέα συντονισμένου υπολογισμού δυναμικότητας<br/>2. Την ανάπτυξη του κοινού μοντέλου δικτύου<br/>3. Τον συντονισμό της περιφερειακής επιχειρησιακής ασφάλειας<br/>4. Τον συντονισμό των περιφερειακών διακοπών<br/>5. Την αξιολόγηση της περιφερειακής επάρκειας</p>
      <p>Ο Πρόεδρος και Διευθύνων Σύμβουλος του ΑΔΜΗΕ, κ. <b>Μάνος Μανουσάκης</b>, ανέφερε σχετικά: «Η σημερινή εξέλιξη αποτελεί το επιστέγασμα των συστηματικών προσπαθειών που κατέβαλαν τους τελευταίους μήνες το ΥΠΕΝ, η ΡΑΕ και ο ΑΔΜΗΕ. Η Θεσσαλονίκη αποτελεί πλέον την έδρα του Κέντρου Ελέγχου Ενέργειας της Νοτιοανατολικής Ευρώπης. Η αποστολή του νέου αυτού φορέα είναι να διασφαλίζει την αγαστή συνεργασία και τον συντονισμό της λειτουργίας των Συστημάτων και των αγορών Ηλεκτρικής Ενέργειας της Ελλάδας, της Βουλγαρίας και της Ρουμανίας. Επόμενος στόχος μας είναι η συμμετοχή ακόμη περισσότερων διαχειριστών στο νέο Κέντρο Ελέγχου. Ήδη βρισκόμαστε σε προχωρημένες συνεννοήσεις με το Διαχειριστή της Ιταλίας και έχουμε ξεκινήσει συζητήσεις και με άλλους Διαχειριστές βαλκανικών χωρών. Σκοπός μας είναι το Κέντρο Ελέγχου να παίξει καθοριστικό ρόλο στη νέα εποχή της ενοποιημένης ευρωπαϊκής αγοράς ηλεκτρικής ενέργειας».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/energeia/125485/tropopoiisi-tis-diataxis-gia-tin-proteraiotita-katanomis-stathmon-ape"/>
        <a href="https://www.insider.gr/epiheiriseis/energeia/125336/diethneis-analytes-hronia-krisis-2020-gia-ton-klado-tis-diylisis"/>
        <a href="https://www.insider.gr/epiheiriseis/energeia/125400/me-symmetohi-toy-hrimatopistotikoy-tomea-i-metabasi-ton-lignitikon"/>
      </related>
    </article>
  </body>
</html>