<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/obvineny-podnikatel-kocner-fico-mi-slibil-svaty-klid-chlubi-se-na-nahravce-20191118.html"/>
    <meta property="og:site_name" content="Deník.cz"/>
    <meta property="article:published_time" content="2019-11-18T09:58:00+00:00"/>
    <meta property="og:title" content="Obviněný podnikatel Kočner: Fico mi slíbil svatý klid, chlubí se na nahrávce"/>
    <meta property="og:description" content="Kontroverzní slovenský podnikatel Marian Kočner se před čtyřmi lety chlubil tím, že mu nyní již bývalý slovenský premiér Robert Fico slíbil &quot;svatý klid&quot; před vyšetřováním jeho kauz. Vyplývá to z nahrávky Kočnerova rozhovoru s jiným podnikatelem, kterou dnes zveřejnil list Denník N. Fico tyto informace zatím nekomentoval, dříve pouze přiznal, že se s Kočnerem potkával na společenských akcích."/>
  </head>
  <body>
    <article>
      <h1>Obviněný podnikatel Kočner: Fico mi slíbil svatý klid, chlubí se na nahrávce</h1>
      <address><time datetime="2019-11-18T09:58:00+00:00">18 Nov 2019, 09:58</time> by <a rel="author">ČTK</a></address>
      <p>V současnosti Kočner čelí obvinění v několika případech ekonomické kriminality. Je také obžalován z toho, že si objednal loňskou vraždu novináře Jána Kuciaka, který o jeho podezřelých transakcích psal. Kuciakova vražda vyvolala v zemi politickou krizi, která vyvrcholila demisí Fica z funkce premiéra.</p>
      <figure>
        <img src="https://g.denik.cz/1/83/marian-kocner_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/vrazda-novinare-kuciaka-prokurator-obzaloval-podnikatele-kocnera-20191021.html">Vražda novináře Kuciaka: prokurátor obžaloval podnikatele Kočnera Přečíst článek ›</a>
      </aside>
      <p>Kočner podle nahrávky tvrdil, že od Fica požadoval svatý klid a že nechce, aby se jeho osobou zabývala prokuratura, policie či daňový úřad. "A on (Fico) mi říká - budeš ho (klid) mít. A já mu říkám - pokud ne, ty nebudeš premiér. A on říká - já to vím," tvrdil Kočner. Podle listu si nahrávkou Kočner zaznamenal schůzku s podnikatelem Michalem Suchobou, který od něj žádal peníze za to, že finanční správa nebude Kočnera kontrolovat v jedné z daňových kauz.</p>
      <p>Suchoba dříve získal zakázky od slovenské finanční správy a Denník N ho označil za přítele někdejšího šéfa finanční správy. Suchoba v reakci tvrdil, že si na rozhovor s Kočnerem ze zmíněné nahrávky nevzpomíná. Zároveň popřel, že by pro někoho na finanční správě vyřizoval věci ohledně daní.</p>
      <p>Denník N napsal, že nahrávku zajistila policie v Kočnerova mobilu, ve kterém kriminalisté našli také podnikatelovu komunikaci s politiky a představiteli justice, jež poukázala na korupci ve slovenském soudnictví.</p>
      <figure>
        <img src="https://g.denik.cz/1/5b/akce-na-pocest-zavrazdeneho-novinare-jana-kuciaka1_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/zprostredkovatel-kuciakovy-vrazdy-uzavrel-dohodu-s-prokuratorem-20191018.html">Zprostředkovatel Kuciakovy vraždy uzavřel dohodu s prokurátorem Přečíst článek ›</a>
      </aside>
      <p>Zmíněná komunikace již dříve unikla do médií. Pro provalení aféry například rezignovala jedna soudkyně a několika dalších soudců bylo postaveno mimo službu. O funkce také přišli dva vysocí politici za Ficovu stranu Směr-sociální demokracie a dříve také náměstek generálního prokurátora.</p>
    </article>
  </body>
</html>