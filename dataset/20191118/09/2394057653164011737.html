<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gram.pl/artykul/2019/11/18/wspaniala-hybryda-gatunkowa-czyli-recenzja-indivisible.shtml"/>
    <meta property="og:site_name" content="Gram.pl"/>
    <meta property="article:published_time" content="2019-11-18T09:00:00+00:00"/>
    <meta property="og:title" content="Wspaniała hybryda gatunkowa, czyli recenzja Indivisible"/>
    <meta property="og:description" content="Bardzo przyjemne połączenie RPG-a akcji z side-scrollową platformówką to najlepsze, co mnie spotkało w ciągu ostatnich miesięcy."/>
  </head>
  <body>
    <article>
      <h1>Wspaniała hybryda gatunkowa, czyli recenzja Indivisible</h1>
      <h2>Bardzo przyjemne połączenie RPG-a akcji z side-scrollową platformówką to najlepsze, co mnie spotkało w ciągu ostatnich miesięcy.</h2>
      <address><time datetime="2019-11-18T09:00:00+00:00">18 Nov 2019, 09:00</time> by <a rel="author">Maria Wawrzyniak</a></address>
      <p>
        <b>UWAGA: <i>Indivisible </i>zadebiutowało ponad miesiąc temu. Wiem o tym i najmocniej przepraszam za zwłokę – parę problemów, złośliwe przeziębienie i BlizzCon zrobiły swoje. Niemniej jednak bardzo chciałam napisać tę recenzję, nawet pomimo opóźnienia, bo uważam, że sporo osób mogło tę grę po prostu przeoczyć, a zdecydowanie – przynajmniej według mnie – jest ona warta uwagi. Zwłaszcza, jeśli chodzi o miłośników gier niezależnych. Poza tym, <i>Indivisible </i>w grudniu wyjdzie na Nintendo Switch, więc jeżeli ktoś z Was jest zainteresowany, to niech się nie zastanawia. Zapraszam!</b>
      </p>
      <hr/>
      <p>Na samym początku najlepiej będzie, jeżeli wytłumaczę, co tak właściwie mam na myśli mówiąc <b><i>hybryda gatunkowa</i></b>. W przypadku <b><i>Indivisible</i></b> jest to dość dziwaczna i trochę może nawet ryzykowna mieszanka, bowiem <b>produkcja łączy elementy RPG akcji i side-scrollowej platformówki, a na koniec dodaje do tego walki w systemie turowym</b>. Kiedy włączyłam grę po raz pierwszy, pomyślałam sobie jedno – przede wszystkim mam do czynienia z czymś oryginalnym. <b><i>Indivisible</i></b> <b>to bez wątpienia specyficzne, jedyne w swoim rodzaju doświadczenie, na które zdecydowanie warto wydać parę groszy.</b> Zaczynając jednak od podstawowych informacji – producentem indyka jest firma Lab Zero Games, zaś jego wydawnictwem zajęło się 505 Games. <b>Tytuł zadebiutował 8 października 2019 roku na komputerach osobistych oraz konsolach PlayStation 4 i Xbox One.</b> W grudniu z kolei pojawi się na konsolach Nintendo Switch. Żeby było jasne – <b>to nie jest żadna rewolucja</b>. Jak napisałam na samym końcu w krótkim podsumowaniu – to jest coś, co wielokrotnie <b>wywołało uśmiech na mojej twarzy</b>, aczkolwiek <b>równie często pojawiał się na niej grymas zniecierpliwienia</b>, bo <b>do tego typu produkcji trzeba mieć nerwy ze stali</b>. A ja na pewno ich nie mam. O dziwo jednak w niczym mi to nie przeszkodziło.</p>
      <figure>
        <img src="https://img7.gram.pl/wboh20191114143659862nlqa.jpg"/>
      </figure>
      <h4>Nie oceniaj Indivisible po okładce...</h4>
      <p>Ja to zrobiłam i potem dostałam po uszach. Bo wiecie, jak człowiek nie ma dedykowanego kontrolera do peceta (tylko ma gamepada od PlayStation 4 i z jakiegoś powodu kompletnie nie może z niego korzystać, bo system myśli, że naciskam wszystkie przyciski naraz i nie daje mi absolutnie niczego zrobić) i dopiero zamierza kupić jakiegoś Xbox’owego cudaka, to do tego czasu musi korzystać kulturalnie z klawiatury i myszy. A jak korzysta z nich przy grze, która zdaje się najwyraźniej <b>została stworzona pod kontrolery</b>, to jest całkiem słabo. A jeżeli dodatkowo uzna, że ta gra na pewno będzie prosta, to już w ogóle pozamiatane. Tak właśnie było – z uśmiechem rozsiadłam się wygodnie w fotelu, obejrzałam pierwszą (dość chaotyczną i trochę niezrozumiałą) scenkę, po czym rozpoczęłam grę. Pierwsze chwile rzeczywiście były proste, ale po nich napotkałam pierwszego przeciwnika. <b>Wówczas przekonałam się, że mój żywot – czy raczej żywot głównej bohaterki – w żadnym wypadku nie jest prosty i wiecznie pozytywny.</b> Zacznijmy jednak od początku. Przenosimy się więc do <b>fantastycznego świata, który mocno przypomina krainy znane z legend Azji Południowo-Wschodniej</b> (zarówno treścią, jak i ogólnym klimatem). <b>Główną bohaterką jest Ajna, nastoletnia dziewczyna (niektórzy nazwaliby ją <i>chłopczycą</i>) wychowywana przez samotnego ojca.</b> <b>Pewnego dnia wioska, w której mieszka, pada ofiarą tajemniczego ataku, na wskutek którego dziewczyna odnajduje w sobie ukryte moce i decyduje się na długą oraz oczywiście bardzo niebezpieczną podróż, aby uratować przez zagładą pozostałych mieszkańców.</b> No i przy okazji uzyskać odpowiedzi na pewne nurtujące ją pytania, których nie zdradzę, bo to by już było za dużo.</p>
      <p>Wiem, że historia brzmi dość trywialnie, ale uwierzcie mi, że to w absolutnie niczym nie przeszkadza – a już na pewno nie w tym, aby była równocześnie <b>ciekawa i porywająca</b>. Najbardziej jednak podoba mi się w <i>Indivisible </i>to, że <b>na pierwszy rzut oka widać, jak bardzo twórcy włożyli swoje serducho w tę produkcję</b>. A widać to praktycznie po wszystkim – szczególnie po bohaterach. <b>Ajny nie da się nie lubić (przynajmniej ja nie potrafię); z jednej strony to taki typowy dzieciak w okresie nastoletniego buntu, z drugiej strony to niesamowicie zdeterminowana, silna i wartościowa postać.</b> Wszystko urozmaica <b>jej dziwaczna moc, przez którą potrafi <i>wchłaniać</i> napotkanych bohaterów (nazwanych przez twórców <i>Wcieleniami</i> lub <i>Inkarnacjami</i>, jak kto woli) i umieszczać ich w swojej głowie</b>. Każdy z tych bohaterów ma własną historię oraz charakter. Po <i>wchłonieniu</i> lądują w <b>wewnętrznym świecie będącym równocześnie umysłem Ajny, gdzie możemy w dowolnym momencie gry przenieść się i z nimi porozmawiać</b>. Zainteresowani, którzy niekoniecznie chcą sięgnąć po grę osobiście, ale lubią ciekawie historie zapraszam na <a href="https://indivisiblegame.com/">oficjalną stronę gry</a>. Znajdziecie tam spis wszystkich dostępnych bohaterów – <b>na samym początku poznajemy Dhara</b>. Swoją drogą, twórcy ciekawie rozwiązali kwestię protagonisty i antagonisty – tym pierwszym, na logikę, jest oczywiście Ajna, ale co do antagonisty… Powiem tak. <b>Dhar dostał rozkaz wybicia wszystkich heretyków (w przypadku gry ludzi, którzy nie są wyznawcami Ravannavara – swoją drogą, on mi zbyt bardzo przypomina Dżafara z <i>Aladyna</i>), w tym mieszkańców Ashwat, czyli wioski, gdzie mieszkała Ajna.</b> Tyle że kiedy dziewczyna go znalazła i rzuciła się na niego z pięściami, <b>jej moc z jakiegoś powodu postanowiła zadziałać i wchłonęła Dhara do umysłu głównej bohaterki</b>. Od tego momentu <b>Dhar może jedynie pomagać nam w walce</b>, ale nie może się bezpośrednio z nami skonfrontować, jak zresztą każde inne dostępne Wcielenie. A pomaganie nam trochę się kłóci z nazwaniem go antagonistą… I właściwie to nadal do końca nie wiem, czy i w ogóle ktoś nim jest. Jak już mówiłam, historia, choć prosta, jest ciekawa.</p>
      <figure>
        <img src="https://img7.gram.pl/bgwf20191118013215562eaqo.jpg"/>
      </figure>
      <h4>...bo piękno tkwi w prostocie.</h4>
      <p><i>Indivisible </i>samo w sobie nie jest skomplikowane. Pod względem rozgrywki mamy do czynienia z najbardziej <b>typową platformówką</b> na świecie – biegamy w prawo lub w lewo, skaczemy, wspinamy się… No, wiecie, o co chodzi. Przemierzamy świat i spotykamy na swojej drodze przeróżne niebezpieczeństwa, począwszy od latających kul dziwnego czerwonego ognia, a skończywszy na bezokich stworach przypominających łyse szczury czy innych cudach. Od czasu do czasu dostaniemy przerywnik filmowy przypominający nam o tym, że poza skakaniem mamy jeszcze historię do wysłuchania. Żałuję jednak, że <b>deweloperzy zdecydowali się nie podkładać głosów do każdych kwestii – bardzo często musiałam samodzielnie czytać kwestie, gdzie głosy aktorów znacznie sprzyjałyby immersji</b>. Sprzyja jej jednak <b>różnorodność Wcieleń</b> i definitywnie jest to tak duży pozytyw, że nawet irytujące powtarzanie walki z niektórymi bossami ostatecznie nie doprowadzało mnie do białej gorączki. <b>Najbardziej do gustu przypadła mi chyba Razmi, szamanka, która sprawia wrażenie, jakby w swoich nastoletnich czasach postanowiła stać się emo i zapomniała, że jest już znacznie starsza.</b> Razmi jest przede wszystkim szczera i podchodzi do świata realistycznie – momentami zaciera wprawdzie granicę z pesymizmem, ale przy tym wszystkim towarzyszy jej genialny czarny humor. Zamiast integrować się z ludźmi, woli Boma, ducha-tygrysa żyjącego w jej latarni. <b>Najmniej do gustu przypadł mi Dhar, który przez większość czasu jest totalnym dupkiem. Ba, czasem nawet i bezdusznym ignorantem, chociaż to zmienia się wraz z progresją.</b> Ajna z kolei… Cóż, mam wrażenie, że wiele moglibyśmy (a przynajmniej ja bym mogła) się od niej nauczyć.</p>
      <p>Wszystkie walki rozgrywają się w <b>systemie turowym</b>. <b>Każdy bohater przypisany jest do innego guzika (lub klawisza), który musimy nacisnąć określoną ilość razy, aby podbijać licznik.</b> W odpowiednich momentach musimy się również <b>bronić lub przełamywać gardę przeciwnika</b>. Pozwólcie również, że powtórzę – jeżeli zamierzacie grać w <i>Indivisible</i> na klawiaturze, to przygotujcie sobie jakąś melisę. Chyba że jesteście bardzo ogarnięci w zapamiętywaniu przypisanych klawiszy (ja nie jestem ani trochę) i naciskanie wielu z nich wiele razy w krótkim czasie jest dla Was niczym bułka z masłem. Jeżeli natomiast macie kontroler, który sprawnie działa z pecetem (o ile w ogóle gracie na pececie, w przypadku konsoli nie powinno być żadnego problemu), to nie wahajcie się ani chwili i od razu go podłączcie. W grze <b>funkcjonują również klasy postaci (a przynajmniej coś w ten deseń)</b> – u naszego boku będą więc walczyć <b>zarówno krótko-, jak i długodystansowcy, a także uzdrowiciele</b>.</p>
      <figure>
        <img src="https://img7.gram.pl/umbx20191118021401372hpbv.jpg"/>
      </figure>
      <p><b>To nie jest wysokobudżetowa produkcja na długie godziny. To raczej niedługa (ale też i nie za krótka!) bajeczna opowieść o determinacji.</b> Ewentualnie ja po prostu zbyt poważnie podchodzę do interpretacji. Tak czy siak, <b>jeżeli nie przeszkadza Ci powtarzalność (w tym przypadku powtarzalne są głównie walki), jestem pewna, że bardzo szybko dasz się wciągnąć</b>. Do tego wszystkiego dochodzi jeszcze <b>prześliczna oprawa graficzna, która momentalnie sprawiła, że <i>Indivisible </i>zyskało u mnie status gry <i>jedynej w swoim rodzaju</i></b>. Grafika, ręcznie rysowana, po prostu zachwyca – od początku aż do samego końca. Nie byłabym sobą, gdybym nie wspomniała także o muzyce. <b>Soundtrack do <i>Indivisible</i> został skomponowany przez Hirokiego Kikutę, autora ścieżek dźwiękowych do takich gier, jak <i>Soulcalibur V</i> czy <i>Secret of Mana</i>.</b> Jeżeli wiecie, o kim mowa, to prawdopodobnie wiecie, co chcę przez to powiedzieć – soundtrack, <b>podobnie jak oprawa wizualna, również zachwyca</b>. A przede wszystkim <b>wprowadza w charakterystyczny klimat, dodając do opowieści nutę egzotyki i heroiczności</b>.</p>
      <p><b>Podsumowując, <i>Indivisible</i> polecam wszystkim miłośnikom lżejszych RPG-ów (ze względu na historię) i turowy system walk, a także wszystkim tym, którzy przepadają za platformówkami, ponieważ w tym przypadku uczta dla Was jest ogromna. </b>Bardzo się cieszę, że spotkałam na swojej drodze tego indyka, bo spędziłam z nim kilkanaście godzin, podczas których nie tylko zbadałam granice swojej cierpliwości, ale również fantastyczny świat pełen bohaterów, których zapamiętam jeszcze na długo.</p>
      <hr/>
      <h4>Indivisible</h4>
      <p>✅ jasny, pełen jaskrawych kolorów, pobudzający wyobraźnię świat</p>
      <p>✅ bohaterowie stworzeni z wielkim serduchem skradli moje własne</p>
      <p>✅ połączenie wielu gatunków wyszło na dobre</p>
      <p>✅ elementy platformowe (o dziwo) współgrają z turowymi walkami</p>
      <p>✅ które jednocześnie są dość dynamiczne, więc się nie nudzą</p>
      <p>✅ ciekawa historia z poważniejszymi momentami...</p>
      <p>✅ ale równocześnie z poczuciem humoru</p>
      <p>✅ przy tym wszystkim jest to świetna zabawa na długie wieczory</p>
      <p>⛔️ łatwo się pogubić podczas wciskania klawiszy...</p>
      <p>⛔️ ...przez co trzeba powtarzać walki z niektórymi bossami...</p>
      <p>⛔️ ...którzy w tej grze potrafią być niesamowicie irytujący</p>
      <p>⛔️ bohaterowie posiadają zdecydowanie za mało linii dialogowych</p>
      <p>⛔️ brak polskiej wersji językowej</p>
      <p>
        <b>Niezwykła hybryda gatunkowa, która wielokrotnie wywołała uśmiech na mojej twarzy. Zamiast niego równie często pojawiał się jednak grymas zniecierpliwienia, bo do tego typu produkcji trzeba mieć nerwy ze stali.</b>
      </p>
      <h3>8.5</h3>
      <hr/>
    </article>
  </body>
</html>