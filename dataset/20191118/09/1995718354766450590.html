<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152437-lucki-zhkp-dobrovilno-prymusovo-shukatymut-upravyteliv-budynkiv"/>
    <meta property="og:site_name" content="ВолиньPost"/>
    <meta property="article:published_time" content="2019-11-18T09:12:00+00:00"/>
    <meta property="og:title" content="Луцькі ЖКП «добровільно-примусово» шукатимуть управителів будинків"/>
    <meta property="og:description" content="У ЖКП вирішили запровадити відповідний конкурс для усіх будинків, аби обрати на кожен об’єкт головного управителя."/>
  </head>
  <body>
    <article>
      <h1>Луцькі ЖКП «добровільно-примусово» шукатимуть управителів будинків</h1>
      <address>
        <time datetime="2019-11-18T09:12:00+00:00">18 Nov 2019, 09:12</time>
      </address>
      <p>У зв’язку з тим, що з червня цього року послуги з утримання будинків та прибудинкових територій скасували на законодавчому рівні, у Луцьку виникла критична ситуація з систематизацією роботи по управлінню помешканнями. У ЖКП вирішили запровадити відповідний конкурс для усіх будинків, аби обрати на кожен об’єкт головного управителя. <br/><br/>Про це повідомила виконувачка обов’язків директора департаменту ЖКГ Надія Коленда 18 листопада під час планового засідання постійної комісії міської ради з питань генерального планування, будівництва, архітектури та благоустрою, житлово-комунального господарства, екології, транспорту та енергозбереження.<br/><br/>«Згідно закону, мешканці, співвласники будинків можуть самостійно за рішенням загальних зборів визначитися з прийняттям одного із способів управління будинком, а саме: створення ОСББ, самоуправління або управління будинком через управителя. З травня департамент ЖКГ проробив велику роботу у плані інтегруванні користувачів за цією системою, згідно з якою розділяються житлові і комунальні послуги. Відтепер – утримання будинків заміняється на управління будинками, але зі сторони співвласників робота не активізувалася взагалі», – коментує виконувачка обов’язків директора департаменту ЖКГ Надія Коленда.<br/><br/><a href="http://www.volynpost.com/news/140508-lucki-zheky-bilshe-ne-utrymuvatymut-budynky-i-prybudynkovi-terytorii">ЧИТАТИ ТАКОЖ: Луцькі «жеки» більше не утримуватимуть будинки і прибудинкові території</a><br/><br/>Керівниця каже, що наразі у Луцьку критична ситуація з системою управлінням будинків, тож житлово-комунальне підприємство ініціює проведення «добровільно-примусового» конкурсу, який обіцяють організувати вже протягом місяця. <br/><br/>Відтак, Надія Коленда каже, що окрім цього є ще два варіанти:<br/><br/>1. Створення ОСББ.<br/>2. Самозабезпечення (стосується маленьких будинків).<br/><br/>«Люди можуть самі організувати збори і провести конкурс на посаду управителя, з відповідними протоколами зборів і дотриманням процедури голосування, або ж звернутися за допомогою до департаменту житлово-комунального господарства Луцької міської ради. За весь цей час мешканці жодного будинку не зверталися, тож будемо оголошувати збори самі», – каже керівниця ЖКГ. <br/><br/>Надія Коленда також зазначає, що будинки у будь-який момент згодом можуть відмовитися і змінити форму управління будинками.</p>
    </article>
  </body>
</html>