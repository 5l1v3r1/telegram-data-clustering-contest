<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rtva.nl/2019/11/alternatieve-muziek-springlevend-op-dont-tell-mummy-festival/"/>
    <meta property="og:site_name" content="RTVA"/>
    <meta property="article:published_time" content="2019-11-18T09:27:26+00:00"/>
    <meta property="og:title" content="Alternatieve muziek springlevend op Don’t tell mummy festival"/>
    <meta property="og:description" content="AMSTELVEEN – Liefhebbers van alternatieve muziek konden op vrijdag 15 november hun hart ophalen in P60. Vier veelbelovende Britse underground bands maakten pre-Brexit de oversteek om op de eerste editie van het Don’t tell mummy festival te spelen. Drie Nederlandse bands maakten de diverse indie line-up compleet. Terwijl het publiek langzaam binnendruppelt, druipt de muziek …"/>
  </head>
  <body>
    <article>
      <h1>Alternatieve muziek springlevend op Don’t tell mummy festival</h1>
      <address><time datetime="2019-11-18T09:27:26+00:00">18 Nov 2019, 09:27</time> by <a rel="author" href="https://rtva.nl/author/redactie/" target="_blank">Redactie</a></address>
      <slideshow>
        <figure>
          <img src="https://rtva.nl/wp-content/uploads/2019/11/MakeOutMolly@P60_2019_018-1024x683.jpg"/>
          <figcaption>MakeOutMolly</figcaption>
        </figure>
        <figure>
          <img src="https://rtva.nl/wp-content/uploads/2019/11/Strange_Cages@P60_2019_114-1024x683.jpg"/>
          <figcaption>Strange_Cages</figcaption>
        </figure>
        <figure>
          <img src="https://rtva.nl/wp-content/uploads/2019/11/Strange_Cages@P60_2019_010-1024x683.jpg"/>
          <figcaption>Strange_Cages</figcaption>
        </figure>
        <figure>
          <img src="https://rtva.nl/wp-content/uploads/2019/11/FootballFC@P60_2019_030-1024x683.jpg"/>
          <figcaption>FootballFC</figcaption>
        </figure>
        <figure>
          <img src="https://rtva.nl/wp-content/uploads/2019/11/FootballFC@P60_2019_055-1024x683.jpg"/>
          <figcaption>FootballFC</figcaption>
        </figure>
        <figure>
          <img src="https://rtva.nl/wp-content/uploads/2019/11/TheSlaughterHouseBand@P60_2019_028-1024x683.jpg"/>
          <figcaption>TheSlaughterHouseBand</figcaption>
        </figure>
        <figure>
          <img src="https://rtva.nl/wp-content/uploads/2019/11/TheSlaughterHouseBand@P60_2019_116-1024x683.jpg"/>
          <figcaption>TheSlaughterHouseBand</figcaption>
        </figure>
        <figure>
          <img src="https://rtva.nl/wp-content/uploads/2019/11/IguanaDeathCult@P60_2019_002-1024x683.jpg"/>
          <figcaption>IguanaDeathCult</figcaption>
        </figure>
        <figure>
          <img src="https://rtva.nl/wp-content/uploads/2019/11/IguanaDeathCult@P60_2019_094-1024x683.jpg"/>
          <figcaption>IguanaDeathCult</figcaption>
        </figure>
        <figure>
          <img src="https://rtva.nl/wp-content/uploads/2019/11/DeLikt@P60_2019_017-1024x683.jpg"/>
          <figcaption>DeLikt</figcaption>
        </figure>
        <figure>
          <img src="https://rtva.nl/wp-content/uploads/2019/11/DeLikt@P60_2019_049-1024x683.jpg"/>
          <figcaption>DeLikt</figcaption>
        </figure>
      </slideshow>
      <p>
        <b>AMSTELVEEN – Liefhebbers van alternatieve muziek konden op vrijdag 15 november hun hart ophalen in P60. Vier veelbelovende Britse underground bands maakten pre-Brexit de oversteek om op de eerste editie van het Don’t tell mummy festival te spelen. Drie Nederlandse bands maakten de diverse indie line-up compleet.</b>
      </p>
      <p>Terwijl het publiek langzaam binnendruppelt, druipt de muziek van Londense band Drool van het podium. <i>Runaway, Junkyard,</i> de band die ruim anderhalf jaar bestaat brengt een mix van post punk, eighties alt-rock en sixties garage rock. ‘Clear away my soul, I’m shaking in my boots, I’m rock I’m roll’; eerste single <i>Fun </i>besluit de set van de jonge gitaarband.</p>
      <p>What’s up P60! Utrechts/Haarlemse garageduo Make out Molly zet gelijk stevig in. Met nummers die niet langer dan drie minuten duren rockt hun rauwe muziek met overstuurde zang voorbij. Singles <i>MDMYAY</i> en <i>Kick a sheep</i> ontbreken niet op de setlist van de band die ‘lick a finger, do a dance, stop believing in romance’ als motto heeft.</p>
      <p><b>Ontregelende muziek</b><br/>De psychedelische garagerock van levendige live act Strange Cages uit Brighton is van een andere orde. Met hypnotiserende keyboardloopjes, een met zijn guitarstrap stoeiende zanger en overstuurde, ontregelende muziek weet de band het publiek te boeien. <i>Acid Rain,</i> <i>Goodbye Migraine, </i> <i>Desert, Dance like an Alpha Male. </i>De nummers van debuut album<i> Pop Therapy</i> maken indruk.</p>
      <p>De sound van de begin dit jaar opgerichte band Football FC uit Bristol doet de doemmuziek van begin jaren tachtig herleven. <i>Big Time, Apartment</i>. Industriële post-punk met zware baslijnen als van een vroege Joy Division. Door elkaar over het podium lopend brengt de groep hun songs. Af en toe een dosis hip hop maakt hun muziek hedendaags<i>.</i></p>
      <p>Een onvermoeibare tamboerijnspeler, een maffe zanger en pittige bluesy punk kenmerken The Slaughter House Band uit Brighton<i>. I hate TV, Jars of Gold, She’ll make me smile, Scary Witches. </i>Met een rauwe, gekwelde stem weet zanger Raz het enthousiaste, dansende publiek te raken. Een daverend applaus volgt aan het eind van de set.</p>
      <p><b>Rotterdamse bands</b><br/>De internationaal succesvolle protopunk en garagerockband Iguana Death Cult speelt een bijna dubbel zo lange set als voorgaande bands. Alles goed Amstelveen? informeert frontman Jeroen voordat de band <i>Nude Casino</i> van hun gelijknamige nieuwe album inzet. De Rotterdammers hebben duidelijk fans in de zaal en er wordt fanatiek gedanst en geapplaudisseerd. <i>Bright lights, Seven Tongues, Liquify, Castles in the Sky, Carnal Beat Machine, Half Frysian, Tuesday’s lament. </i>Ook Slaughterhouse zanger Raz kan vooraan in het publiek niet stil blijven staan.</p>
      <p>De vloer van de zaal is nat van het bier als afsluiter De Likt het podium op komt. De Rotterdamse futuristische hiphopgroep die bekend is van nummers <i>Ja dat bedoel ik </i>en<i> Bloed aan de muur </i>is de langst bestaande band van de line-up van vanavond. Energieke, stagedivende zanger Jordy met zijn opvallende uiterlijk en zijn kompanen krijgen ook nu weer de zaal plat. Het refrein van nieuwe single <i>Ctrl-Alt-Delikt </i>blijft hangen als een alternatieve mantra: Ik heb sjans, kleding, de dj en de nacht…</p>
      <p>Met het ijzersterk geprogrammeerde Don’t tell mummy festival bewijst P60 dat het menens is met de vernieuwingsslag.</p>
      <p>Foto’s: <a href="https://ruth-less-photography.smugmug.com/">Ruth Mampuys</a></p>
    </article>
  </body>
</html>