<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204570-sprava-ne-v-sumi-ukrayini-vazhlivo-zalishatisya-v-programi-mvf-markarova"/>
    <meta property="og:site_name" content="Mind UA"/>
    <meta property="article:published_time" content="2019-11-18T09:15:00+00:00"/>
    <meta property="og:title" content="Справа не в сумі, Україні важливо залишатися в програмі МВФ – Маркарова"/>
    <meta property="og:description" content="Співпраця України з МВФ є сигналом для інших фінінститутів про нашу надійність"/>
  </head>
  <body>
    <article>
      <h1>Справа не в сумі, Україні важливо залишатися в програмі МВФ – Маркарова</h1>
      <h2>Співпраця України з МВФ є сигналом для інших фінінститутів про нашу надійність</h2>
      <address>
        <time datetime="2019-11-18T09:15:00+00:00">18 Nov 2019, 09:15</time>
      </address>
      <p>Співпраця з Міжнародним валютним фондом (МВФ) важлива для України не з точки зору грошей. Про це міністр фінансів Оксана Маркарова заявила в <a href="https://nv.ua/biz/finance/oksana-markarova-ob-ekonomicheskom-roste-zemelnoy-reforme-fopah-i-sotrudnichestve-s-mvf-novosti-ukrainy-50053722.html">інтерв'ю</a> НВ.</p>
      <p>«Справа зараз зовсім не в сумі…  Кошти від МВФ поповнюють резерви НБУ, і вони зараз непогані. Нам важливо залишатися в програмі МВФ, тому що це сигнал для інших фінансових інститутів про нашу надійність. Світовий банк, ЄС, макрофінансова допомога. Поки ми в програмі МВФ, усі вони дають нам гроші, а вже ці гроші як раз поповнюють бюджет», – пояснила міністр.</p>
      <p>Також вона додала, що програма МВФ та умови, які нам виставляє фонд, «вони ж не МВФ потрібні, а нам самим: земельна реформа, здорова банківська система, нормальні суди».</p>
      <p>Маркарова також розповіла, що це вже третя програма, в обговоренні якої вона бере участь. За її словами, кожного разу в суспільстві точаться одні й ті ж розмови.</p>
      <p>«Коли ми ініціюємо програму, всі кричать, що МВФ грошей нам не дасть. Приїжджає місія – все пророкують, що ніхто ні з ким не домовиться. Поїхала місія – ага, більше не повернеться! Ці розмови не заважали і не заважають нам досягати угод з МВФ», – пояснила вона.  </p>
      <p>Нагадаємо: днями прем’єр-міністр Олексій Гончарук та міністр фінансів Оксана Маркарова<a href="https://mind.ua/news/20204550-uryad-proviv-peregovori-z-mvf-pro-novu-kreditnu-programu"> зустрілися з керівником місії</a> Міжнародного валютного фонду Роном ван Роденом та економістом місії Габором Пулою. Темою переговорів були умови відкриття нової довгострокової програми розширеного фінансування.</p>
      <p>Напередодні представники місії Міжнародного валютного фонду провели <a href="https://mind.ua/news/20204505-predstavniki-mvf-zustrilisya-z-kerivnictvom-nacbanku">зустріч із керівництвом Нацбанку</a> України.</p>
      <p>Місія МВФ <a href="https://mind.ua/news/20204463-misiya-mvf-rozpochala-robotu-v-kievi">розпочала роботу в Україні </a>14 листопада. Її представники сподіваються досягти швидких результатів у підписанні нової програми співпраці з Україною.</p>
      <related>
        <h4>Також читайте</h4>
        <a href="https://mind.ua/news/20204550-uryad-proviv-peregovori-z-mvf-pro-novu-kreditnu-programu"/>
        <a href="https://mind.ua/news/20204505-predstavniki-mvf-zustrilisya-z-kerivnictvom-nacbanku"/>
        <a href="https://mind.ua/news/20204463-misiya-mvf-rozpochala-robotu-v-kievi"/>
      </related>
    </article>
  </body>
</html>