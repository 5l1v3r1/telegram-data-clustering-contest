<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/xcloud-ping-basso-anti-cheat/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-18T09:59:00+00:00"/>
    <meta property="og:title" content="xCloud: &quot;Il ping era talmente basso che l'anti-cheat si attivava&quot; | Game Division"/>
    <meta property="og:description" content="Project xCloud è un servizio molto interessante e le principali figure di Microsoft ci parlano del ping e di come la piattaforma sia usata dai giocatori."/>
  </head>
  <body>
    <article>
      <h1>xCloud: "Il ping era talmente basso che l'anti-cheat si attivava" | Game Division</h1>
      <address>
        <time datetime="2019-11-18T09:59:00+00:00">18 Nov 2019, 09:59</time>
      </address>
      <p>Lo streaming è ormai considerato da tutti il futuro del gaming: non essere limitati dalla macchina da gioco che possediamo e dalle sue capacità è un concetto sempre più radicato tra gli appassionati. Domani sarà disponibile Google Stadia ma già oggi Microsoft sta proponendo in formato preview <b>Project xCloud</b>. Il servizio, come annunciato all’X019 di Londra, è stato ampliato con molti nuovi giochi, portando il numero a più di 50 titoli. Inoltre, arriverà presto anche in nuove parti del mondo, Europa Occidentale compresa.</p>
      <p>Sull’onda dei nuovi annunci, la general manager di Project xCloud <b>Catherine Gluckstein</b> ha rilasciato un’intervista ai microfoni di GamesIndustry.biz, insieme a <b>Kareem Choudhry</b>, corporate vice president della divisione Gaming Cloud presso Microsoft. I due hanno rivelato varie informazioni interessanti sul servizio.</p>
      <figure>
        <img src="https://www.tomshw.it/images/images/2018/12/project-xcloud-12108.jpg"/>
      </figure>
      <p>Leggi anche: <a href="https://www.tomshw.it/videogioco/xbox-scarlett-xbox-game-pass/">Xbox Scarlett sarà dotata di Xbox Game Pass già dal lancio</a></p>
      <p>Ad esempio, hanno spiegato che <b>il ping è spesso molto basso, ma alle volte lo è tal punto da far scattare il sistema di anti-cheat di Xbox Live</b>, il quale non è programmato per considerare un tale ping come normale. Choudhry ha affermato che in alcuni casi arrivava addirittura a 0 ms. Il team ha quindi dovuto aggiornare il sistema per fare in modo che non segnalasse più le sessioni di gioco di Preview come tentativi di cheating.</p>
      <p>Inoltre, è stato spiegato che <b>i giocatori stanno sfruttando xCloud per creare sessioni di gioco in cooperativa locale in quei giochi nei quali non è disponibile</b>. Choudhry spiega che, ad esempio, con Sea of Thieves è possibile giocare nella stessa stanza su Xbox One, PC e su Project xCloud, creando in pratica una sessione di cooperativa spalla a spalla in un gioco che non la supporta, ovviamente grazie anche al fatto che il titolo è cross-play.</p>
      <p>Project xCloud è quindi una piattaforma che permette di giocare in modo nuovo. <b>Diteci, voi cosa ne pensate?</b> Il servizio vi sembra interessante?</p>
      <blockquote>Potete acquistare un’Xbox One su Amazon, precisamente a <a href="https://toms.it/kmbDU">questo indirizzo</a>.</blockquote>
    </article>
  </body>
</html>