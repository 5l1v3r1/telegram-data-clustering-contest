<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/politiki/125486/thetiki-antapokrisi-sto-kalesma-toy-syriza-gia-ti-megalyteri-poreia-ton"/>
    <meta property="og:site_name" content="Insider"/>
    <meta property="article:published_time" content="2019-11-18T09:00:00+00:00"/>
    <meta property="og:title" content="Θετική ανταπόκριση στο κάλεσμα του ΣΥΡΙΖΑ για τη μεγαλύτερη πορεία των τελευταίων ετών"/>
    <meta property="og:description" content="Το κόμμα της αξιωματικής αντιπολίτευσης έριξε μεγάλο βάρος στην πορεία, με την συμμετοχή και του ίδιου του Αλέξη Τσίπρα σε αυτή."/>
  </head>
  <body>
    <article>
      <h1>Θετική ανταπόκριση στο κάλεσμα του ΣΥΡΙΖΑ για τη μεγαλύτερη πορεία των τελευταίων ετών</h1>
      <h2>Το κόμμα της αξιωματικής αντιπολίτευσης έριξε μεγάλο βάρος στην πορεία, με την συμμετοχή και του ίδιου του Αλέξη Τσίπρα σε αυτή.</h2>
      <address>
        <time datetime="2019-11-18T09:00:00+00:00">18 Nov 2019, 09:00</time>
      </address>
      <p>Κάλεσμα στον κόσμο να συμμετάσχει ειρηνικά και μαζικά στην χθεσινή πορεία για το <b>Πολυτεχνείο,</b> απεύθυναν ο <b>Αλέξης Τσίπρας, </b>αλλά και τα υπόλοιπα στελέχη του ΣΥΡΙΖΑ.</p>
      <p>Το κάλεσμα αυτό βρήκε ανταπόκριση και στην Κουμουνδούρου δεν έκρυβαν την ικανοποίηση τους για το «μήνυμα», όπως σημείωναν, που έστειλαν οι προοδευτικοί πολίτες. Τόνιζαν το γεγονός πως αυτή <b>ήταν η μεγαλύτερη πορεία των τελευταίων ετών </b>και υποστήριζαν πως αυτό έχει άμεση σχέση με την «αυταρχική», όπως τόνιζαν, συμπεριφορά που έχει επιδείξει η Νέα Δημοκρατία.</p>
      <p>Το κόμμα της αξιωματικής αντιπολίτευσης έριξε μεγάλο βάρος στην πορεία, με την συμμετοχή και του ίδιου του Αλέξη Τσίπρα σε αυτή, αλλά και πολλών κορυφαίων στελεχών, όπως ο Πάνος Σκουρλέτης, η Έφη Αχτσιόγλου, ο Νίκος Παππάς, ο Δημήτρης Τζανακόπουλος και πολλοί άλλοι.</p>
      <p>Από τον ΣΥΡΙΖΑ θεωρούν πως η συμμετοχή, που ιδιαίτερα στο μπλοκ τους ήταν μεγαλύτερη από κάθε άλλη φορά, συνδέεται άμεσα με την παρουσία του ηγέτη του κόμματος. Θεωρούν δηλαδή πως η απόφαση του Αλέξη Τσίπρα να συμμετέχει στην πορεία κατάφερε να κινητοποιήσει τους φίλους και τα μέλη του ΣΥΡΙΖΑ, ενώ σημείωναν ο κόσμος έδειξε στην κυβέρνηση του Κυριάκου Μητσοτάκη την αντίθεση του στις πρακτικές τις οποίες ακολουθεί. Τόνιζαν επίσης πως η προσπάθεια της κυβέρνησης να επιβάλει την «αστυνομοκρατία» είναι ένα «επικίνδυνο μονοπάτι που ακολουθεί» και που, όπως έδειξε χθες ο κόσμος με την παρουσία του στην πορεία του Πολυτεχνείου, δεν πρόκειται να δεχτεί.</p>
      <p>
        <b>Και τώρα… αναθεώρηση</b>
      </p>
      <p>Από σήμερα ο ΣΥΡΙΖΑ στρέφει την προσοχή του στη Βουλή και στη συζήτηση που ξεκινάει στην ολομέλεια <b>για την αναθεώρηση του Συντάγματος.</b> Ο Κυριάκος Μητσοτάκης μπορεί να επέλεξε να μην απαντήσει στην επίκαιρη ερώτηση του Αλέξη Τσίπρα που αφορά το άρθρο 86, την περασμένη Παρασκευή, αλλά αυτό δεν σημαίνει πως ο πρόεδρος της αξιωματικής αντιπολίτευσης θα το αφήσει να …περάσει, αλλά θα επιμείνει ζητώντας μια απάντηση από τον πρωθυπουργό.</p>
      <p>Δεν είναι όμως μόνο το ζήτημα του άρθρου 86 στο οποίο εστιάζει ο ΣΥΡΙΖΑ. Στον… αέρα βρίσκεται και το ζήτημα της ψήφου των αποδήμων, αφού από την σχέδιο σημειώνουν πως όσα συμφωνήθηκαν στην διακομματική, δεν εφαρμόζονται τελικά από τη Νέα Δημοκρατία. Τονίζουν πως η κυβέρνηση κάνει «πίσω» στο ζήτημα αυτό, κάτι που σημαίνει πως δεν πρόκειται το νομοσχέδιο να ψηφιστεί από τον ΣΥΡΙΖΑ, αλλά πιθανότατα και από το ΚΚΕ.</p>
      <p>Ένα ακόμα σημείο στο οποίο στέκεται ο ΣΥΡΙΖΑ είναι οι σχέσεις κράτους – εκκλησίας, ενώ τέλος υπάρχει και το ζήτημα της εκλογής του προέδρου της Δημοκρατίας με τον ΣΥΡΙΖΑ να επισημαίνει πως το σχέδιο της Νέας Δημοκρατίας θα οδηγήσει στο να είναι ο πρόεδρος άμεσα συνδεδεμένος με την κομματική πλειοψηφία.</p>
      <p>Πηγή: <a href="https://www.reader.gr/news/politiki/311874/ikanopoiimenoi-ston-syriza-apo-tin-megalyteri-poreia-gia-polytehneio-ton">Reader.gr</a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/125405/o-alexis-tsipras-tha-katebei-stin-poreia-toy-polytehneioy"/>
        <a href="https://www.insider.gr/eidiseis/politiki/125329/apodomisi-toy-mitsotaki-se-tria-metopa-epiheirei-o-syriza"/>
        <a href="https://www.insider.gr/eidiseis/politiki/125258/ston-syriza-anarotioyntai-o-mitsotakis-tha-synehisei-na-krybetai"/>
      </related>
    </article>
  </body>
</html>