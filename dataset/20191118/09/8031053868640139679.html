<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%83%cf%84%ce%b7-%ce%b8%ce%b5%cf%83%cf%83%ce%b1%ce%bb%ce%bf%ce%bd%ce%af%ce%ba%ce%b7-%cf%84%ce%bf-%cf%80%ce%b5%cf%81%ce%b9%cf%86%ce%b5%cf%81%ce%b5%ce%b9%ce%b1%ce%ba%cf%8c-%ce%ba%ce%ad%ce%bd%cf%84.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T09:45:18+00:00"/>
    <meta property="og:title" content="Στη Θεσσαλονίκη το Περιφερειακό Κέντρο Ελέγχου Ηλεκτρικής Ενέργειας της ΝΑ Ευρώπης"/>
    <meta property="og:description" content="Στη Θεσσαλονίκη θα βρίσκεται η έδρα του Περιφερειακού Κέντρου Ελέγχου Ηλεκτρικής Ενέργειας (Regional Security Coordinator, RSC) της νοτιοανατολικής Ευρώπης, ανακοίνωσε σήμερα ο ΑΔΜΗΕ."/>
  </head>
  <body>
    <article>
      <h1>Στη Θεσσαλονίκη το Περιφερειακό Κέντρο Ελέγχου Ηλεκτρικής Ενέργειας της ΝΑ Ευρώπης</h1>
      <address>
        <time datetime="2019-11-18T09:45:18+00:00">18 Nov 2019, 09:45</time>
      </address>
      <p>
        <b>Στη Θεσσαλονίκη θα βρίσκεται η έδρα του Περιφερειακού Κέντρου Ελέγχου Ηλεκτρικής Ενέργειας (Regional Security Coordinator, RSC) της νοτιοανατολικής Ευρώπης, ανακοίνωσε σήμερα ο ΑΔΜΗΕ.</b>
      </p>
      <p>Το Περιφερειακό Κέντρο θα ιδρυθεί από τους Διαχειριστές της Ελλάδας (ΑΔΜΗΕ), της Ρουμανίας (Transelectrica) και της Βουλγαρίας (ESO-EAD), ενώ η απόφαση για την έδρα είναι αποτέλεσμα μακρόχρονων διαπραγματεύσεων με τον ESO-EAD και τον Ευρωπαίο Σύνδεσμο Διαχειριστών Μεταφοράς Ηλεκτρικής Ενέργειας (ENTSO-E).</p>
      <p>Το Κέντρο θα είναι υπεύθυνο μεταξύ άλλων για την αξιολόγηση της περιφερειακής επάρκειας, τον υπολογισμό της δυναμικότητας, την ανάπτυξη κοινού μοντέλου δικτύου, τον συντονισμό των περιφερειακών διακοπών και της επιχειρησιακής ασφάλειας.</p>
      <p>Ο πρόεδρος και διευθύνων σύμβουλος του ΑΔΜΗΕ, Μάνος Μανουσάκης, ανέφερε σχετικά: «Η σημερινή εξέλιξη αποτελεί το επιστέγασμα των συστηματικών προσπαθειών που κατέβαλαν τους τελευταίους μήνες το ΥΠΕΝ, η ΡΑΕ και ο ΑΔΜΗΕ. Η Θεσσαλονίκη αποτελεί πλέον την έδρα του Κέντρου Ελέγχου Ενέργειας της Νοτιοανατολικής Ευρώπης. Η αποστολή του νέου αυτού φορέα είναι να διασφαλίζει την αγαστή συνεργασία και τον συντονισμό της λειτουργίας των Συστημάτων και των αγορών Ηλεκτρικής Ενέργειας της Ελλάδας, της Βουλγαρίας και της Ρουμανίας. Επόμενος στόχος μας είναι η συμμετοχή ακόμη περισσότερων διαχειριστών στο νέο Κέντρο Ελέγχου. Ήδη βρισκόμαστε σε προχωρημένες συνεννοήσεις με τον Διαχειριστή της Ιταλίας και έχουμε ξεκινήσει συζητήσεις και με άλλους Διαχειριστές βαλκανικών χωρών. Σκοπός μας είναι το Κέντρο Ελέγχου να παίξει καθοριστικό ρόλο στη νέα εποχή της ενοποιημένης ευρωπαϊκής αγοράς ηλεκτρικής ενέργειας».</p>
    </article>
  </body>
</html>