<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622092/%DB%B1%DB%B7%D8%AA%D9%88%D8%B5%DB%8C%D9%87-%D8%A8%D8%B1%D8%A7%DB%8C-%DA%A9%D9%88%D9%87%D9%86%D9%88%D8%B1%D8%AF%DB%8C-%D8%AF%D8%B1-%D8%B2%D9%85%D8%B3%D8%AA%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T09:17:00+00:00"/>
    <meta property="og:title" content="۱۷توصیه برای کوهنوردی در زمستان"/>
    <meta property="og:description" content="با توجه به سرد شدن هوا و کوهنوردی در زمستان نکاتی پیشنهاد می شود که شاید بتواند در مواقع ضروری به کمک کوه‌نوردان بیاید."/>
  </head>
  <body>
    <article>
      <h1>۱۷توصیه برای کوهنوردی در زمستان</h1>
      <address>
        <time datetime="2019-11-18T09:17:00+00:00">18 Nov 2019, 09:17</time>
      </address>
      <p>
        <i>با توجه به سرد شدن هوا و کوهنوردی در زمستان نکاتی پیشنهاد می شود که شاید بتواند در مواقع ضروری به کمک کوه‌نوردان بیاید.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>باتوجه به سرد شدن هوا، کوهنوردان باید برای صعود و کوهنوردی نکاتی را رعایت کنند تا صعودی مطمئن و بدون خطر داشته باشند.</p>
      <p>قبل از هر کاری کوهنورد باید اطلاعات دقیق هواشناسی منطقه مورد نظر فعالیت خود را چک کند. کوهنوردان حرفه‌ای می‌دانند که هوای کوهستان خیلی سریع‌تر از آن چیزی که فکر می کنید، تغییر می‌کند پس باید خود را برای هر نوع آب و هوا آماده کنند.</p>
      <p>نکته بعدی این است که باید سرپرستان گروه های کوهنوردی تعارف را کنار بگذارند و از همراهی کوهنوردانی که تجهیزات مناسب ندارند، خودداری کنند. همچنین توصیه می شود در محل تجمع قبل از برنامه، حتما یک بار دیگر تجهیزات خود را چک کنند.</p>
      <p>در زیر مواردی را خواهیم آورد که بهتر است کوهنورد قبل از صعود در زمستان این نکات را یاد آوری کنند:</p>
      <p>۱- از رفتن به ارتفاعات تا ۷۲ ساعت پس از بارش برف (به لحاظ احتمال ریزش بهمن) خودداری کنید.</p>
      <p>۲- همراه داشتن تجهیزات نجات در بهمن برای گروه های کوه‌نوردی از ملزومات ضروری صعودهای زمستانی است.</p>
      <p>۳- از صعود انفرادی پرهیز کرده و همراه با گروه و افراد مجرب به کوه‌نوردی بپردازید.</p>
      <p>۴- از لباس‌هایی با رنگ‌های واضح (قرمز، زرد و فسفری) استفاده کنید.</p>
      <p>۵- زمان بندی مناسب جهت به پایان رساندن برنامه قبل از تاریکی هوا (بهترین زمان اقدام به بازگشت: ساعت ١٣) داشته باشند.</p>
      <p>۶-به یاد داشته باشید سرما، باد و رطوبت شما را به هیپوترمی(سرمازدگی) نزدیک می‌کنند.</p>
      <p>۷- سرمای طولانی باعث بی‌حسی می‌شود، پس هر چند لحظه یک بار اندام های تحتانی دست و پاهایتان را تکان دهید.</p>
      <p>۸- همراه داشتن مایعات گرم در برنامه های زمستانی ضروری است و هر زمان سرما را در داخل بدن تان احساس کردید از مایعات گرم استفاده کنید.</p>
      <p>۹- توجه داشته باشید هدف از برنامه کوهپیمایی، سلامتی است پس قرار نیست به هر قیمت که شده به بالا رفتن ادامه بدهید. در بعضی مواقع اقدام دیر در فرود آمدن، وضعیت یک تیم را در بحران قرار می دهد.</p>
      <p>۱۰- خطر بهمن رو فراموش نکنید.</p>
      <p>۱۱- در فصل زمستان و وقتی که بارش برف وجود دارد و یا هوا ابری است خیلی راحت مسیرها گم می شوند و رد پاها در برف هم سریع پر شده و ناپدید می شوند، پس به هوای رد پا، برنامه کوهنوردی را طولانی نکنید.</p>
      <p>۱۲- در حوادث، اولین اقدام تان محافظت مصدوم از باد، سرما و رطوبت باشد و بعد سعی کنید شرایط گرم کردن مصدوم را فراهم کنید.</p>
      <p>۱۳- اگر در مسیرتان شیب های مستعد بهمن قرار داشت، مسیرتان را عوض کنید و یا برنامه را کنسل کنید.</p>
      <p>۱۴-اگر در مسیرکوهنوردی بهمن اتفاق افتاد از افرادی که در منطقه بهمن هستند، چشم برندارید و مسیر گرفتار شدن شان را بطور دقیق رصد کنید.</p>
      <p>۱۵- اگه تصمیم داشتید به گرفتار شدگان در بهمن کمک کنید توجه داشته باشید جایی که تازه بهمن زده احتمال ریزش مجدد برف هست.</p>
      <p>۱۶- اگه قبل از رسیدن تیم امداد و نجات اقدام به جستجو کردید حتما دو نفر را در دوطرف منطقه بهمن در یک جای امن بگذارید که هم بتوانند دید خوبی روی بالادست شیب داشته باشند و هم در صورت ریزش مجدد بهمن بتوانند با صدا کردن نفرات پایین دست را مطلع کنند.</p>
      <p>۱۷-وقتی بطور تلفنی از تیم امداد و نجات درخواست کمک می کنید، ابتدا خونسردی خودتان را حفظ کرده و سپس دقیق و بدون کم و کاست ماجرا را شرح دهید.</p>
      <p>کوهستان خطرناک نیست بلکه بی احتیاطی‌ها ممکن است ما را در خطر قرار دهد.</p>
    </article>
  </body>
</html>