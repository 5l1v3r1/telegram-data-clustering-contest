<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/18/oriasi-ervagas-a-budapesti-fesztivalzenekarnak"/>
    <meta property="og:site_name" content="infostart"/>
    <meta property="article:published_time" content="2019-11-18T09:58:00+00:00"/>
    <meta property="og:title" content="Óriási érvágás a Budapesti Fesztiválzenekarnak"/>
    <meta property="og:description" content="A Budapesti Fesztiválzenekar (BFZ) arról értesült, hogy a megszűnt taot kompenzálni hivatott többlettámogatásból 200 millió forintban részesül, amely az együttes esetében az utóbbi évek taotámogatás-átlagának kevesebb mint 50 százaléka."/>
  </head>
  <body>
    <article>
      <h1>Óriási érvágás a Budapesti Fesztiválzenekarnak</h1>
      <address><time datetime="2019-11-18T09:58:00+00:00">18 Nov 2019, 09:58</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/belfold/2019/11/19/gy-nemeth-erzsebet-kiteritette-a-fovaros-lapjait-a-fesztivalzenekar-ugyeben"/>
      </related>
      <h3>A Budapesti Fesztiválzenekar (BFZ) arról értesült, hogy a megszűnt taot kompenzálni hivatott többlettámogatásból 200 millió forintban részesül, amely az együttes esetében az utóbbi évek taotámogatás-átlagának kevesebb mint 50 százaléka.</h3>
      <p>Mivel a BFZ a kompenzációban bízva, az előző évek átlagát alapul véve készítette el következő évadterveit, most</p>
      <blockquote>csak úgy tudja stabil működését biztosítani, hogy azokból számos projektet elhagy.</blockquote>
      <p>A zenekar a lemondott programok kiválasztásánál azt vette figyelembe, melyek azok az események, amelyek még ilyen késői időpontban is lemondhatók – olvasható a Budapesti Fesztiválzenekar közleményében.</p>
      <p>Ennek következményeképpen a jövő évtől szünetelnek az operaprodukciók, elmarad egy négyéves együttműködés a genfi operaházzal, és egy a Balti államokba tervezett turné is. A hazai közösségi programok közül szintén szünetelnek a zenekar partneriskoláit szolgáló Hangszerkóstolók, a Lásd, amit hallasz! filmverseny, a BFZ bekopog! program, a templomi koncertek, az idősotthonokba szervezett kamarakoncertek és a kisgyermekeknek létrehozott Zenevár koncertek is.</p>
      <p>A Fesztiválzenekar ügyvezető igazgatója, Martin Hoffmann a tervezés stabil anyagi hátterének hiánya miatt lemondott, utódját keresi a zenekar kuratóriuma. A BFZ stábját is szűkíti,</p>
      <blockquote>számos munkatársától kényszerül megválni.</blockquote>
      <p>A Budapesti Fesztiválzenekart az egész világon Magyarország büszkeségének, legsikeresebb kulturális együttesének tekintik, amely egyedülálló módon szolgálja hazánk kultúráját és jó hírét. A Fesztiválzenekar bízik abban, hogy az előző évek támogatásának helyreállítása a jövőben lehetővé teszi a 2020 januárjától szünetelő sorozatok folytatását, különös tekintettel a rendkívül népszerű ingyenes közösségi és ifjúsági programokra.</p>
      <p>
        <i>Nyitókép: bfz.hu</i>
      </p>
    </article>
  </body>
</html>