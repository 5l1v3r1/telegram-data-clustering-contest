<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597862/iran-katigorei-tis-hpa-gia-anameiksi-stis-esoterikes-tou-ypotheseis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T09:44:00+00:00"/>
    <meta property="og:title" content="Ιράν: Κατηγορεί τις ΗΠΑ για ανάμειξη στις εσωτερικές του υποθέσεις"/>
    <meta property="og:description" content="Το Ιράν κατηγόρησε τις ΗΠΑ για ανάμειξη στις εσωτερικές του υποθέσεις μετά την υποστήριξη που εξέφρασε η Ουάσινγκτον στον «ιρανικό λαό» στο περιθώριο των..."/>
  </head>
  <body>
    <article>
      <h1>Ιράν: Κατηγορεί τις ΗΠΑ για ανάμειξη στις εσωτερικές του υποθέσεις</h1>
      <address><time datetime="2019-11-18T09:44:00+00:00">18 Nov 2019, 09:44</time> by <a rel="author">SigmaLive</a></address>
      <p><b>Το Ιράν κατηγόρησε τις ΗΠΑ για ανάμειξη στις εσωτερικές του υποθέσεις μετά την υποστήριξη που εξέφρασε η Ουάσινγκτον στον «ιρανικό λαό» στο περιθώριο των βίαιων διαδηλώσεων σε πολλές ιρανικές πόλεις εναντίον της αύξησης στην τιμή της βενζίνης.<br/></b> <br/>«Όπως έχω πει στον ιρανικό λαό εδώ και σχεδόν ενάμιση χρόνο: οι ΗΠΑ είναι μαζί σας», έγραψε το Σάββατο ο υπουργός Εξωτερικών των ΗΠΑ, Μάικ Πομπέο, στο Twitter.<br/> <br/>Με τις δηλώσεις αυτές «ο Αμερικανός υπουργός Εξωτερικών εκφράζει την υποστήριξή του σε μια ομάδα ταραξιών», αναφέρει το ιρανικό υπουργείο Εξωτερικών σε ανακοίνωση που εξέδωσε κατά τη διάρκεια της νύχτας που πέρασε.<br/> <br/>Το ιρανικό υπουργείο «καταδικάζει τα (...) παρεμβατικά αυτά σχόλια», προστίθεται στην ανακοίνωση, στην οποία επισημαίνεται ότι «ο ιρανικός λαός ξέρει καλά ότι τα υποκριτικά σχόλια αυτού του είδους δεν αποτελούν καμία ειλικρινή ένδειξη συμπάθειας».<br/> <br/>Τουλάχιστον δύο άνθρωποι (ένας πολίτης και ένας αστυνομικός) έχουν χάσει τη ζωή τους από την Παρασκευή το βράδυ στο Ιράν σε βίαια επεισόδια που ξέσπασαν στις διαμαρτυρίες που γίνονταν σε πολλές πόλεις της χώρας, μερικές ώρες μετά την ανακοίνωση μεγάλης αύξησης στην τιμή της βενζίνης.<br/> <br/>Σύμφωνα με το σχέδιο που ανακοίνωσε η κυβέρνηση, η τιμή της βενζίνης θα αυξηθεί κατά 50% και θα ανέλθει από 10.000 σε 15.000 ριάλ (11 λεπτά του ευρώ) για τα πρώτα 60 λίτρα που αγοράζει κάποιος κάθε μήνα. Πέραν αυτής της ποσότητας, η τιμή του λίτρου θα τριπλασιαστεί στα 30.000 ριάλ.<br/> <br/>Χθες Κυριακή ο Λευκός Οίκος ανακοίνωσε ότι υποστηρίζει «τους Ιρανούς στις ειρηνικές διαδηλώσεις τους κατά του καθεστώτος που υποτίθεται ότι τους κυβερνάει».<br/> <br/>«Καταδικάζουμε τη χρήση βίας και τους περιορισμούς στην επικοινωνία κατά των διαδηλωτών», δήλωσε η Στέφανι Γκρίσαμ, εκπρόσωπος της αμερικανικής κυβέρνησης σε ανακοίνωση στην οποία καταδίκασε επίσης τα όπως χαρακτήρισε ολισθήματα μιας κυβέρνησης που έχει «εγκαταλείψει τον λαό της».<br/> <br/>Από την αρχή των διαδηλώσεων, πολλές δεκάδες άνθρωποι έχουν συλληφθεί, σύμφωνα με πληροφορίες του ιρανικού Τύπου.<br/> <br/>Πηγή: ΑΠΕ-ΜΠΕ <br/> </p>
    </article>
  </body>
</html>