<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/pasok-to-ektakto-synedrio-xekina-to-savvato-23-11/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-18T09:47:14+00:00"/>
    <meta property="og:title" content="ΠΑΣΟΚ: Το έκτακτο συνέδριο ξεκινά το Σάββατο 23/11"/>
    <meta property="og:description" content="Σε ενημερωτικό σημείωμα που δημοσιοποιήθηκε από το ΠΑΣΟΚ, σήμερα το πρωί, λίγες μέρες πριν από το έκτακτο συνέδριό του -ξεκινά το ερχόμενο Σάββατο 23/11"/>
  </head>
  <body>
    <article>
      <h1>ΠΑΣΟΚ: Το έκτακτο συνέδριο ξεκινά το Σάββατο 23/11</h1>
      <address>
        <time datetime="2019-11-18T09:47:14+00:00">18 Nov 2019, 09:47</time>
      </address>
      <p>Σε αναλυτικό ενημερωτικό σημείωμα που δημοσιοποιήθηκε από το <a href="https://neaselida.gr/tag/pasok/">ΠΑΣΟΚ</a>, σήμερα το πρωί, λίγες μέρες πριν από το <a href="https://neaselida.gr/tag/ektakto-synedrio/">έκτακτο συνέδριό</a> του -ξεκινά το ερχόμενο Σάββατο (23/11) το απόγευμα- εξηγείται για ποιους λόγους γίνεται και σε τι αποσκοπεί. <b>Ταυτόχρονα δίνονται απαντήσεις στον Π. Γερουλάνο</b> κι άλλα στελέχη, τα οποία ασκούν έντονη κριτική στη <a href="https://neaselida.gr/tag/fofi-gennimata/">Φώφη Γεννηματά</a> και διαφωνούν ζητώντας να τηρηθούν κατά γράμμα οι καταστατικές διαδικασίες.</p>
      <h3>Δεν υπάρχει δίλημμα ΠΑΣΟΚ ή Κίνημα Αλλαγής</h3>
      <figure>
        <img src="https://neaselida.gr/nsmedia/uploads/2019/11/pasok-kinal.jpg"/>
      </figure>
      <p><b>«Δεν υπάρχει δίλημμα</b> <a href="https://neaselida.gr/tag/pasok/">ΠΑΣΟΚ</a> ή <a href="https://neaselida.gr/tag/kinal/">Κίνημα Αλλαγής.</a> Δεν είναι ανταγωνιστικό το ΠΑΣΟΚ με το Κίνημα Αλλαγής», υπογραμμίζει η ηγεσία του ΠΑΣΟΚ. Το θεωρεί ως τη φυσική συνέχεια της δημοκρατικής προοδευτικής παράταξης στην Ελλάδα. «Διακηρυγμένος στόχος εξ’ αρχής αυτού του πολιτικού σχεδίου ήταν η δημιουργία ενός νέου, ενιαίου φορέα που θα ενώσει κάτω από την ίδια στέγη όλους όσους πιστεύουν στις αρχές και ιδέες του σοσιαλισμού, της σοσιαλδημοκρατίας, του ριζοσπαστικού προοδευτικού κέντρου, της πολιτικής οικολογίας. <b>Τις δυνάμεις του ΠΑΣΟΚ, του ΚΙΔΗΣΟ, της Ανανεωτικής Αριστεράς, των στελεχών που προέρχονται από το ΠΟΤΑΜΙ, των Κινήσεων Πολιτών, της πολιτικής οικολογίας</b>. Αυτό κάναμε και κάνουμε πράξη. Αυτό το πολιτικό εγχείρημα υλοποιούμε με τα στελέχη του ΠΑΣΟΚ, που στελεχώνουν τα εκλεγμένα Κεντρικά και τα Περιφερειακά Όργανα του <b>Κινήματος Αλλαγής, στην πρώτη γραμμή», υπογραμμίζεται στο ενημερωτικό σημείωμα.</b></p>
      <p><b>«Οι αρχές, οι αξίες και οι παρακαταθήκες του ΠΑΣΟΚ</b> δεν είναι μόνο στην καρδιά μας και στο μυαλό μας, αλλά οδηγός στην πορεία μας, στις αποφάσεις μας και στη δουλειά μας. Μαζί βέβαια με τη νέα στρατηγική μας, τους νέους στόχους μας και επιλογές μας, που θα μας φέρουν και πάλι στην πρώτη γραμμή των εξελίξεων στην πατρίδα μας» τονίζεται και προστίθεται: «Αυτό όμως δεν θα μπορούσε να γίνει μόνο με το ΠΑΣΟΚ του 3% το 2015. Ούτε μπορεί βέβαια να γίνει και χωρίς το ΠΑΣΟΚ, χωρίς τη δυναμική των χιλιάδων μελών και στελεχών του σε όλη την Ελλάδα».</p>
      <p><b>Αναφέρεται,</b> ακόμα, πως το έκτακτο συνέδριο ΠΑΣΟΚ πρέπει να γίνει όχι μόνο γιατί είναι καταστατική υποχρέωση, αλλά θα διατυπώσει το πώς η ιδρυτική διακήρυξη του ’74 με τις ριζοσπαστικές ιδέες και αρχές μεταφράζεται όχι ως συνθηματολογία αλλά ως όραμα, με νέους στόχους και παραγωγή πολιτικής στις νέες συνθήκες, ανάγκες και προκλήσεις που αντιμετωπίζει η χώρα.</p>
      <p><b>«Εκκρεμεί</b> και η αναγκαία καταστατική προσαρμογή του ΠΑΣΟΚ στα νέα δεδομένα που όλοι μαζί ομόφωνα αποφασίσαμε στο συνέδριο του Μαρτίου για την περαιτέρω πολιτική, οργανωτική και λειτουργική ενοποίηση του Κινήματος Αλλαγής. Υπάρχουν και σοβαροί λόγοι που συνδέονται με την απόφαση μας να παραμείνει το ΠΑΣΟΚ ανοιχτό και ζωντανό και να ανταποκρίνεται εξαντλώντας κάθε δυνατότητα για την σταδιακή κάλυψη των οικονομικών υποχρεώσεων του», τονίζεται στο ενημερωτικό σημείωμα, ενώ υπογραμμίζεται ότι δεν υπάρχει κανένας αιφνιδιασμός. Σύμφωνα με την ηγεσία του ΠΑΣΟΚ θα είναι «ένα συνέδριο ανοιχτό, μαζικό, με σύνθεση που εκφράζει και εκπροσωπεί με απόλυτα θεσμικό και διαφανή τρόπο τον κόσμο της παράταξης στις σημερινές συνθήκες».</p>
      <h3>Στο συνέδριο συμμετέχουν:</h3>
      <p>* Τα μέλη των υφιστάμενων οργάνων ΠΑΣΟΚ, οι νυν και πρώην βουλευτές και ευρωβουλευτές και τα στελέχη μας στους κοινωνικούς, παραγωγικούς και συνδικαλιστικούς και αυτοδιοικητικούς φορείς.</p>
      <p>* Οι εκλεγμένοι σύνεδροι του τελευταίου συνεδρίου ΠΑΣΟΚ του 2015 και οι σύνεδροι μέλη ΠΑΣΟΚ του Συνεδρίου του Κινήματος Αλλαγής.</p>
      <p>Η μη εκλογή συνέδρων εξηγείται από το γεγονός πως πρόκειται για συνέδριο έκτακτο, επομένως δεν υπάρχει καταστατικός περιορισμός για τη σύνθεση του. «Η μη ύπαρξη τοπικών οργανώσεων του ΠΑΣΟΚ, οδηγεί αναγκαστικά στην προτεινόμενη σύνθεση εκλεγμένων συνέδρων. Η εκλογή νέων συνέδρων, προϋποθέτει δημιουργία νέων οργανώσεων του ΠΑΣΟΚ, κάτι που έρχεται ευθέως σε αντίθεση με την πρόσφατη απόφασή του Συνεδρίου του Κινήματος Αλλαγής για την ενιαία λειτουργία», υποστηρίζεται στο σημείωμα.</p>
      <p><b>Για τη Φώφη Γεννηματά</b> και τα ηγετικά στελέχη που την υποστηρίζουν είναι επιβεβλημένες οι αλλαγές στο καταστατικό του ΠΑΣΟΚ, σύμφωνα με τις αποφάσεις του πρόσφατου συνεδρίου του Κινήματος Αλλαγής. Η καταστατική αυτή προσαρμογή μπορεί να γίνει μόνο με τη θεσμική αντιστοίχιση κεντρικών οργάνων του ΠΑΣΟΚ με τα αντίστοιχα του Κινήματος Αλλαγής.</p>
      <p>«Οποιαδήποτε άλλη επιλογή θα οδηγήσει σε πολιτικό και οργανωτικό δυισμό και αυτοϋπονόμευση. Δεν μπορούμε να λειτουργήσουμε με δύο παράλληλους κομματικούς μηχανισμούς σε τοπικό, νομαρχιακό, περιφερειακό, κεντρικό επίπεδο. Σε ένα μοντέλο λειτουργίας που κάθε κόμμα θα έχει διακριτά κεντρικά όργανα που θα συνεδριάζουν χωριστά, θα παίρνουν διαφορετικές αποφάσεις από τις αποφάσεις των οργάνων του Κινήματος Αλλαγής και θα τροφοδοτείται μια διαρκής εσωστρέφεια και σύγχυση. Ας μιλήσουμε χωρίς προσχήματα. Μια τέτοια επιλογή θα ήταν επιλογή πισωγυρίσματος, διάλυσης του Κινήματος Αλλαγής που αναπόφευκτα οδηγεί στο κλείσιμο του ΠΑΣΟΚ»,υπογραμμίζει η Χ. Τρικούπη.</p>
      <p>Θεωρεί εκ των ων ουκ άνευ προϋπόθεση την αταλάντευτη επιλογή της αυτόνομης πορείας της παράταξης μέσα από το Κίνημα Αλλαγής, τη φυσική συνέχεια της δημοκρατικής προοδευτικής παράταξης στην Ελλάδα .</p>
      <p>«Η συμπόρευση του ΠΑΣΟΚ ως κινητήριου μοχλού του Κινήματος Αλλαγής είναι η αντικειμενικά μοναδική δυνατότητα για ένα ανοιχτό, ζωντανό ΠΑΣΟΚ. Οφείλουμε, λοιπόν, να μην επιτρέψουμε να μας διχάσουν επίπλαστοι διαχωρισμοί που δεν ανταποκρίνονται στην πραγματικότητα.</p>
      <p>Οι ευαισθησίες των στελεχών, των μελών και των φίλων της παράταξής μας είναι σεβαστές, είναι όμως ανεπίτρεπτο να επιχειρείται η «εργαλειοποίησή» τους για εσωκομματικά παιχνίδια», τονίζεται.</p>
      <related>
        <a href="https://neaselida.gr/efimerida/kinal-oi-provoleis-sto-synedrio-pasok/"/>
      </related>
    </article>
  </body>
</html>