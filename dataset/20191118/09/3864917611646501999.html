<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2820237-kozna-treta-ditina-v-ukraini-pidsila-na-internet.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T09:54:00+00:00"/>
    <meta property="og:title" content="Третина дітей погоджується зустрітись із незнайомцем після спілкування в інтернеті"/>
    <meta property="og:description" content="Після спілкування в мережі Інтернет 30 % дітей погоджувалися зустрітися з незнайомцями у реальному житті."/>
  </head>
  <body>
    <article>
      <h1>Третина дітей погоджується зустрітись із незнайомцем після спілкування в інтернеті</h1>
      <h2>Після спілкування в мережі Інтернет 30 % дітей погоджувалися зустрітися з незнайомцями у реальному житті.</h2>
      <address>
        <time datetime="2019-11-18T09:54:00+00:00">18 Nov 2019, 09:54</time>
      </address>
      <p>Про це розповів уповноважений Президента з прав дитини Микола Кулеба на брифінгу «Як захистити дитину від сексуального насильства», повідомляє кореспондент Укрінформу.</p>
      <p>“Дослідження показало, що 30 % <a href="https://www.ukrinform.ua/tag-diti">дітей</a> погоджувалися зустрітися з дорослою людиною, не тільки з дорослою, взагалі з людиною, яку ніколи в житті не бачили, оффлайн після спілкування в інтернеті”, - зазначив він.</p>
      <figure>
        <img src="https://static.ukrinform.com/photos/2019_11/1574071715-774.jpg"/>
      </figure>
      <p>Крім того, Кулеба підкреслив, що 70 % дітей переконані, що знають Інтернет краще і більше, ніж батьки, а 67 % бачили те, що їх засмучувало — зображення або повідомлення.</p>
      <p>Уповноважений Президента підкреслив, що загалом 35 % дітей використовують Інтернет заради соціальних мереж, тобто, за його словами, кожна третя дитина досить “серйозно сидить в Інтернеті”, у соціальних мережах.</p>
      <p>“І дослідження показують, що майже 80 % дітей перебувають в Інтернеті від години до шести годин, 30 % - від трьох до шести годин”, - додав він.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2820203-pcu-ne-vvazae-biometricni-pasporti-pecatkou-antihrista.html">ПЦУ не вважає біометричні паспорти “печаткою антихриста”</a>
      </blockquote>
      <p>Кулеба поінформував, що дослідження проводилося спільно з Міжнародним союзом електрозв’язку, опитано понад 5 тисяч дітей і 5,5 тисяч батьків, а його повні результати незабаром буде опубліковано.</p>
      <p>Як відомо, 18 листопада відзначається Європейський день захисту дітей від сексуальної експлуатації та сексуального насильства.</p>
    </article>
  </body>
</html>