<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/energeia/125485/tropopoiisi-tis-diataxis-gia-tin-proteraiotita-katanomis-stathmon-ape"/>
    <meta property="og:site_name" content="Insider"/>
    <meta property="article:published_time" content="2019-11-18T09:43:00+00:00"/>
    <meta property="og:title" content="Τροποποίηση της διάταξης για την προτεραιότητα κατανομής σταθμών ΑΠΕ ζητά ο ΣΠΕΦ"/>
    <meta property="og:description" content="Επιστολή ΣΠΕΦ για απαραίτητη τροποποίηση διάταξης στο ν/σ ΥΠΕΝ σχετικά με προτεραιότητα κατανομής σταθμών ΑΠΕ."/>
  </head>
  <body>
    <article>
      <h1>Τροποποίηση της διάταξης για την προτεραιότητα κατανομής σταθμών ΑΠΕ ζητά ο ΣΠΕΦ</h1>
      <h2>Επιστολή ΣΠΕΦ για απαραίτητη τροποποίηση διάταξης στο ν/σ ΥΠΕΝ σχετικά με προτεραιότητα κατανομής σταθμών ΑΠΕ.</h2>
      <address>
        <time datetime="2019-11-18T09:43:00+00:00">18 Nov 2019, 09:43</time>
      </address>
      <p>Επείγουσα επιστολή για τροποποίηση σε διάταξη νομοσχεδίου που κατατέθηκε στην Βουλή προς συζήτηση την Παρασκευή αναφορικά με την προτεραιότητα στην κατανομή σταθμών ΑΠΕ που θα τεθούν σε λειτουργία μετά την 1/1/26 απέστειλε στο υπουργείο Περιβάλλοντος και Ενέργειας ο <b>Σύνδεσμος Παργωγών Ενέργειας με Φωτοβολταϊκά</b>.</p>
      <p>Συγκεκριμένα, στην επιστολή αναφέρεται ότι:</p>
      <p>«Στο σχέδιο νόμου με τίτλο «Απελευθέρωση Αφοράς Ενέργειας, Εκσυγχρονισμός της ΔΕΗ, Ιδιωτικοποίηση της ΔΕΠΑ και Στήριξη των ΑΠΕ» που κατέθεσε το Υπουργείο σας προς συζήτηση και ψήφιση στην Βουλή στις 15/11/19, εισηγούμαστε την ακόλουθη καίρια τροποποίηση της διατύπωσης του τελευταίου εδαφίου, της παρ. 4, του άρθρου 26, ούτως ώστε η ρύθμιση να εναρμονίζεται με το πνεύμα και το γράμμα του Κανονισμού 2019/943 της ΕΕ σχετικά με την Κατανομή της ηλεκτροπαραγωγής.</p>
      <p>Εν προκειμένω στο άρθρο 12, παρ. 5 του Κανονισμού 2019/943 της ΕΕ ορίζεται πως:</p>
      <p>«5. Για εγκαταστάσεις ηλεκτροπαραγωγής που έχουν τεθεί σε λειτουργία μετά την 1η Ιανουαρίου 2026, η παράγραφος 2 στοιχείο (α) εφαρμόζεται μόνο σε όσες εγκαταστάσεις ηλεκτροπαραγωγής χρησιμοποιούν ανανεώσιμες πηγές ενέργειας και έχουν εγκατεστημένη ισχύ ηλεκτροπαραγωγής μικρότερη των 200 kW»</p>
      <p>Στο κατατεθέν ν/σ σας αντίθετα και εν προκειμένω στο άρθρο 26, παρ. 4, τελευταίο εδάφιο, εκ παραδρομής εκτιμούμε, προβλέπεται ωστόσο πως:</p>
      <p>«Από την 1η Ιανουαρίου 2026 οι περιπτώσεις α’ και β’ του παρόντος άρθρου εφαρμόζονται για σταθμούς ΑΠΕ και ΣΗΘΥΑ αντίστοιχα εγκατεστημένης ισχύος ή μέγιστης ισχύος πα¬ρα¬¬γωγής μικρό¬τε¬ρης των 200 kW».</p>
      <p>Δηλαδή αδιακρίτως της ημερομηνίας θέσης σε λειτουργία του εκάστοτε σταθμού πριν την 1/1/26 και σε ασυμφωνία με όσα ορίζει ο Κανονισμός της ΕΕ πως τούτο αφορά μόνο όσους σταθμούς τεθούν σε λειτουργία (δοκιμαστική αν προβλέπεται τέτοια ή κανονική αν όχι) μετά της 1/1/26, σταθμοί ΑΠΕ ισχύος άνω των 200 kW που σήμερα ή μέχρι τότε στο πλαίσιο της λειτουργικής τους ενίσχυσης απολαμβάνουν προτεραιότητα, εσφαλμένα θα την απωλέσουν στην κατανομή τους μετά την 1/1/26.</p>
      <p>Προς εναρμόνιση λοιπόν της εν λόγω διάταξης του ν/σ σας με τον εν θέματι Κανονισμό της ΕΕ, η διατύπωση κρίνεται απαραίτητο να τροποποιηθεί ως εξής:</p>
      <p>«Για εγκαταστάσεις που τίθενται σε λειτουργία μετά την 1η Ιανουαρίου 2026, οι περιπτώσεις α’ και β’ του παρόντος άρθρου εφαρμόζονται για σταθμούς ΑΠΕ και ΣΗΘΥΑ αντίστοιχα εγκατεστημένης ισχύος ή μέγιστης ισχύος παραγωγής μικρότερης των 200 KW».</p>
      <p>Έτσι σταθμοί από 200 έως 400 kW που τέθηκαν σε λειτουργία πριν την 1/1/26 δεν θα απωλέσουν την προτεραιότητα τους στην κατανομή μετά την 1/1/26 και η μείωση του ορίου εγκατεστημένης ισχύος θα περιοριστεί μόνο σε όσους τεθούν σε λειτουργία μετά την 1/1/26 όπως υπαγορεύει ρητά ο Κανονισμός της ΕΕ».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/energeia/125336/diethneis-analytes-hronia-krisis-2020-gia-ton-klado-tis-diylisis"/>
        <a href="https://www.insider.gr/epiheiriseis/energeia/125400/me-symmetohi-toy-hrimatopistotikoy-tomea-i-metabasi-ton-lignitikon"/>
        <a href="https://www.insider.gr/epiheiriseis/energeia/125421/ypoyrgeio-energeias-mono-stis-megales-katanaloseis-oi-meioseis-sto"/>
      </related>
    </article>
  </body>
</html>