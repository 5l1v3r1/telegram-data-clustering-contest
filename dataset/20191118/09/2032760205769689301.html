<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89888"/>
    <meta property="og:site_name" content="Denník politika"/>
    <meta property="article:published_time" content="2019-11-18T09:35:22+00:00"/>
    <meta property="og:title" content="Robil som, čo bolo treba, hovorí 102-ročný skaut ocenený Bielou vranou"/>
    <meta property="og:description" content="18.11.2019 (Webnoviny.sk) – Ocenenie Biela vrana tento rok patrí aj 102-ročnému skautovi Eduardovi Marekovi a Branislavovi Tvarožekovi, ktorý onedlho oslávi 94 rokov. Marek, ktorý sa narodil a žije v Prahe, je najstarším československým skautom. Osobne sa stretol ešte s prvým československým prezidentom Tomášom Garrigueom Masarykom."/>
  </head>
  <body>
    <article>
      <h1>Robil som, čo bolo treba, hovorí 102-ročný skaut ocenený Bielou vranou</h1>
      <address><time datetime="2019-11-18T09:35:22+00:00">18 Nov 2019, 09:35</time> by <a rel="author">Webnoviny</a></address>
      <p>18.11.2019 (Webnoviny.sk) – Ocenenie Biela vrana tento rok patrí aj 102-ročnému skautovi Eduardovi Marekovi a Branislavovi Tvarožekovi, ktorý onedlho oslávi 94 rokov. Marek, ktorý sa narodil a žije v Prahe, je najstarším československým skautom. Osobne sa stretol ešte s prvým československým prezidentom Tomášom Garrigueom Masarykom.</p>
      <p>Počas vojny pomáhal prenasledovaným židom a prežil väzenie i za komunizmu. Rehabilitácie sa dočkal až po Nežnej revolúcii, následne pomáhal obnoviť československý skauting. Agentúre SITA povedal, že jednoducho robil, čo bolo treba.</p>
      <p>Marek hovorí, že ho oslovila skautská filozofia obsiahnutá vo vete „každý deň jeden dobrý skutok“, ako aj harmónia s prírodou.</p>
      <p><i>„Máme povinnosť pomáhať každému potrebnému v každej dobe. Vtedy, v tej dobe, boli najviac prenasledovaní židovskí občania, takže sme mali ako skauti povinnosť najskôr pomáhať im. Lenže to bolo zo začiatku, keď ešte Nemci víťazili na všetkých frontoch, a to sa o nás veľmi nestarali. Tak som dostal len tri mesiace. A potom sme pracovali ilegálne ako skauti až do konca,“</i> povedal Marek.</p>
      <h3>Marek má viaceré vyznamenania</h3>
      <p>Na otázku, kde bral odvahu, odpovedal, že to pre neho bola samozrejmosť. <i>„Robenie toho, čo je potrebné urobiť, ma napĺňa radosťou, to je vlastne skauting,“</i> vysvetlil.</p>
      <p>Rehabilitácie sa dožil až po Nežnej revolúcii, v roku 1989 mal už 72 rokov, no napriek tomu stál pri obnove československého skautingu a je v ňom aktívny dodnes. Je držiteľom viacerých vyznamenaní, medzi nimi aj Radu strieborného vlka, najvyššieho skautského vyznamenania.</p>
      <p>Žije v Prahe a po stovke stihol vydať dve knihy. Mladým ľuďom pri príležitosti výročia Nežnej revolúcie odkazuje, aby si vážili demokraciu. Hovorí, že chyby sa robia všade, aj v demokracii. Napriek tomu je najlepšia zo všetkých možností.</p>
      <h3>Tvarožek bol celý život prenasledovaný</h3>
      <p>S demokraciou je spojená aj rodina Branislava Tvarožeka. Za jeho odboj ho zo strednej školy vyhodili ľudáci a z vysokej školy komunisti. Oba totalitné režimy ho zavreli a vyšetrovali.</p>
      <p>Tvrdí, že najlepšou školou bol čas strávený po boku generála Jána Goliana a Rudolfa Viesta, ktorých osobne sprevádzal v Slovenskom národnom povstaní a roky na jáchymovskej táborovej univerzite. Celý svoj život bol prenasledovaný ŠtB.</p>
      <p>Tvarožek sa však necítil na to, aby bol ocenený. <i>„Celý život som robil to, čomu som veril. Nepovažujem to za nič výnimočné, bola to samozrejmosť,“</i> povedal Tvarožek.</p>
      <h3>Cenu získali aj Sisáková a Hudák</h3>
      <p>Uvádza, že ho vychovalo prostredie mestečka Brezová pod Bradlom, keď tam ešte doznievalo ovzdušie revolučných udalostí z roka 1848 či pôsobenia Milana Rastislava Štefánika, ktorý pochádzal z neďalekých Košarísk. Nezabudol spomenúť ani na svojich učiteľov. Od Nežnej revolúcie však očakával viac.</p>
      <p><i>„Hovorí sa, že v demokracii každý môže robiť čo chce, ale každý musí mať isté povinnosti (…). Toľko neporiadku hlavne v justícii a na ministerstvách,“</i> priblížil Tvarožek. Za jeho životný príbeh ho ocenili v Česku v roku 2014 Cenou Václava Bendu, ktorá sa udeľuje bojovníkom proti totalitám a o rok neskôr získal od organizácie Post Bellum Cenu pamäti národa.</p>
      <p>Marek i Tvarožek boli ocenení Bielou vranou za celoživotný prínos. Okrem nich cenu získala Mária Sisáková, a Milan „Igor“ Hudák z osady pri Moldave nad Bodvou.</p>
      <p>Viac k témam: <a href="https://www.webnoviny.sk/tag/biela-vrana/"><u>Biela vrana</u></a><br/>Zdroj: Webnoviny.sk – <a href="https://www.webnoviny.sk/robil-som-co-bolo-treba-hovori-102-rocny-skaut-oceneny-bielou-vranou/"><u>Robil som, čo bolo treba, hovorí 102-ročný skaut ocenený Bielou vranou</u></a> © SITA Všetky práva vyhradené.</p>
    </article>
  </body>
</html>