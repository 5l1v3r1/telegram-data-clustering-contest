<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622093/%D8%B1%D8%A7%D9%87%DA%A9%D8%A7%D8%B1%D9%87%D8%A7%DB%8C%DB%8C-%D8%A8%D8%B1%D8%A7%DB%8C-%D9%BE%DB%8C%D8%B4%DA%AF%DB%8C%D8%B1%DB%8C-%D8%A7%D8%B2-%D8%AA%D8%B4%D8%AF%DB%8C%D8%AF-%D8%A7%DA%AF%D8%B2%D9%85%D8%A7-%D8%AF%D8%B1-%D8%B2%D9%85%D8%B3%D8%AA%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T09:20:00+00:00"/>
    <meta property="og:title" content="راهکارهایی برای پیشگیری از تشدید اگزما در زمستان"/>
    <meta property="og:description" content="پوست افراد مبتلا به بیماری اگزما قادر به حفظ میزان رطوبت مورد نیاز خود نیست که این امر احتمال خشکی، قرمزی و ترک برداشتن پوست را افزایش می‌دهد."/>
  </head>
  <body>
    <article>
      <h1>راهکارهایی برای پیشگیری از تشدید اگزما در زمستان</h1>
      <address>
        <time datetime="2019-11-18T09:20:00+00:00">18 Nov 2019, 09:20</time>
      </address>
      <p>
        <i>پوست افراد مبتلا به بیماری اگزما قادر به حفظ میزان رطوبت مورد نیاز خود نیست که این امر احتمال خشکی، قرمزی و ترک برداشتن پوست را افزایش می‌دهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علائم ناشی از بیماری پوستی اگزما بر اثر تماس با گرد و غبار، هوای خشک، تعریق و پارچه‌های ساینده تشدید می‌شود.</p>
      <p>وضعیت هوای محیط خارجی عامل تحریک کننده‌ی علائم اگزما در بسیاری از افراد به حساب می‌آید و طبیعی است در فصول مختلف سال علائم این بیماری پوستی تغییر کند. در فصل زمستان در کنار افت دما میزان رطوبت هوا نیز کاهش پیدا می‌کند. خشکی هوا و افت میزان رطوبت آن، پوست را تحریک کرده و موجب می‌شود علائم بیماری اگزما تشدید شود.</p>
      <p>شبکه خبری سی‌ان‌ان در مطلبی در این باره نوشت: از جمله راهکارهای موثر در پیشگیری از تشدید اگزما در فصل زمستان می‌توان به موارد زیر اشاره کرد:</p>
      <p>
        <b>استفاده از دستگاه بخور(رطوبت‌ساز)</b>
      </p>
      <p>دستگاه بخور میزان رطوبت را در هوای خشک افزایش می‌دهد. همچنین می‌توان به جای استفاده از دستگاه بخور یک ظرف آب را در نزدیکی تهویه هر اتاق قرار داد. تنها لازم است آب ظرف برای پیشگیری از رشد باکتری‌ها به طور روزانه عوض کرد. همچنین در صورت تشدید اگزما از خاراندن پوست خودداری کنید چرا که علائم بیماری را تشدید می‌کند.</p>
      <p>
        <b>لزوم استفاده از کرم ضد آفتاب</b>
      </p>
      <p>استفاده از کرم ضد آفتاب در فصل زمستان همچون تابستان اهمیت دارد زیرا به پیشگیری از خشکی و سوختگی کمک می‌کند. لازم است پیش از حضور در محیط‌های بیرونی صورت و دست‌ها با لایه‌ای از کرم ضد آفتاب که دارای SPF (عیار حفاظتی ضد آفتاب) ۱۵ یا بالاتر است پوشانده شود.</p>
      <p>
        <b>استفاده از کرم‌ها و روغن‌های مرطوب کننده</b>
      </p>
      <p>یکی از راه‌های مقابله با تشدید اگزما در فصل زمستان استفاده از کرم‌های مرطوب کننده حاوی روغن است. هرچه میزان روغن موجود در کرم مرطوب کننده بیشتر باشد پوست میزان رطوبت بیشتری را حفظ می‌کند. همچنین استفاده از مرطوب کننده‌ها در قسمت‌های از بدن که مستعد تعریق هستند توصیه نمی‌شود زیرا علائم اگزما را تشدید می‌کند.</p>
      <p>
        <b>استفاده از لباس‌های مناسب</b>
      </p>
      <p>تعریق، یکی از علائم تشدید علائم اگزماست و به همین دلیل پوشیدن چند لباس نازک‌تر روی هم برای جلوگیری از تعریق به جای پوشیدن یک لباس خیلی ضخیم توصیه می‌شود زیرا می‌توان در زمان مورد نیاز تعداد آن‌ها را کمتر کرد. همچنین هنگام بیرون رفتن استفاده از دستکش‌هایی با بافت نرم که از مواد غیر تحریک‌کننده تولید شده برای حفاظت از دست‌ها در برابر هوای خشک و سرد توصیه می‌شود.</p>
      <p>
        <b>پیشگیری از ابتلا به عفونت</b>
      </p>
      <p>فصل آنفلوآنزا و سرماخوردگی فصل اگزماست. استافیلوکوکوس اورئوس رایج‌ترین نوع عفونت است. در پوست تمامی افراد این نوع باکتری وجود دارد اما تعداد آن در پوست مبتلایان به اگزما بیشتر است. به این منظور برای جلوگیری از بروز عفونت رعایت بهداشت و شست‌وشوی مرتب دست‌ها توصیه می‌شود.</p>
      <p>
        <b>بررسی پیشرفت روند درمان اگزما</b>
      </p>
      <p>مراقبت از پوست و پیشگیری از بروز علائم آن بهترین راهکار برای پیشگیری از ابتلا به این بیماری است. هرچند لازم است برخی افراد استفاده از کرم‌های حاوی استروئید، کورتیزون و داروی آنتی‌هیستامین را در نظر بگیرند.</p>
    </article>
  </body>
</html>