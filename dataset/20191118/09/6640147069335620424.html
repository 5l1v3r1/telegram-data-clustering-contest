<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/culturapop/disneyland-paris-aperto-animation-celebration-con-frozen/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-18T09:58:00+00:00"/>
    <meta property="og:title" content="Disneyland Paris: aperto Animation Celebration con Frozen | Cultura Pop"/>
    <meta property="og:description" content="A Disneyland Paris ha aperto Animation Celebration, uno spettacolo dedicato al classico Frozen. Si può anche incontrare Olaf."/>
  </head>
  <body>
    <article>
      <h1>Disneyland Paris: aperto Animation Celebration con Frozen | Cultura Pop</h1>
      <address>
        <time datetime="2019-11-18T09:58:00+00:00">18 Nov 2019, 09:58</time>
      </address>
      <p>Al <b>Disneyland Paris resort – </b>uno dei <a href="https://www.tomshw.it/culturapop/parchi-divertimento-in-europa/">parchi divertimento migliori d’Europa</a> – e precisamente dentro il parco <b>Walt Disney Studios</b> è stata appena inaugurata la nuova struttura polifunzionale denominata <b>Animation Celebration</b>, con tante novità molto interessanti. In realtà dovremmo parlare di riapertura, trattandosi tecnicamente di una <b>ristrutturazione</b>, che comunque ne ha rivisto pesantemente la vocazione originale. Potremmo addirittura parlare di nuova attrazione. Ma vediamo tutto in dettaglio.</p>
      <figure>
        <img src="https://www.tomshw.it/images/images/2019/11/parchi-a-tema-63543.768x432.jpg"/>
      </figure>
      <p>Art of Disney Animation era un’attrazione presente fin dall’apertura del parco, avvenuta nel 2002. <b>Dopo 16 anni</b> è stata chiusa per una ristrutturazione durata ben 10 mesi. Un <b>intervento necessario</b>, per modernizzare un concept d’intrattenimento piuttosto datato basato su uno show abbastanza noioso ed ormai nell’era dell’animazione a computer, del tutto anacronistico. Adesso ha riaperto le sue porte, con un occhio di riguardo verso l’idea originale, di presentare e celebrare l’animazione, ma con un tocco di modernità, cominciando dal nome, diventato <b>Animation Celebration: Frozen – A Musical Invitation.</b></p>
      <p>L’attrattiva principale è un<b> nuovo spettacolo interattivo a tema Frozen</b>. Gli ospiti vengono fatti accomodare in due sale una di seguito all’altra, all’interno delle quali sono stati ricostruiti due set direttamente ispirati dal film Frozen – il Regno di Ghiaccio. Nella prima sala troviamo una baita di montagna con l’<b>animatronic della renna Sven</b>. Anna e Kristoff si esibiscono <b>cantando dal vivo</b> e coinvolgendo il pubblico, che assiste in piedi (va precisato che i disabili hanno un’area con sedute loro dedicate). Si prosegue quindi nella seconda sala, ispirata al palazzo di ghiaccio, dove si unisce anche Elsa per cantate <b>Let it Go </b>(All’alba sorgerò nella versione italiana). Molto interessante ed azzeccata la scelta delle luci e del<b> telo per le proiezioni sullo sfondo</b>. Anche in questo caso, il pubblico è incoraggiato a cantare.</p>
      <slideshow>
        <figure>
          <img src="https://www.tomshw.it/images/images/2019/11/parchi-a-tema-63545.768x432.jpg"/>
        </figure>
        <figure>
          <img src="https://www.tomshw.it/images/images/2019/11/parchi-a-tema-63544.768x432.jpg"/>
        </figure>
      </slideshow>
      <p>Questo show, dalla durata di <b>20 minuti</b>, viene proposto numerose volte nell’arco della giornata, al momento non meno di otto, ma dipende dall’affluenza al parco. A seconda dell’orario gli attori si esibiranno in lingua inglese o francese.</p>
      <p>Benché attrattiva principale, all’ingresso di Animation Celebration è presente una interessante mostra sulle antiche tecniche d’animazione, utilizzate da <b>Walt Disney</b> in persona. Questa parte è rimasta uguale al passato. Sono invece più significativi i cambiamenti all’uscita, con un cambio importante nel design. Alle pareti è possibile ammirare tutti i personaggi principali dei film <b>Disney e Pixar</b>, inoltre un numero molto limitato di persone può imparare a disegnare con l’aiuto di un animatore ed è anche possibile incontrare il pupazzo di neve <b>Olaf</b> (esclusivamente su prenotazione via smartphone).</p>
      <figure>
        <img src="https://www.tomshw.it/images/images/2019/11/parchi-a-tema-63542.768x432.jpg"/>
      </figure>
      <p>Ultima interessante attività è il <b>Zootropio di Toy Story</b>. Si basa sul concetto semplice ma affascinante della persistenza visiva. Un modo molto divertente per mostrare a tutti come una serie di figure ferme poste in rotazione possa sembrare in movimento non rotatorio.</p>
      <p>Per chi ama il classico Frozen, ricordiamo che il parco ha diffuso il <a href="http://www.tomshw.it/culturapop/disneyland-paris-il-calendario-delle-stagioni-tematiche/">calendario delle stagioni tematiche.</a> Dall’11 Gennaio al 3 Maggio 2020 si terrà la Frozen Celebration.</p>
      <blockquote>Proponiamo un gioco da tavolo classico rivisto in chiave Disney: <a href="https://toms.it/TOj5u">il Monopoly di Frozen 2 – Il Segreto di Arendelle</a></blockquote>
    </article>
  </body>
</html>