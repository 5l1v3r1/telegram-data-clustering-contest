<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/2ee2a1f67eeb38cc/ce-trebuie-sa-stim-pentru-a-putea-deosebi-un-produs-ecologic-autentic-de-unul-care-pretinde-a-fi-ecologic.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-18T09:45:54+00:00"/>
    <meta property="og:title" content="Ce trebuie să știm pentru a putea deosebi un produs ecologic autentic de unul care pretinde a fi ecologic"/>
    <meta property="og:description" content="Consumatorii interesați de produse ecologice autohtone sau de import trebuie să știe cum să deosebească și să aleagă un produs ecologic autentic de unul care pretinde a fi ecologic. Pentru a reduce confuziile și îndoielile cumpărătorilor, People in Need Moldova a lansat două spoturi de animație, care explică ce este un produs ecologic."/>
  </head>
  <body>
    <article>
      <h1>Ce trebuie să știm pentru a putea deosebi un produs ecologic autentic de unul care pretinde a fi ecologic</h1>
      <address><time datetime="2019-11-18T09:45:54+00:00">18 Nov 2019, 09:45</time> by <a rel="author">Jurnal.md</a></address>
      <p>
        <b>Consumatorii interesați de produse ecologice autohtone sau de import trebuie să știe cum să deosebească și să aleagă un produs ecologic autentic de unul care pretinde a fi ecologic.</b>
      </p>
      <p>
        <b>Pentru a reduce confuziile și îndoielile cumpărătorilor, People in Need Moldova a lansat două spoturi de animație, care explică ce este un produs ecologic.</b>
      </p>
      <p>Deși termenii „ecologic”, „biologic” sau „organic” se consideră sinonime conform legislației naționale în vigoare, totuși cumpărătorii nu trebuie să caute pe ambalaje cuvinte de genul „Bio”, „Eco” sau „Natural”, dacă vor un produs într-adevăr ecologic. Ei trebuie să găsească pe ambalaj sau cutie niște sigle speciale, aprobate fie în Republica Moldova, fie la nivel internațional, care confirmă că producătorul a utilizat metode ecologice pentru a realiza produsele agroalimentare.</p>
      <p>Fermierii autohtoni, care activează în sistem ecologic și care dețin certificatele corespunzătoare, au dreptul să aplice pe ambalajele produselor ecologice marca națională „Agricultura ecologică – Republica Moldova”, aprobată prin lege:</p>
      <p>Produsele ecologice, fabricate în Uniunea Europeană, sunt marcate pe ambalaj cu sigla EU Organic Logo, care poate avea 3 aspecte.</p>
      <figure>
        <img src="http://static.cdn.jurnaltv.md/superdesk/20191118111140/f31588a41b9704f29a7e93f720fec4627930f1a8814dfa82aaea12f0ff5ae58c.jpg"/>
        <figcaption>eco</figcaption>
      </figure>
      <p>Există și alte sigle, utilizate de statele membre UE pentru producția ecologică, însă marcarea cu astfel de sigle este însoțită și de logoul european, care garantează respectarea de către producător a standardelor minime în agricultura ecologică, în conformitate cu legislația UE.</p>
      <p>Orice produs ecologic autentic mai trebuie să aibă pe ambalaj, pe lângă marca națională „Agricultura ecologică – Republica Moldova” sau logoul european pentru produse ecologice, și sigla cu denumirea organismului de inspecție și certificare, precum și un cod. Acest cod este atribuit organismului de inspecție și certificare, adică fiecărei companii care verifică fermierii din sistemul ecologic și care le oferă certificate corespunzătoare, iar organismul de certificare, la rândul său, trebuie să fie acreditat.</p>
      <p>Prezența pe ambalaj a siglei naționale sau europene pentru produse ecologice, dar și a denumirii și codului organismului de certificare, este principalul indicator pentru consumator că produsul ales este într-adevăr unul ecologic. Utilizarea de către producător doar a cuvintelor „Bio”, „Eco” sau „Natural” pe cutii și ambalaje se face pentru a atrage atenția cumpărătorilor, însă acest fapt nu garantează că produsul este certificat ecologic. Deosebirea dintre un produs ecologic autentic și unul care pretinde a fi ecologic este prezentată în două spoturi, lansate recent.</p>
      <p>Spoturile de animație, lansate pe rețelele de socializare, fac parte din campania de informare ce se desfășoară în cadrul proiectului „Dezvoltarea agriculturii ecologice durabile în Republica Moldova”, finanțat de Agenția Cehă pentru Dezvoltare și implementat de organizația neguvernamentală People in Need Moldova.</p>
      <p>Consumatorii mai pot verifica, în mod electronic, care sunt producătorii autohtoni ce dețin certificate ecologice pentru produsele lor, accesând site-ul <a href="http://madrm.gov.md/ro/content/operatorii-certifica%C5%A3i-%C3%AEn-agricultura-ecologica-2019">Ministerului Agriculturii, Dezvoltării Regionale și Mediului</a>.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FPIN.moldova%2Fvideos%2F380934156144986%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FPIN.moldova%2Fvideos%2F2515995265153212%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
    </article>
  </body>
</html>