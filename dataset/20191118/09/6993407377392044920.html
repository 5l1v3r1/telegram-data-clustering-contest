<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/30277750.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-18T09:12:30+00:00"/>
    <meta property="og:title" content="Нуль опозиції. До парламенту Білорусі пройшли тільки лояльні до Лукашенка люди"/>
    <meta property="og:description" content="Із обраних 110 депутатів 60 – представники виконавчої влади"/>
  </head>
  <body>
    <article>
      <h1>Нуль опозиції. До парламенту Білорусі пройшли тільки лояльні до Лукашенка люди</h1>
      <address><time datetime="2019-11-18T09:12:30+00:00">18 Nov 2019, 09:12</time> by <a rel="author" href="https://www.radiosvoboda.org/author/%D0%B2%D0%B0%D0%BB%D0%B5%D1%80%D1%96%D0%B9-%D0%BA%D0%B0%D0%BB%D0%B8%D0%BD%D0%BE%D0%B2%D1%81%D1%8C%D0%BA%D0%B8%D0%B9/uqupm" target="_blank">Валерій Калиновський</a></address>
      <p>
        <b>Центральна виборча комісія Білорусі опублікувала остаточні результати виборів до Палати представників, нижньої палати парламенту, які пройшли 17 листопада.</b>
      </p>
      <p>
        <b>Явка, за повідомленням ЦВК, склала 77,22%, підрахунок пройшов дуже швидко. Вже опівночі були відомі прізвища всіх депутатів.</b>
      </p>
      <p>На відміну від Палати представників минулого скликання, де два місця <a href="https://www.radiosvoboda.org/a/27981468.html">отримали</a> депутати з опозиційними поглядами, Анна Конопацька з «Об’єднаної громадянської партії» та Олена Анісім з «Товариства білоруської мови», в нинішньому складі всі депутати лояльні до влади.</p>
      <p>Білоруська опозиція вважає, що депутатів фактично призначили, провівши масштабні фальсифікації у виборчих комісіях. Вони вказують, що головне джерело фальсифікацій – дострокове голосування, яке склало рекордні 37%, тобто виборці начебто йшли не в день голосування, а протягом тижня, проконтролювати цю явку та підрахунок голосів у спостерігачів не було можливості. Але протестувати проти таких порушень у Мінську ніхто не вийшов.</p>
      <figure>
        <img src="https://gdb.rferl.org/9D72228F-7EAA-46D3-B67F-D54BAA9B160F.jpg"/>
        <figcaption>На одній із виборчих дільниць готуються до підрахунку голосів, 17 листопада 2019 року</figcaption>
      </figure>
      <h3>Кого обрали в Білорусі</h3>
      <p>Із обраних 110 депутатів 60 – представники виконавчої влади, тобто працівники міністерств, виконкомів, керівники лікарень і навчальних закладів, журналісти державних ЗМІ, керівники державних підприємств, 30 депутатів минулого скликання, як і бажав президент Білорусі Олександр Лукашенко, який казав, що хоче «переємності» в парламенті.</p>
      <figure>
        <img src="https://gdb.rferl.org/E0979173-AE84-4BE2-91FE-389932B648DC.jpg"/>
        <figcaption>Президент Білорусі Олександр Лукашенко на виборчій дільниці, 17 листопада 2019 року</figcaption>
      </figure>
      <p>21 депутат – від провладних політичних партій, в тому числі комуністичної, а також від лояльних до влади громадських організацій і профспілок.</p>
      <p>Всі партії і громадські організації, представники яких пройшли до Палати, є провладними: зокрема, «Білоруський республіканський союз молоді» – 2 депутати, партія влади «Біла Русь» – 1 депутат, «Союз жінок Білорусі» –1 депутат, Спілка ветеранів – 1 депутат. Найбільше представників Комуністичної партії Білорусі – 11 осіб. Решту партій ніхто не знає, вони проявляють себе лише на час виборів. Від «Білоруської патріотичної партії» пройшли 2 людини, від «Партії праці та справедливості» – 6, від «Ліберально-демократичної партії» – 1, від «Аграрної партії» –1.</p>
      <p>Жодного представника з опозиційною точкою зору в нинішній Палаті представників немає. Незалежне видання «Наша ніва» раніше опублікувало свій прогноз щодо складу нової Палати представників, не збіглися з підсумками тільки 4 прізвища зі 110.</p>
      <figure>
        <img src="https://gdb.rferl.org/3CAF6D62-73C1-4F7D-B9E4-A09DA4DFC6D2.jpg"/>
        <figcaption>На одній із виборчих дільниць, 17 листопада 2019 року</figcaption>
      </figure>
      <p>«Держава без особливого опору з боку опозиції і громадськості, а точніше, незважаючи на їхню думку і навіть наплювавши на неї, сформувала нижню палату парламенту зі зручних для себе персонажів. Список прізвищ депутатів із двома-трьома незначними варіаціями легко було скласти відразу після реєстрації кандидатів. Деяку інтригу становило лише питання, чи дасть влада хоч парочку мандатів своїм опонентам з поміркованого крила опозиції», – пише в своєму коментарі до списку депутатів незалежний інформаційний ресурс naviny.by.</p>
      <p>Судячи з усього, цю роль в новому парламенті буде грати лідер «Ліберально-демократичної партії» Олег Гайдукевич (працював раніше начальником райвідділку міліції у Мінську), він часом називає свою партію «опозиційною». Хоча, крім самих членів цієї партії, так ніхто більше не вважає. В іншому, як вважають фахівці, Палата представників буде «більш ніж стерильною» і, як ніколи, «нешкідливою».</p>
      <h3>«Білоруська система фальсифікацій виборів»</h3>
      <p>«Білоруська система фальсифікацій виборів доведена до досконалості. Ніхто не голосує, ніхто не рахує голосів, але є результат, який ніхто не в змозі заперечити. Навіть якщо на виборчі дільниці в реальності прийде 10%, влада намалює явку в 70% з потрібним результатом для потрібного кандидата», – так оцінив кампанію <b>Павло Усов</b>, білоруський політолог, керівник Центру політичного аналізу і прогнозу.</p>
      <p>Палата представників Національних зборів у складі 110 депутатів обирається на чотири роки.</p>
      <p>Перше скликання Палати представників у 1996 році Олександр Лукашенко призначив особисто з лояльних до себе депутатів – без участі виборців. Попередній парламент, обраний в 1995 році, він розігнав. Після 1995 року жодні вибори в Білорусі<a href="https://www.radiosvoboda.org/a/news/27982183.html"> не були визнані ОБСЄ </a>як вільні та демократичні.</p>
    </article>
  </body>
</html>