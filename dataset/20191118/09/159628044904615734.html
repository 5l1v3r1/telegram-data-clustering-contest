<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/denizli/cal/cumhurbaskanligi-saglik-ve-gida-politikalari-ust-kurul-uyesi-sema-ramazanoglu-cal-karasi-eczanelerde-satilmali/"/>
    <meta property="og:site_name" content="Denizli Haber"/>
    <meta property="article:published_time" content="2019-11-18T09:59:00+00:00"/>
    <meta property="og:title" content="Ramazanoğlu: “Çal Karası eczanelerde satılmalı”"/>
    <meta property="og:description" content="Eski Aile ve Sosyal Politikalar Bakanı, Cumhurbaşkanlığı Sağlık ve Gıda Politikaları Üst Kurul üyesi Sema Ramazanoğlu, Çal Karası üzümü ile pekmezinin eczane raflarında ve aktarlarda satılması gereken bir ilaç olduğunu söyledi."/>
  </head>
  <body>
    <article>
      <h1>Ramazanoğlu: “Çal Karası eczanelerde satılmalı”</h1>
      <h2>Eski Aile ve Sosyal Politikalar Bakanı, Cumhurbaşkanlığı Sağlık ve Gıda Politikaları Üst Kurul üyesi Sema Ramazanoğlu, Çal Karası üzümü ile pekmezinin eczane raflarında ve aktarlarda satılması gereken bir ilaç olduğunu söyledi.</h2>
      <address><time datetime="2019-11-18T09:59:00+00:00">18 Nov 2019, 09:59</time> by <a rel="author">Haber Merkezi</a></address>
      <p>Cumhurbaşkanlığı Sağlık ve Gıda Politikaları Üst Kurul üyesi Sema Ramazanoğlu, Çal Belediye Başkanı Fethi Akcan’ı ziyaret etti.</p>
      <p>Başkan Fethi Akcan ve bir grup heyetle görüşen Sema Ramazanoğlu, ilçenin sosyo-ekonomik yapısıyla ilgili bilgiler aldı.</p>
      <p>Başkan Akcan, “Çal’ın en önemli sorunu sürekli göç veriyor olması. İnsanlarımız para kazanırsa göç olmaz. 19 bin kişinin yaşadığı ilçemizde 30 bin kişinin yaşayabilmesi için alt ve üst yapımız ile konut sayımız yeterlidir. Tersine göç için devletimiz kırsal alanda yaşamak isteyen insanlarımızı teşvik etmelidir. Biz daha fazla göç vermemek için Çal’da önemli çalışmalar yapıyoruz ama devletimizin de desteğine ihtiyacımız var” dedi.</p>
      <p><b>“ÇAL’A AKADEMİK DESTEK ALACAĞIZ”</b><br/>Cumhurbaşkanlığı Sağlık ve Gıda Politikaları Üst Kurul üyesi Sema Ramazanoğlu, Çal Karası üzümü ile pekmezinin çok değerli olduğunu söyledi. Ramazanoğlu, “Çal Karası üzümü ile pekmezi, eczanelerin raflarında yer almalı. İlaç niyetine eczaneler ve aktarlarda satılmalıdır. Bu üzümdeki kalori, karbonhidrat, protein, yağ, vitamin, potasyum, kalsium ve demir oranları insan sağlığına oldukça faydalı. Çal Karası mucize bir üzüm. Ankara Üniversitesi Ziraat Fakültesi ile görüşeceğim. Çal’a akademik destek alacağız. Cumhurbaşkanlığı Sağlık ve Gıda Politikaları Üst Kurulu gibi önemli bir kurum ve şahsım Çal Karası üzümü ve pekmezi gibi yerli ve milli bir ürünümüz için elinden geleni yapacaktır” diye konuştu.</p>
      <figure>
        <img src="https://www.denizlihaber.com/medya/2019/11/denizli-ramazanoglu-haber.jpg"/>
      </figure>
      <p><b>“ÇAL KARASI’NI MARKA YAPTIK”</b><br/>Başkan Fethi Akcan ise, Çal Karası’nı marka yaptıklarını belirterek, 2020’den itibaren Çal Karası üzümü başka olmak üzere bölgede yetişen yerel ürünlerin e-ticaret sistemi ile pazarlanacağını kaydetti.</p>
      <p>Başkan Akcan, “Çal Karası üzümü için 4 yıl önce coğrafi işaretleme başvurusunda bulunduk. Başvurumuz komisyonda. Yakın zamanda müjdeli haberi alacağımızı düşünüyorum. Üsüm, pekmez, sirke, bamya gibi yerel ürünlerimizi dünyanın her tarafına e-ticaret sistemi ile pazarlamayı hedefliyoruz. Biz, Çal Karası diye marka oluşturduk, olumlu algı yarattık. Devletimizin de katkısı olursa, Çal’ın kazancı büyük olacak” dedi.</p>
      <p>Başkan Akcan ile eşi Sema Akcan, içinde yerel ürünlerin yer aldığı hediye paketini Sema Ramazanoğlu’na takdim etti.</p>
    </article>
  </body>
</html>