<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/souboj-vettela-s-leclercem-byl-podle-sefa-ferrari-hloupy/1822320?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T09:22:00+00:00"/>
    <meta property="og:title" content="Souboj Vettela s Leclercem byl podle šéfa Ferrari hloupý"/>
    <meta property="og:description" content="Sao Paulo - Šéf stáje formule 1 Ferrari označil vzájemný souboj Sebastiana Vettela a Charlese Leclerca, po kterém oba nedokončili nedělní Velkou cenu Brazílie, za hloupý. Mattia Binotto je však přesvědčený, že se z toho všichni v italské stáji poučí a pomůže jim to v příští sezoně."/>
  </head>
  <body>
    <article>
      <h1>Souboj Vettela s Leclercem byl podle šéfa Ferrari hloupý</h1>
      <address><time datetime="2019-11-18T09:22:00+00:00">18 Nov 2019, 09:22</time> by <a rel="author" href="http://www.ctk.cz/" target="_blank">ČTK</a></address>
      <p>Sao Paulo - Šéf stáje formule 1 Ferrari označil vzájemný souboj Sebastiana Vettela a Charlese Leclerca, po kterém oba nedokončili nedělní Velkou cenu Brazílie, za hloupý. Mattia Binotto je však přesvědčený, že se z toho všichni v italské stáji poučí a pomůže jim to v příští sezoně.</p>
      <slideshow>
        <figure>
          <img src="https://i3.cn.cz/6/1573908822_f1-brazilie.png"/>
        </figure>
        <figure>
          <img src="https://i3.cn.cz/6/1573849491_P201911151215601.jpg"/>
        </figure>
        <figure>
          <img src="https://i3.cn.cz/6/1573848261_P201911151196201.jpg"/>
        </figure>
        <figure>
          <img src="https://i3.cn.cz/6/1573841108_P201911151053701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3064">Fotogalerie: MS vozů formule 1 v sezoně 2019</a>
        </figcaption>
      </slideshow>
      <p>K incidentu mezi jezdci Ferrari došlo v závěru závodu na okruhu Interlagos poté, co Leclerc předjel Vettela. Čtyřnásobný mistr světa se pokusil na rovince vrátit na čtvrté místo, ale mezi oběma vozy došlo ke kontaktu a pro oba závod skončil. V týmu z Maranella navíc v probíhající sezoně nešlo o první konflikt mezi piloty.</p>
      <p>Ferrari se také opět přesvědčilo, že Vettel týmové příkazy poslechne pouze v případě, že jsou v jeho prospěch. "Nejsem tady od toho, abych na někoho házel vinu. A není to ani o tom, jestli ho dokážeme zvládnout. Jsem tady od toho, abych zjistil, kde se stala chyba, a zařídil, aby se už neopakovala," citoval Binotta server BBC.</p>
      <p>"Musíme si vyjasnit, co je hloupé a co ne, kde je hranice, kterou už nesmíme překročit," přidal Binotto. "Došlo k nehodě, takže něco bylo špatně. Oba mohli závodit a bylo jen na nich, jak moc budou riskovat. Ale dnes byla hranice rizika překročena," prohlásil italský funkcionář.</p>
      <p>Binotto je také přesvědčený, že i navzdory několika sporům můžou Vettel s Leclercem za Ferrari společně jezdit i v příští sezoně. "Myslím, že je luxusní mít dva velmi dobré jezdce. Jsou si navzájem motivací," uvedl. "Dokonce si myslím, že to, co se stalo dnes, můžeme brát jako štěstí, protože budeme mít možnost se z toho poučit pro nadcházející sezonu," dodal.</p>
      <p>Pro Ferrari ale nedělní incident znamená, že Vettel velmi pravděpodobně připravil Leclerca o třetí místo v konečném pořadí mistrovství světa. Na to se totiž díky vítězství v Brazílii posunul Max Verstappen z Red Bullu, na kterého monacký pilot před posledním závodem v Abú Zabí ztrácí jedenáct bodů.</p>
    </article>
  </body>
</html>