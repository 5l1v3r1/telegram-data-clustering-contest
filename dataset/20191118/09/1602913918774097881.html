<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/zf-21-de-ani-drumarii-intre-marirea-si-decaderea-in-constructii-18591351"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T09:27:21+00:00"/>
    <meta property="og:title" content="ZF 21 de ani. Drumarii - între mărirea şi decăderea în construcţii"/>
    <meta property="og:description" content="Ultimele trei decenii au adus atât mărirea, cât şi decăderea unora dintre numele care s-au poziţionat drept cap de afiş în domeniul construcţiilor, o industrie vulnerabilă în faţa marilor transformări economice. Tocmai de aceea, companii proeminente precum cele fondate şi deţinute de Florea Diaconu (Delta ACM), Dan Beşciu şi Sorin Vulpescu (Euroconstruct Trading ’98) sau Alexandros Ignatiadis şi Paschalis Paganias (Octagon) au ajuns în insolvenţă, cedând din cauza întârzierii demarării unor contracte, a executărilor silite de către furnizori, a neplăţii serviciilor de către beneficiari şi a exploziei preţurilor la materialele de construcţii."/>
  </head>
  <body>
    <article>
      <h1>ZF 21 de ani. Drumarii - între mărirea şi decăderea în construcţii</h1>
      <address><time datetime="2019-11-18T09:27:21+00:00">18 Nov 2019, 09:27</time> by <a rel="author" href="https://www.zf.ro/autor/alina-elena-vasiliu" target="_blank">Alina-Elena Vasiliu</a></address>
      <slideshow>
        <figure>
          <img src="https://storage0.dms.mpinteractiv.ro/media/1/1481/21327/18591351/1/dorinel-umbrarescu.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18591351/2/nelu-iordache-cu-tifet.jpg?width=620"/>
        </figure>
      </slideshow>
      <p>Ultimele trei decenii au adus atât mărirea, cât şi decăderea unora dintre numele care s-au poziţionat drept cap de afiş în domeniul construcţiilor, o industrie vulnerabilă în faţa marilor transformări economice. Tocmai de aceea, companii proeminente precum cele fondate şi deţinute de Florea Diaconu (Delta ACM), Dan Beşciu şi Sorin Vulpescu (Euroconstruct Trading ’98) sau Alexandros Ignatiadis şi Paschalis Paganias (Octagon) au ajuns în insolvenţă, cedând din cauza întârzierii demarării unor contracte, a executărilor silite de către furnizori, a neplăţii serviciilor de către beneficiari şi a exploziei preţurilor la materialele de construcţii.</p>
      <p>De altfel, construcţiile sunt sectorul din care au venit în ultimele decenii cele mai multe insolvenţe în rândul companiilor antreprenoriale. Dominată de oameni de afaceri discreţi, industria a dus businessurile de la agonie la extaz, astfel că în perioadele de boom imobiliar constructorii s-au „înghesuit” pe podium, urmând să se prăbuşească la primele semnale de clătinare din real estate.</p>
      <p>Pentru mulţi, cheia succesului au fost contractele publice, lucrările de infrastructură, însă, pe măsură ce acestea au fost tot mai puţine, şi businessurile au fost în scădere. Nelu Iordache (Romstrade), Dorinel Umbrărescu (proprietarul Tehnostrade şi Spedition UMB), Theodor Berna (Tehnologica Radion), Corneliu Istrate (Vega 93), fraţii Alexandru şi Traian Horpos (Straco Grup) sunt câteva dintre numele devenite celebre în rândul constructorilor.</p>
      <p>Afacerile familiei Umbrărescu au continuat însă să scadă în ultimii ani, în vreme ce Romstrade, Tehnologica Radion, Vega 93 şi Straco Grup au ajuns toate în insolvenţă.</p>
    </article>
  </body>
</html>