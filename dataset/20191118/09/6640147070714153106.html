<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/google-ambient-mode-in-arrivo-su-alcuni-smartphone-nokia-e-xiaomi/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-18T09:27:00+00:00"/>
    <meta property="og:title" content="Google, Ambient Mode in arrivo su alcuni smartphone Nokia e Xiaomi | MobileLabs"/>
    <meta property="og:description" content="Ambient Mode, la funzione che trasforma lo smartphone o il tablet in uno smart screen quando è in ricarica, è comparsa su alcuni Xiaomi Redmi K20 Pro, Pocophone F1 e Nokia 6.1."/>
  </head>
  <body>
    <article>
      <h1>Google, Ambient Mode in arrivo su alcuni smartphone Nokia e Xiaomi | MobileLabs</h1>
      <address>
        <time datetime="2019-11-18T09:27:00+00:00">18 Nov 2019, 09:27</time>
      </address>
      <p><b>Ambient Mode</b> è la funzione annunciata da Google a IFA 2019 che trasforma lo smartphone o il tablet in uno smart screen, in stile Nest Hub. Al momento del lancio, la funzione è stata resa disponibile solamente per una strettissima cerchia di dispositivi (i tablet Lenovo Smart Tab M8 HD, Yoga Smart Tab e gli smartphone Nokia 7.2 e Nokia 6.2). A quanto pare, Big-G la sta introducendo su <b>altri smartphone Android a marchio Xiaomi e Nokia.</b></p>
      <p>La funzione in questione <b>si attiva solamente quando il dispositivo è in carica </b>e mostra informazioni relative al calendario, al meteo, alle notifiche, ai promemoria oltre ai comandi per la gestione della riproduzione musicale e a quelli per gestire i dispositivi della smart home. Inoltre, lo smartphone (o il tablet) viene sfruttato anche come cornice digitale riproducendo le foto presenti su Google Foto.</p>
      <figure>
        <img src="https://www.tomshw.it/images/images/2019/11/ambient-mode-google-63598.768x432.jpg"/>
        <figcaption>Credit - Google</figcaption>
      </figure>
      <p>Secondo quanto emerso su <a href="https://www.reddit.com/r/Nokia/comments/dw9vjp/is_it_just_me_or_did_anyone_else_get_the/">Reddit</a>, Ambient Mode è comparso su alcuni <b>Xiaomi Redmi K20 Pro (Mi 9T Pro in Europa), Pocophone F1 e Nokia 6.1.</b> La piattaforma software a disposizione è – in alcuni casi – Android 9 Pie e in altri Android 10 con ROM personalizzata, come <a href="https://www.reddit.com/r/Android/comments/dwtpmw/ambient_mode_while_charging_poped_up_on_my/">sottolinea un utente possessore di Pocophone F1</a>. A seconda della personalizzazione effettuata dal produttore, poi, la funzione viene configurata in maniera diversa.</p>
      <p>Su Nokia 6.1 con Android 9 Pie, l’utente ha avuto accesso all’Ambient Mode recandosi nelle <i>Impostazioni </i>del <i>Display </i>ed entrando in <i>Avanzate</i>. Dalla voce <i>Ambient Display, </i>poi, ha dovuto selezionare l’opzione <i>Sempre accesso durante la ricarica. </i>Mentre sui dispositivi che utilizzano l’ultima versione del sistema del robottino verde, pare che compaia un avviso pop-up che richiede l’installazione della funzione. Tuttavia, questa può essere ritrovata anche nelle impostazioni relative all’assistente Google. <b>Insomma, il procedimento cambia da dispositivo a dispositivo.</b> Nel momento in cui scriviamo, non siamo riusciti a scovare la funzione su nessuno degli smartphone attualmente in nostro possesso.</p>
      <blockquote>Xiaomi Mi 9T è disponibile all’acquisto su Amazon a meno di 300 euro. Lo trovate a <a href="https://toms.it/M7pac">questo link. </a></blockquote>
    </article>
  </body>
</html>