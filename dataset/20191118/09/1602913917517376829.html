<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/zf-21-de-ani-miliardarii-fara-chip-18591286"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T09:31:00+00:00"/>
    <meta property="og:title" content="ZF 21 de ani. Miliardarii fără chip"/>
    <meta property="og:description" content="Există - în cel mai bun caz - o singură fotografie surprinsă fără voia lor, în timpul liber sau într-un moment inoportun. Sunt şi cazuri în care nu există nici măcar aceasta, doar un portret robot sau discuţii despre cum arată un anumit om de afaceri. Este vorba de miliardarii fără chip ai României, despre acei antreprenori care au preferat să rămână complet în umbră, pentru ca afacerile pe care le-au creat să vorbească pentru ei."/>
  </head>
  <body>
    <article>
      <h1>ZF 21 de ani. Miliardarii fără chip</h1>
      <address><time datetime="2019-11-18T09:31:00+00:00">18 Nov 2019, 09:31</time> by <a rel="author" href="https://www.zf.ro/autor/cristina-rosca" target="_blank">Cristina Rosca</a></address>
      <p>Există - în cel mai bun caz - o singură fotografie surprinsă fără voia lor, în timpul liber sau într-un moment inoportun. Sunt şi cazuri în care nu există nici măcar aceasta, doar un portret robot sau discuţii despre cum arată un anumit om de afaceri. Este vorba de miliardarii fără chip ai României, despre acei antreprenori care au preferat să rămână complet în umbră, pentru ca afacerile pe care le-au creat să vorbească pentru ei.</p>
      <p>Oscar Downstream, Aramis Invest şi Autonet sunt doar câteva dintre businessurile creionate de antreprenorii locali fără chip, de acei oameni de afaceri al căror nume spune multe poveşti, dar pe care puţini i-au cunoscut direct, faţă în faţă.</p>
      <p>Zoltan Teszari, fondatorul companiei telecom RCS&amp;RDS, prezentă atât în România, cât şi peste hotare, este unul dintre cei mai puternici antreprenori locali şi totodată unul dintre cei mai discreţi. Portretul „robot” creionat de colaboratorii şi angajaţii săi este ca un puzzle de piese care se potrivesc mai mult sau mai puţin. Fost sportiv de performanţă, familist convins, antreprenor implicat sunt doar câteva dintre caracterizările care i-au fost făcute. În realitate însă, el nu a oferit niciun interviu, nu a vorbit niciodată public despre sine, aşa că nu există nicio certitudine că informaţiile existente sunt adevărate. Singura certitudine este grupul RCS&amp;RDS, ale cărui date şi planuri sunt publice, compania comunicând deschis de-a lungul anilor, mai ales după listarea la bursa de la Bucureşti.</p>
      <p>Similar, grupul Globalworth – unul dintre cei mai mari investitori locali din imobiliare, prezent şi pe piaţa din Polonia – este o carte deschisă, mai ales după listarea pe bursa de la Londra. Despre fondatorul său, grecul <b>Ioannis Papalekas</b>, informaţiile sunt puţine. Nu degeaba a primit apelative precum „vulturul fără chip” sau „cel mai ascuns investitor din real-estate”.</p>
      <p>Numele omului de afaceri grec este strâns legat de cel al pieţei imobiliare româneşti, antreprenorul reuşind să construiască un colos – Globalworth – al cărui portofoliu sare de 1 mld. euro în România. Mai mult, replicând modelul local, el a pariat şi pe piaţa din Polonia, cea mai puternică economie din regiune, unde a reuşit să construiască un business evaluat la 1,5 mld. euro.</p>
      <p>Papalekas are astăzi 43 de ani şi o experienţă de peste 15 ani pe piaţa imobiliară locală.</p>
      <p>Iniţial el a pariat pe active la discount, precum City Mall, Tower Center şi Cathedral Plaza, care pot aduce randamente mai ridicate. Apoi, în 2013 a decis să îşi grupeze afacerile imobiliare în fondul de investiţii Globalworth, pe care l-a listat pe bursa de la Londra.</p>
      <p>Deşi nu s-au aflat niciodată în prim-plan, ba din contră în umbră, miliardarii fără chip ai României au construit afaceri pe care le-au pus nu doar la vârful pieţei lor, dar şi în clasamentul celor mai mari businessuri din economie.</p>
      <p>Spre exemplu, producătorul de mobilă Aramis Invest din Baia Mare, o afacere controlată de antreprenorii locali <b>Vladimir Iacob</b> şi <b>Marius </b><b>Ş</b><b>elescu</b>, a fost în 2018 cel mai mare exportator cu capital românesc, producţia ajungând aproape integral pe pieţele externe. Ba mai mult, compania din Baia Mare cu afaceri de 2,3 miliarde de euro anul trecut a intrat în 2018 pentru prima dată în topul celor mai mari 50 de exportatori din economie. Astfel, numele Aramis comunică multe, dar nu şi informaţii despre cei doi fondatori cu care nu există nici măcar o fotografie. Similar, Aquila Part Prod Com este cea mai mare companie antreprenorială din sectorul transporturilor rutiere. În ultimul deceniu, businessul companiei a crescut cu mai mult de 150%, apropiindu-se de pragul de 1 mld. lei anul trecut. Grupul Aquila este controlat de <b>Alin Dociu</b> şi <b>Cătălin Vasile</b>, doi oameni de afaceri extrem de discreţi, dar care au construit în 22 de ani unul dintre cele mai puternice grupuri din transport, logistică şi distribuţie.</p>
      <p>Multe dintre aceste afaceri de top au fost construite în primii ani de capitalism când numărul jucătorilor străini era mult mai mic, deci exista mult loc de manevră. Spre exemplu, compania Autonet Import - cel mai mare furnizor de piese auto din România - a fost fondată în 1996, în plin avânt antreprenorial pe piaţa locală, iar compania din Ungaria  a apărut în 2002, urmând dezvoltarea şi pe alte pieţe. Businessul a fost controlat de oamenii de afaceri Zoltan Kondor şi Mihaly Lieb din Satu Mare până în urmă cu aproximativ patru ani, când afacerea a fost preluată în proporţie de 51% de Swiss Automotive Group, într-o tranzacţie de câteva zeci de milioane de euro, potrivit datelor de la acel moment. <b>Mihaly Lieb</b> şi <b>Zoltan Kondor</b> sunt unii dintre cei mai discreţi antreprenori locali, astfel că există puţine informaţii despre ei. Grupul Autonet are însă aproape 2.000 de angajaţi în ţările în care este prezent (România, Ungaria, Slovacia şi Slovenia – conform celor mai recente date) şi o cifră de afaceri de 1,4 miliarde de lei în 2018.</p>
      <p>Cu <b>Alin Niculae</b>, cel care controlează indirect traderul de energie Oscar Downstream, nu există de altfel nicio fotografie, nici măcar „furată” într-un moment de neatenţie sau într-unul inoportun, la fel este şi cazul lui <b>Costel Miron</b>, cel care controlează compania gălăţeană Mairon Galaţi, care produce ţevi şi derulează afaceri de comerţ în siderurgie. Necunoscuţi publicului larg mai sunt <b>Marian Andreev</b>, proprietarul producătorului de ulei Prutul, <b>Bogdan Stanca</b>, antreprenorul care controlează Aaylex Prod, unul dintre cei mai mari jucători din industria cărnii de pasăre şi <b>Marius Bucur</b>, cel care deţine pachetul majoritar al traderului agricol Brise.</p>
      <p>Lista este, probabil, mult mai lungă, însă Ziarul Financiar i-a trecut în revistă doar pe acei oameni de afaceri al căror nume este cunoscut publicului (dar nu este asociat unei feţe) sau ale căror businessuri au poziţii de top în economie.</p>
    </article>
  </body>
</html>