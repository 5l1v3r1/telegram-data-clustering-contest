<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/generalitat-assegura-tasques-becaris-estrictament-formatives"/>
    <meta property="og:site_name" content="Diari La Veu"/>
    <meta property="article:published_time" content="2019-11-18T09:47:00+00:00"/>
    <meta property="og:title" content="La Generalitat assegura que les tasques dels becaris són &quot;estrictament formatives&quot;"/>
    <meta property="og:description" content="Les fonts afirmen que la Generalitat defensa la importància de les beques de formació &quot;com a avantsala a l'accés a un lloc de treball remunerat en el seu àmbit professional&quot;"/>
  </head>
  <body>
    <article>
      <h1>La Generalitat assegura que les tasques dels becaris són "estrictament formatives"</h1>
      <h2>Fonts de Presidència afirmen que l'activitat d'aquestes persones està supervisada en tot moment i al·leguen que encara no han rebut l'escrit d'Inspecció de Treball per a valorar-ne el contingut</h2>
      <address><time datetime="2019-11-18T09:47:00+00:00">18 Nov 2019, 09:47</time> by <a rel="author">DLV</a></address>
      <p>VALÈNCIA (EFE). La Generalitat Valenciana assegura "les tasques que realitzen els becaris estan estrictament emmarcades en l'àmbit de la formació, i que la seua activitat està en tot moment planificada, dirigida i supervisada per funcionaris que els coordinen i tutoritzen".<br/><br/>Fonts de Presidència de la Generalitat han respost a EFE després de conéixer que <a href="https://www.diarilaveu.com/inspeccio-treball-determina-beques-presidencia-generalitat-frau">la Inspecció de Treball ha resolt com a "falses beques" el treball que realitzaven 28 becaris en aquest departament del Consell</a>. Davant això, aquestes persones hauran de ser donades d'alta en la Seguretat Social perquè estan realitzant tasques de comunicació com si foren "un treballador més".<br/><br/>Sobre aquest assumpte, Presidència ha informat que "la Generalitat encara no ha rebut les actes amb el resultat de les actuacions dutes a terme per la Inspecció de Treball i Seguretat Social relacionada amb els becaris del departament de premsa", unes beques que es concedeixen "des de fa pràcticament 30 anys", han assenyalat les mateixes fonts. "Quan es conega el detall de les actes, l'Administració valorarà el seu contingut i la procedència de presentar les al·legacions corresponents", han agregat.<br/><br/>Així mateix, s'ha insistit que "la Generalitat respecta tant l'activitat de la Inspecció de Treball com els drets dels treballadors, i que està fermament compromesa en la lluita contra la precarietat i temporalitat laboral". En aquest sentit, les fonts afirmen que la Generalitat defensa la importància de les beques de formació "com a avantsala a l'accés a un lloc de treball remunerat en el seu àmbit professional".<br/><br/>"Aquesta fórmula d'entrada al mercat laboral s'ha demostrat molt eficaç, fins al punt que nombrosos becaris que han començat en les beques de la Generalitat presten en aquests moments els seus treball en mitjans de comunicació de prestigi", han agregat des de Presidència.<br/><br/>En tot cas, i sense perjudici de les al·legacions que puguen presentar-se, la Generalitat està disposada a analitzar les conclusions de la Inspecció de Treball i s'ha compromés a "realitzar els ajusts necessaris per a millorar aspectes relacionats, per exemple, amb l'avaluació del procés formatiu".</p>
      <related>
        <h4>Les més llegides</h4>
        <a href="https://www.diarilaveu.com/dr-ximo-mr-puig-dues-cares-president-mira-catalunya"/>
        <a href="https://www.diarilaveu.com/tribunal-europeu-drets-humans-desestima-demanda-valtonyc-condemna-despanya"/>
        <a href="https://www.diarilaveu.com/valencia-negra-borja-penalba-i-mireia-vives-ja-te-videoclip"/>
        <a href="https://www.diarilaveu.com/les-corts-rebutgen-retornar-al-consell-la-llei-dacompanyament-als-pressuposts"/>
        <a href="https://www.diarilaveu.com/muntar-empresa-18-hores-crear-negoci-emprenedor-valencia-estonia"/>
      </related>
    </article>
  </body>
</html>