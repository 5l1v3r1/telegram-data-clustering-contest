<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ceny-prumyslovych-vyrobcu-v-rijnu-zpomalily-rust-na-0-9-pct/1822326?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T09:34:00+00:00"/>
    <meta property="og:title" content="Ceny průmyslových výrobců v říjnu zpomalily růst na 0,9 pct"/>
    <meta property="og:description" content="Praha - Ceny průmyslových výrobců v říjnu zpomalily meziroční růst na 0,9 procenta ze zářijových 1,9 procenta. Zdražování zmírnilo také v zemědělství a stavebnictví. Ceny zemědělských výrobců stouply v říjnu o 0,4 procenta, přičemž o měsíc dříve byly meziročně vyšší o dvě procenta. Růst cen ve stavebnictví zpomalil na 4,8 procenta ze zářijových 4,9 procenta. Informoval tom dnes Český statistický úřad (ČSÚ)."/>
  </head>
  <body>
    <article>
      <h1>Ceny průmyslových výrobců v říjnu zpomalily růst na 0,9 pct</h1>
      <address><time datetime="2019-11-18T09:34:00+00:00">18 Nov 2019, 09:34</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Ceny průmyslových výrobců v říjnu zpomalily meziroční růst na 0,9 procenta ze zářijových 1,9 procenta. Zdražování zmírnilo také v zemědělství a stavebnictví. Ceny zemědělských výrobců stouply v říjnu o 0,4 procenta, přičemž o měsíc dříve byly meziročně vyšší o dvě procenta. Růst cen ve stavebnictví zpomalil na 4,8 procenta ze zářijových 4,9 procenta. Informoval tom dnes Český statistický úřad (ČSÚ).</p>
      <p>Zpomalení růstu výrobních cen nebo dokonce jejich meziroční pokles lze čekat podle hlavního ekonoma Generali Investments CEE Radomíra Jáče i v dalších měsících, zejména v důsledku vývoje cen potravin, ropy a dalších komodit. "V průběhu roku 2020 by k nižšímu růst výrobních cen měl přispět také pomalejší růst české ekonomiky a zmírnění tempa růstu mezd. Ve druhém pololetí 2020 se ale tlak na růst cen průmyslových výrobců může postupně obnovit," uvedl.</p>
      <p>Průmyslové ceny předznamenávají vývoj cen pro konečné spotřebitele u obchodníků. V říjnu se zdražování v průmyslu projevilo hlavně v cenách elektřiny, které byly meziročně vyšší o 7,5 procenta. Vedle toho vzrostly ceny potravin, nápojů a tabáku, nábytku nebo plastových výrobků. Naopak zlevnil koks a rafinované ropné produkty a chemické látky a výrobky.</p>
      <p>"Při hodnocení podle hlavních průmyslových skupin byly vyšší zejména ceny zboží krátkodobé spotřeby o 3,7 procenta," uvedli statistici.</p>
      <p>V zemědělství klesly o 1,6 procenta ceny v rostlinné výrobě, naopak živočišné výrobky byly meziročně dražší o pět procent. Proti loňskému říjnu byly levnější zelenina, obiloviny a olejniny, především mák, a skot a drůbež. Nárůst cen zaznamenalo ovoce, brambory, prasata a mléko.</p>
      <p>Ve stavebnictví opět zdražil materiál a výrobky spotřebovávané v tomto oboru, nicméně růst jejich cen zpomalil na dvě procenta ze zářijových 2,7 procenta.</p>
      <p>Zdražování zpomalilo také u tržních služeb pro podniky na 2,3 procenta po růstu o 2,8 procenta v září. Firmám stouply hlavně ceny za služby v zaměstnání, za pojištění a reklamu.</p>
      <p>V meziměsíčním srovnání ceny v průmyslu klesly o 0,3 procenta a v zemědělství o 1,4 procenta. Stavební práce zdražily proti září o 0,3 procenta a ceny tržních služeb pro podniky se nezměnily.</p>
    </article>
  </body>
</html>