<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/742306"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T09:38:00+00:00"/>
    <meta property="og:title" content="แนะสมศ.ส่งกฤษฎีกาตีความประเมินมหา'ลัยได้หรือไม่"/>
    <meta property="og:description" content="กกอ.แนะสมศ.หารือกฤษฎีกาช่วยตีความให้ชัดเจนยังประเมินภายนอกมหา’ลัยได้หรือไม่อีกครั้งครั้งพราะมีกฎหมายจัดกันอยู่"/>
  </head>
  <body>
    <article>
      <h1>แนะสมศ.ส่งกฤษฎีกาตีความประเมินมหา'ลัยได้หรือไม่</h1>
      <address>
        <time datetime="2019-11-18T09:38:00+00:00">18 Nov 2019, 09:38</time>
      </address>
      <p>
        <b>กกอ.แนะสมศ.หารือกฤษฎีกาช่วยตีความให้ชัดเจนยังประเมินภายนอกมหา’ลัยได้หรือไม่อีกครั้งครั้งพราะมีกฎหมายจัดกันอยู่</b>
      </p>
      <p>วันนี้(18พ.ย.)ศ.ดร.ประสาท สืบค้า รักษาการอธิการบดีมหาวิทยาสุโขทัยธรรมาธิราช ( มสธ.) ในฐานะประธานคณะกรรมการการอุดมศึกษา (กกอ.) เปิดเผยว่า ในการประชุมกกอ.เมื่อเร็ว ๆนี้ได้มีมติเห็นชอบให้ทางสำนักงานคณะกรรมการการอุดมศึกษา(สกอ.) ทำหนังสือแจ้งไปยังสำนักงานรับรองมาตรฐานและประเมินคุณภาพการศึกษา(สมศ.) ให้ส่งเรื่องไปหารือคณะกรรมการกฤษฎีกาอีกครั้งในประเด็นการประเมินคุณภาพภายนอกว่าสมศ.สามารถประเมินสถาบันอุดมศึกษาได้หรือไม่ เนื่องจากที่ผ่านมาในพ.ร.บ.การศึกษาแห่งชาติ(ฉบับที่ 4 ) พ.ศ.2562 มาตรา49 ระบุว่าให้มีสำนักงานรับรองมาตรฐานและประเมินคุณภาพการศึกษา มีฐานะเป็นองค์การมหาชนทำหน้าที่พัฒนาเกณฑ์ วิธีการประเมินคุณภาพภายนอก และทำการประเมินผลการจัดการศึกษาที่มิใช่การจัดการอุดมศึกษา ซึ่งอยู่ในอำนาจหน้าที่ของกระทรวงการอุดมศึกษา วิทยาศาสตร์ วิจัยและนวัตกรรม หรือกระทรวงอื่น<br/><br/>ศ.ดร.ประสาท กล่าวต่อไปว่า แต่ในพ.ร.บ.การอุดมศึกษา พ.ศ.2562 มาตรา 64 ระบุการประเมินคุณภาพภายนอกอาจประเมินโดยหน่วยงานต่างประเทศที่ได้รับการยอมรับอย่างกว้างขวาง หรืออาจประเมินโดยหน่วยงานของรัฐ หน่วยงานภาคเอกชน หรือหน่วยงานในต่างประเทศที่คณะกรรมการมาตรฐานการอุดมศึกษา(กมอ.) ประกาศไว้ ซึ่งที่ผ่านมาทราบว่า สมศ.เคยทำเรื่องสอบถามไปยังคณะกรรมการกฤษฎีกาแล้ว และคณะกรรมการกฤษฎีกาแจ้งว่าให้สมศ.มาหารือกับทางกกอ. ก่อน ซึ่งทางสมศ.ก็ได้ส่งหนังสือมาหารือกับทางกกอ. แล้ว และ ทางกกอ.เห็นว่าประเด็นที่สมศ.เคยหารือไปยังคณะกรรมการกฤษฎีกาอาจจะไม่น่าจะตรงประเด็น ดังนั้น กกอ.จึงขอให้สมศ.ไปหารือใหม่และให้ชัดเจนเลยว่าในเมื่อกฏหมายทั้ง 2 ฉบับมีความขัดแย้งกันนั้นจะดำเนินการอย่างไรและสมศ.สามารถประเมินได้หรือไม่</p>
    </article>
  </body>
</html>