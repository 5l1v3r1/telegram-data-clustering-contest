<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80186682/"/>
    <meta property="og:site_name" content="Janam TV"/>
    <meta property="article:published_time" content="2019-11-18T09:52:58+00:00"/>
    <meta property="og:title" content="വാഹനം പാര്‍ക്ക് ചെയ്യേണ്ടത് ഉടമയുടെ ഉത്തരവാദിത്തലല്ല; നിര്‍ണായക വിധിയുമായി സുപ്രീം കോടതി"/>
    <meta property="og:description" content="ന്യൂഡല്‍ഹി: റെയില്‍വെ സ്‌റ്റേഷന്‍, ഹോട്ടലുകള്‍, സിനിമാ തീയറ്റര്‍ തുടങ്ങിയ സ്ഥലങ്ങളില്‍ വാഹനം പാര്‍ക്ക് ചെയ്യാനെത്തുമ്പോള്‍ നാം കാണുന്ന വാചകമാണ് പാര്‍ക്ക്"/>
  </head>
  <body>
    <article>
      <h1>വാഹനം പാര്‍ക്ക് ചെയ്യേണ്ടത് ഉടമയുടെ ഉത്തരവാദിത്തലല്ല; നിര്‍ണായക വിധിയുമായി സുപ്രീം കോടതി</h1>
      <address><time datetime="2019-11-18T09:52:58+00:00">18 Nov 2019, 09:52</time> by <a rel="author">Janam TV Web Desk</a></address>
      <p>ന്യൂഡല്‍ഹി: റെയില്‍വെ സ്‌റ്റേഷന്‍, ഹോട്ടലുകള്‍, സിനിമാ തീയറ്റര്‍ തുടങ്ങിയ സ്ഥലങ്ങളില്‍ വാഹനം പാര്‍ക്ക് ചെയ്യാനെത്തുമ്പോള്‍ നാം കാണുന്ന വാചകമാണ് പാര്‍ക്ക് അറ്റ് യുവര്‍ ഓണ്‍ റിസ്‌ക്ക്. വാഹനം പാര്‍ക്ക് ചെയ്യുന്നത് നിങ്ങളുടെ സ്വന്തം ഉത്തരവാദിത്തത്തിലാണ് എന്നാണ് ഇതിന്റെ അര്‍ത്ഥം.</p>
      <p>വാഹനത്തിന് എന്തെങ്കിലും തരത്തിലുള്ള കേടുപാടുകള്‍ സംഭവിച്ചാല്‍ കൈ ഒഴിയാനുള്ള മുന്‍കൂര്‍ ജാമ്യമാണിത്. എന്നാല്‍ പാര്‍ക്കിംഗ് സ്ഥലത്തു നിന്നും വാഹനം മോഷ്ടിക്കപ്പെടുകയോ വാഹനങ്ങള്‍ക്ക് തകരാര്‍ സംഭവിക്കുകയോ ചെയ്താല്‍ ഇതിന്റെ ഉത്തരവാദിത്തം പാര്‍ക്കിംഗ് അനുവദിക്കുന്ന സ്ഥാപനത്തിനുണ്ടെന്നാണ് സുപ്രീം കോടതിയുടെ പുതിയ വിധി.</p>
      <p>വാലറ്റ് പാര്‍ക്കിംഗ് സംവിധാനത്തില്‍ വാഹനം എങ്ങനെ പാര്‍ക്ക് ചെയ്യുന്നുവോ അതേ രീതിയില്‍ തിരിച്ചു നല്‍കേണ്ടത് പാര്‍ക്കിംഗ് ഒരുക്കുന്ന സ്ഥാപനത്തിന്റെ ഉത്തരവാദിത്തമാണ്. വാഹനത്തിന് എന്തെങ്കിലും കേടുപാടുകള്‍ സംഭവിച്ചാല്‍ അതിന്റെ ഉത്തരവാദിത്വം പാര്‍ക്കിംഗിലെ ജീവനക്കാരന്റെ മേല്‍ ഇടരുതെന്നും സുപ്രീം കോടതി വ്യക്തമാക്കി.</p>
      <p>ഡല്‍ഹിയിലെ ഒരു ഫൈവ് സ്റ്റാര്‍ ഹോട്ടലിന്റെ പാര്‍ക്കിംഗില്‍ നിന്നും കാര്‍ മോഷണം പോയതുമായി ബന്ധപ്പെട്ട കേസിലാണ് സുപ്രീം കോടതി ഈ സുപ്രധാന വിധി പ്രഖ്യാപിച്ചത്. വാഹനം മോഷണം പോയ സംഭവത്തില്‍ ഇന്‍ഷുറന്‍സ് തുക നല്‍കാന്‍ കമ്പനി തയ്യാറായെങ്കിലും മാനേജ്‌മെന്റ് ഇതിനെ എതിര്‍ത്തിരുന്നു. തുടര്‍ന്ന് വാഹന ഉടമ സുപ്രീം കോടതിയെ സമീപിക്കുകയായിരുന്നു. 1998 ലാണ് കേസിനാസ്പദമായ സംഭവം നടന്നത്.</p>
    </article>
  </body>
</html>