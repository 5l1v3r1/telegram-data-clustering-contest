<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/vlaams-belang-wil-minstens-80-km-per-uur-op-snelweg/"/>
    <meta property="og:site_name" content="SCEPTR"/>
    <meta property="article:published_time" content="2019-11-18T09:08:42+00:00"/>
    <meta property="og:title" content="Vlaams Belang wil minstens 80 km per uur op snelweg"/>
    <meta property="og:description" content="Vlaams Belang wil met een wetsvoorstel de minimumsnelheden op de snelweg optrekken van 70 kilometer per uur naar 80 kilometer per uur."/>
  </head>
  <body>
    <article>
      <h1>Vlaams Belang wil minstens 80 km per uur op snelweg</h1>
      <address><time datetime="2019-11-18T09:08:42+00:00">18 Nov 2019, 09:08</time> by <a rel="author" href="https://sceptr.net/author/jonas-naeyaert/" target="_blank">Jonas Naeyaert</a></address>
      <p>
        <b>In het federaal parlement circuleert een opvallend wetsvoorstel. Het Vlaams Belang wil namelijk de minimumsnelheid op de snelwegen optrekken van 70 kilometer per uur naar 80, dit omwille van veiligheidsredenen. De rechtsnationalistische partij krijgt daarbij de steun van de sector en experts. Dat <a href="https://m.nieuwsblad.be/cnt/dmf20191117_04721940">brengen Mediahuis-kranten als Het Nieuwsblad.</a></b>
      </p>
      <p>Momenteel moeten bestuurders op de autosnelweg minimaal 70 kilometer per uur rijden, en niet meer dan 120. Maar deze minimumlimiet is te klein om veilig te zijn, zegt Kamerlid <a href="https://sceptr.net/tag/Frank-Troosters">Frank Troosters</a> (Vlaams Belang), <i>“omdat die 70 in feite gedateerd is”</i>, klinkt het. <i>“In vergelijking met vroeger halen vrachtwagens gemakkelijk snelheden van zo’n 90 km per uur. En als we de snelheid van de verschillende weggebruikers die op de autosnelweg rijden dichter bij elkaar brengen, is dat veel beter voor de verkeersveiligheid.” </i></p>
      <h3>Vlaamse Stichting Verkeerskunde beaamt: “Te traag rijden op snelweg is even gevaarlijk als overdreven snelheid”</h3>
      <p>In de sector wordt positief gereageerd op het voorstel. Volgens de Vlaamse Stichting Verkeerskunde (VSV) is te traag rijden op een autosnelweg immers <i>“even gevaarlijk als overdreven snelheid”</i>. Elke week worden twee chauffeurs beboet omdat ze minder dan 70 per uur rijden op de autosnelweg, maar het is ook gedocumenteerd dat er <a href="https://sceptr.net/2019/10/rapport-federale-politie-kan-nieuwe-terreurdreiging-aan/">weinig wegpolitie actief is die deze regels kan afdwingen.</a></p>
      <p>Ook transportsectorfederatie Febetra steunt het voorstel. <i>“Vrachtwagens zijn vandaag veel performanter dan vroeger. Ze halen op vlakke stukken relatief vlot de 90 kilometer per uur, waarop zij trouwens zijn begrensd”</i>, zegt woordvoerster <a href="https://sceptr.net/tag/Isabelle-De-Maegt">Isabelle De Maegt</a> in <a href="https://m.nieuwsblad.be/cnt/dmf20191117_04721940">Het Nieuwsblad</a>. <i>“We zien langs onze kant geen praktische bezwaren. Het zou er bovendien toe leiden dat vrachtwagens – die vaak verplicht uiterst rechts moeten blijven rijden – veel minder dan vandaag worden gehinderd door erg trage voorliggers.”</i></p>
      <p><a href="https://sceptr.net/tag/Tom-Van-Grieken">Tom Van Grieken</a> kwam deze ochtend het voorstel ook verdedigen op Radio 1 en noemde het een kwestie van <i>“gezond verstand”</i>.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/van-grieken-mikt-op-sleutelrol-bij-volgende-vlaamse-onderhandelingen/"/>
        <a href="https://sceptr.net/2019/11/succesvoorzitter-tom-van-grieken-herverkozen-met-974-procent/"/>
        <a href="https://sceptr.net/2019/10/open-vld-geeft-gas-op-linkervak-ook-euthanasie-als-leven-af-is/"/>
      </related>
    </article>
  </body>
</html>