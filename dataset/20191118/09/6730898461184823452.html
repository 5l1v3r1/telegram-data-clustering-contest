<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.benchmark.rs/vesti/samsung_galaxy_one_-_3d_ekran_i_sidetouch-82117"/>
    <meta property="og:site_name" content="Benchmark"/>
    <meta property="article:published_time" content="2019-11-18T09:55:00+00:00"/>
    <meta property="og:title" content="Samsung Galaxy One - 3D ekran i Sidetouch"/>
    <meta property="og:description" content="Izgleda da je u pripremi nova perjanica Samsungove ponude koja bi mogla biti iznad Galaxy S serije"/>
  </head>
  <body>
    <article>
      <h1>Samsung Galaxy One - 3D ekran i Sidetouch</h1>
      <address>
        <time datetime="2019-11-18T09:55:00+00:00">18 Nov 2019, 09:55</time>
      </address>
      <figure>
        <img src="https://www.benchmark.rs/assets/img/news/main/89d2a8c49e1ce58e8aed651d74a90b95.jpg"/>
      </figure>
      <p>Iako se <a href="https://www.benchmark.rs/tag/samsung-54"><b>Samsung</b></a> Galaxy S11, <a href="https://www.benchmark.rs/tag/galaxy_s11-25162"><b>S11 Plus</b></a> i S11e očekuju početkom naredne godine, Samsung izgleda sprema još jedan telefon visoke klase pod imenom Galaxy One. Proteklih godina smo videli trend minimalizovanja okvira oko ekrana, što korisnicima pruža veću radnu površinu, bez povećanja ukupnih dimenzija uređaja. Neki od ekstremnijih primera ovoga su Vivo NEX 3 5G, kao i Xiaomi Mi Mix Alpha.</p>
      <p>Samsung je odavno u ponudi imao telefone sa takozvanim Edge ekranom, a kako kompanija razvija ekrane za sopstvene potrebe, nedavno otkriveni patent koji je Samsung podneo ukazuje na to da nas u skorijoj budućnosti očekuje i nešto potpuno novo. Patent je podnet američkom patentnom zavodu 14. marta 2019., a objavljen 7. novembra 2019. U pomenutom patentu vidimo ekran koji se ne savija samo sa bočnih strana, već i sa gornje i donje, dajući tako svojevrsni 3D utisak. Pored toga, bok telefona poseduje i posebne kontrole, nešto poput onoga što smo videli na Huawei Mate 30 .</p>
      <p>U patentnoj dokumentaciji vidimo telefon sa ravnim ekranom, ali koji je zaobljen sa svih strana tako da obuhvata ivice telefona. Na ovaj način, ekran pokriva praktično kompletnu prednju površinu telefona.</p>
      <figure>
        <img src="https://www.benchmark.rs/assets/img/news/galaxyone1234.jpg"/>
      </figure>
      <p>Tri od četiri stranice su savijene na identičan način, dok samo donja strana poseduje blaže zakrivljenje, t.j. ravniju prednju površinu. Antene se nalaze unutar ekrana sa gornje i donje strane.</p>
      <p>Na zakrivljenim ivicama se može prikazivati i sadržaj u vidu ikonica. Ovo nije prvi put da je Samsung patentirao ovakav dizajn, jer je uređaj sa sličnim rešenjem patentiran i 2018.</p>
      <p>Ova tehnologija se ne odnosi samo na telefone, već je upotrebljiva i za tablete i pametne satove. Iako Samsung ne poseduje takve uređaje, teoretski je tehologija primenjiva i na ručne gejming konzole, što se u patentu i navodi. Takođe, tehnologija je upotrebljiva i na uređajima velikog formata, poput televizora ili čak bilborda.</p>
      <p>Nije poznato kada bi Samsung mogao izbaciti prvi telefon sa 3D ekranom. Naredni flagšip telefon će verovatno biti Samsung Galaxy S11, koji se očekuje u februaru 2020. Istina, bilo je glasina da bi Samsung mogao da spoji Galaxy S i Note serije u jedan telefon, a nova serija bi se mogla zvati Samsung Galaxy One. Iako je i ranije bilo ovakvih glasina, čini se da je ovog puta povoljan trenutak, jer bi nova tehnologija bila prava stvar za novu seriju telefona visoke klase.</p>
      <p><i>Izvor: <a href="https://nl.letsgodigital.org/">LetsGoDigital<br/></a></i> <br/><i> <br/></i><i> <br/></i>Benchmark možete pratiti i na društvenim mrežama | <a href="https://www.facebook.com/benchrs/">Facebook</a> | <a href="https://twitter.com/benchrs">Twitter</a> | <a href="https://www.instagram.com/benchmark.rs/">Instagram</a> | <a href="https://www.youtube.com/channel/UCjmWa2ksh1x19VUQyvL1ihw">YouTube</a> |<br/>Na <a href="https://forum.benchmark.rs/">Benchmark forumu</a> uvek možete učestvovati u kvalitetnim i aktuelnim diskusijama iz IT industrije</p>
      <figure>
        <iframe src="https://www.youtube.com/embed/dS4sYUQRsls" width="600" height="450" data-service="Youtube" scrolling="no"/>
      </figure>
    </article>
  </body>
</html>