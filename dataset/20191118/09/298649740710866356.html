<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/18/confagri-olio-di-oliva-raccolta-2019-in-aumento-del-31-pn_20191118_00072/"/>
    <meta property="og:site_name" content="Askanews"/>
    <meta property="article:published_time" content="2019-11-18T09:43:28+00:00"/>
    <meta property="og:title" content="Confagri: olio di oliva, raccolta 2019 in aumento del 31%"/>
    <meta property="og:description" content="Roma, 18 nov. (askanews) – Cresce la produzione di olio di oliva in italia. Dopo l’annus horribilis 2018, quando la produzione crollò a 175mila tonnellate, nel 2019 secondo le stime di Confagricoltura il nostro paese dovrebbe riuscire a mettere a segno un incremento del 31%, a meno che nell’ultima fase del ciclo produttivo non si […]"/>
  </head>
  <body>
    <article>
      <h1>Confagri: olio di oliva, raccolta 2019 in aumento del 31%</h1>
      <h2>Ma a livello mondiale scorso anno siamo stati superati da Grecia</h2>
      <address>
        <time datetime="2019-11-18T09:43:28+00:00">18 Nov 2019, 09:43</time>
      </address>
      <figure>
        <img src="http://www.askanews.it/wp-content/uploads/2019/11/20191118_104315_5A9E5AD7.jpg"/>
      </figure>
      <p>Roma, 18 nov. (askanews) – Cresce la produzione di olio di oliva in italia. Dopo l’annus horribilis 2018, quando la produzione crollò a 175mila tonnellate, nel 2019 secondo le stime di Confagricoltura il nostro paese dovrebbe riuscire a mettere a segno un incremento del 31%, a meno che nell’ultima fase del ciclo produttivo non si verifichino importanti avversità meteorologiche o fitopatie.</p>
      <p>Questo risultato deriva da diffuse contrazioni della produzione di olive nelle regioni del Nord e del Centro (escluso Abruzzo) e dall’incremento generalizzato registrato nelle regioni del Sud, dove la Puglia (di gran lunga maggior produttrice) segna +65%.</p>
      <p>Molto più ottimistiche le previsioni della Commissione dell’Unione Europea, che per il nostro Paese ipotizza, nel 2019, un incremento della produzione di olio di oliva del 100%, cioè un raddoppio rispetto al 2018, pari a 350 mila tonnellate. Confrontando le produzioni di olio d’oliva del periodo 2008-2019, sarà comunque il quarto peggior risultato produttivo (229 mila tonnellate), dopo quelli del 2018 (175), 2016 (182) e 2014 (222). Rispetto al quadriennio 2008-2011, la produzione media di olio d’oliva del quadriennio successivo (2012-2015) è diminuita del 13%, e quella del quadriennio 2016-2019 è ulteriormente diminuita del 36%.</p>
      <p>Le stime 2019 sulla produzione di olio d’oliva del Centro Studi Confagricoltura tengono conto di una resa media in olio della produzione di olive di circa 14%, come riscontrata nel 2018. Peraltro la resa media olive-olio presenta variazioni, anche sensibili, da regione a regione, legate non solo alla varietà di olivi coltivati, ma anche all’andamento climatico dell’anno. Nel 2018 la resa massima si è registrata in Liguria (17,5 %), la minima in Piemonte (9,7%).</p>
      <p>In Europa, il principale paese produttore di olio d’oliva è di gran lunga la Spagna (per la quale peraltro, nel 2019, di prevede un calo del 30%), seguita da Italia, Grecia e Portogallo (questi ultimi, nel 2019, previsti entrambi in crescita, rispettivamente del 62% e del 39%). Peraltro la produzione della Grecia, nel 2014, nel 2016 e nel 2018 è stata superiore a quella dell’Italia, che in quegli anni ha registrato consistenti riduzioni di produzione rispetto alle medie storiche.</p>
    </article>
  </body>
</html>