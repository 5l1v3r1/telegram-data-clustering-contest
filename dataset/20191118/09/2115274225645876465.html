<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/battaglia_polyu_hong_kong-6570232/news/2019-11-18/"/>
    <meta property="og:site_name" content="Agi"/>
    <meta property="article:published_time" content="2019-11-18T09:47:00+00:00"/>
    <meta property="og:title" content="La fragile tregua nella battaglia al Politecnico di Hong Kong"/>
    <meta property="og:description" content="È stallo tra polizia e manifestanti dopo una domenica di assedio al politecnico. I feriti sono 38. Gli studenti hanno cercato di scappare dall'ateneo, ma sono stati costretti a rientrare dallo sbarramento di agenti antisommossa"/>
  </head>
  <body>
    <article>
      <h1>La fragile tregua nella battaglia al Politecnico di Hong Kong</h1>
      <h2>È stallo tra polizia e manifestanti dopo una domenica di assedio al politecnico. I feriti sono 38. Gli studenti hanno cercato di scappare dall'ateneo, ma sono stati costretti a rientrare dallo sbarramento di agenti antisommossa</h2>
      <address><time datetime="2019-11-18T09:47:00+00:00">18 Nov 2019, 09:47</time> by <a rel="author">AGI - Agenzia Giornalistica Italia</a></address>
      <p>È stallo tra polizia e manifestanti, nel mattino di lunedì, dopo che le forze dell'ordine hanno tentato l'irruzione al <b>PolyU di Hong Kong</b>, sotto assedio da domenica, e al centro dei più violenti scontri tra polizia e manifestanti negli ultimi giorni.</p>
      <p>La polizia ha usato i gas lacrimogeni contro i manifestanti che stavano cercando di <b>fuggire</b> dal PolyU, all'interno del quale si trovano ancora in centinaia con bottiglie <b>molotov</b> e armi rudimentali. Lo riferisce il South China Morning Post, che riporta la notizia di altri sette arresti di giovani in una via nei pressi dell'ateneo: non è chiaro se fossero all'interno del campus assediato, ma si sono rifiutati di rispondere alle domande della polizia.</p>
      <p>Intanto, in molte parti dell'area di<b> Kowloon</b>, dove ha sede il Politecnico, sono in corso nuovi scontri dalla mattina di oggi tra manifestanti e forze dell'ordine, che hanno fatto ricorso ai gas lacrimogeni, contro una folla di circa centro persone che avanzava verso di loro.</p>
      <p>Agenti delle squadre speciali, la <b>Special Tactic Squad</b>, hanno effettuato almeno un arresto con un'operazione rapida a Nathan Road, mentre un altro gruppo di circa trecento persone ha manifestato a <b>Tsim Sha Tsui</b>, sempre sul Kowloon, in segno di solidarietà con gli studenti asserragliati al PolyU. </p>
      <p>
        <a href="https://www.agi.it/estero/hong_kong_politecnico_irruzione_polizia-6568462/news/2019-11-17/">La diretta ora per ora dal PolyU di Hong Kong</a>
      </p>
      <p>La <b>Cina</b> ammonisce a non sottovalutare la propria <b>determinazione</b> nella salvaguardia della sovranità e della stabilità di Hong Kong. Lo ha dichiarato il portavoce del Ministero degli Esteri cinese, Geng Shuang, nel corso di una conferenza stampa. </p>
      <p>Gli<b> Stati Uniti</b>, da parte loro, condannano l'"ingiustificato uso della forza" a Hong Kong e chiedono a tutti di "trattenersi dalla violenza e impegnarsi in un dialogo costruttivo". "Come ha detto il presidente, gli Stati Uniti si aspettano che Pechino onori gli impegni presi nella dichiarazione congiunta sino-britannica" del 1984, che sanc' il ritorno di Hong Kong alla Cina tredici anni più tardi, "e protegga la libertà, il sistema legale e lo stile di vita democratico di Hong Kong".</p>
      <figure>
        <img src="https://images.agi.it/pictures/agi/agi/2019/11/18/045336322-ab699ddf-b085-434e-9060-d93e4a750fb3.jpg"/>
        <figcaption>Manifestanti riposano durante la tregua nell'assedio al PolyU di Hong Kong<cite>Anthony WALLACE / AFP</cite></figcaption>
      </figure>
      <p>La polizia, in un comunicato diffuso online dall'amministrazione di Hong Kong ha <b>smentito</b> di aver condotto un raid al PolyU, parlando invece di una operazione di dispersione della folla e di arresti, ma la tensione rimane alta: diversi manifestanti all'interno del campus sarebbero sul punto di un crollo nervoso dopo un giorno di assedio, riportano i media locali, e il gruppo sarebbe spaccato tra chi si dice <b>pronto a lasciare</b> e chi e deciso a rimanere a oltranza.</p>
      <p>Gli agenti hanno lanciato un nuovo <b>avvertimento</b> ai manifestanti ancora all'interno del campus, chiedendo a "tutti quelli all'interno di lasciare le armi e gli oggetti pericolosi, togliersi le maschere anti-gas e andarsene in maniera ordinata" attraverso un nuovo passaggio indicato dalle stesse forze dell'ordine, il ponte sud di<b> Cheong Wan Road</b>. </p>
      <p>La polizia ha anche sparato <b>tre colpi di pistola</b>, prima dell'alba, per disperdere la folla, che aveva preso di mira un'ambulanza con lanci di mattoni e altri oggetti.</p>
      <figure>
        <iframe data-src="https://twitter.com/jamespomfret/status/1196186422404775936?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Il primo bilancio degli scontri cominciati domenica parla di<b> 38 persone ferite</b>, tra cui anche un uomo di 84 anni. In mattinata sul<b> Kowloon</b>, decine di persone - almeno quaranta, ma il cui numero potrebbe salire fino a cento, secondi varie stime - sono state arrestate a <b>Golden Plaza</b>.</p>
      <p>In gran parte giovani, gli arrestati sono stati ammanettati con fascette di plastica e sono stati fatti sedere faccia al muro e tenuti sotto sorveglianza degli agenti anti-sommossa.</p>
      <p>Intanto i manifestanti al di fuori del campus sotto assedio stanno cominciando a riorganizzarsi: a <b>Nathan Road</b>, la via principale di Kowloon, alcuni gruppi sono comparsi per la strada per ripristinare i blocchi stradali, e nuove scene di <b>tensione</b> tra polizia e manifestanti sono state riprese sempre sul Kowloon, in quello che appare un tentativo di distrarre la polizia dall'assedio al PolyU. </p>
    </article>
  </body>
</html>