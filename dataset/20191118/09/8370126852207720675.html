<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/guncel/134749/hukumlunun-sevk-parasi-yok-ailesini-goremiyor"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-18T09:27:00+00:00"/>
    <meta property="og:title" content="Hükümlünün sevk parası yok, ailesini göremiyor"/>
    <meta property="og:description" content="Mersin E Tipi Kapalı Cezaevi’nden 5 yıl önce doluluk nedeni ile Manisa T Tipi’ne nakledilen hükümlü Murat Ceylan, Mersin’de yaşayan ailesini maddi imkânsızlıklar nedeniyle beş yıldır göremiyor."/>
  </head>
  <body>
    <article>
      <h1>Hükümlünün sevk parası yok, ailesini göremiyor</h1>
      <h2>Mersin E Tipi Kapalı Cezaevi’nden 5 yıl önce doluluk nedeni ile Manisa T Tipi’ne nakledilen hükümlü Murat Ceylan, Mersin’de yaşayan ailesini maddi imkânsızlıklar nedeniyle beş yıldır göremiyor.</h2>
      <address>
        <time datetime="2019-11-18T09:27:00+00:00">18 Nov 2019, 09:27</time>
      </address>
      <p>Mersin Tarsus T Tipi’ne sevkinin çıktığını ancak bu seferde 2 bin liralık sevk parasını ödeyemediği için gidemediğini belirten Ceylan, <b>“3 ay oldu parayı karşılayamadım. Bu konuda aklıma gelen her kuruma yazdım ama bana yardım eden olmadı”</b> dedi.</p>
      <p>Mersin’de ikamet eden evli ve iki çocuk babası Ceylan, tutuklu kaldığı Mersin E Tipi Kapalı Cezaevi’nden 5 yıl önce doluluk nedeni ile Manisa T Tipi’ne nakledildi.</p>
      <p>Ceylan Cumhuriyet gazetesine yolladığı mektupta, yol parası, konaklama gibi giderlerden dolayı 5 yıldır ailesinin kendisini ziyarete gelemediğini ve görüşemediklerini belirterek “Maddi durumum olmadığı için ailem beş yıldır ziyaretime gelemiyor. Bu süreçte eşim benden ayrıldı. Biri 14, biri 7 yaşında iki çocuğumu ve yaşlı annemi göremiyorum. 2 bin TL sevk parası istiyorlar. İki çocuğum için, en azından aydan aya beni görebilmeleri için aklıma gelen her kuruma dilekçe yazdım” dedi. </p>
      <h3>YARDIM EDEN OLMADI</h3>
      <p>Ceylan, Aile, Çalışma ve Sosyal Hizmetler Bakanı Zehra Zümrüt Selçuk’a, Ceza ve Tevkifevleri Genel Müdürlüğü’ne ve Mersin İli Sosyal Yardımlaşma ve Dayanışma Vakfı’na mektup yollayarak yardım istediğini ancak yanıt alamadığını belirtti.</p>
      <p> </p>
    </article>
  </body>
</html>