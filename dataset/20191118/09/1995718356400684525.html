<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152438-u-lucku-nevidomi-v-maskah-ta-z-pistoletom-pograbuvaly-gralnyj-zaklad-policiia-provodyt-specoperaciyu"/>
    <meta property="og:site_name" content="ВолиньPost"/>
    <meta property="article:published_time" content="2019-11-18T09:25:00+00:00"/>
    <meta property="og:title" content="У Луцьку невідомі в масках та з пістолетом пограбували гральний заклад: поліція проводить спецоперацію"/>
    <meta property="og:description" content="У Луцьку на проспекті Соборності двоє невідомих у масках і з предметом, схожим на пістолет, пограбували один із розважальних закладів."/>
  </head>
  <body>
    <article>
      <h1>У Луцьку невідомі в масках та з пістолетом пограбували гральний заклад: поліція проводить спецоперацію</h1>
      <address>
        <time datetime="2019-11-18T09:25:00+00:00">18 Nov 2019, 09:25</time>
      </address>
      <p>У Луцьку на проспекті Соборності двоє невідомих у масках і з предметом, схожим на пістолет, пограбували один із розважальних закладів.<br/><br/>Про це <b>Інформаційному агентству ВолиньPost</b> повідомили у поліції Волині.<br/><br/>Так, 17 листопада близько 20:00 до поліції надійшло повідомлення про те, що двоє невідомих у масках зайшли у приміщення одного із розважальних закладів на проспекті Соборності та, погрожуючи предметом, схожим на пістолет, 42-річній працівниці закладу, викрали кошти і втекли. Йдеться про суму 28 тисяч гривень. На момент пограбування у закладі нікого з відвідувачів не було. <br/><br/>На місце події прибули працівники патрульної поліції, слідчо-оперативної групи та кінологи. За фактом розбійного нападу, поєднаного з проникненням у приміщення, слідчі Луцького відділу поліції розпочали кримінальне провадження за ч. 3 ст. 187 ККУ (Розбій, поєднаний з проникненням у житло, інше приміщення чи сховище). Санкція статті передбачає позбавлення волі строком до 12 років з конфіскацією майна. <br/><br/>В області ввели спецоперацію, правоохоронці проводять необхідні заходи для встановлення осіб, причетних до скоєння нападу, та притягнення їх до відповідальності.</p>
    </article>
  </body>
</html>