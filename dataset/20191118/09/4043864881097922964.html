<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/18/7232272/"/>
    <meta property="og:site_name" content="Українська правда"/>
    <meta property="article:published_time" content="2019-11-18T09:56:00+00:00"/>
    <meta property="og:title" content="&quot;На х** я бачив ваше розслідування&quot;: Портнов погрожував прокурорам"/>
    <meta property="og:description" content="Ексзаступник голови адміністрації Віктора Януковича Андрій Портнов з 2017 року погрожує прокурорам, які розслідують кримінальні провадження, де він фігурує."/>
  </head>
  <body>
    <article>
      <h1>"На х** я бачив ваше розслідування": Портнов погрожував прокурорам</h1>
      <address>
        <time datetime="2019-11-18T09:56:00+00:00">18 Nov 2019, 09:56</time>
      </address>
      <p>Ексзаступник голови адміністрації Віктора Януковича Андрій Портнов з 2017 року погрожує прокурорам, які розслідують кримінальні провадження, де він фігурує.</p>
      <p><b>Джерело:</b> "<a href="https://www.slidstvo.info/investigations/ya-tebe-v-klittsi-vozytymu-i-pokazuvatymu-nache-mavpu-yak-portnov-pogrozhuye-pravoohorontsyam/?fbclid=IwAR2ObYL5NNeWrZ-Lb0HQdY6M_iPviTv6G-4aLJ2vn-kVIZqDKvh7781AVAk">Слідство.Інфо</a>"</p>
      <p>Зокрема, погрози з номера Портнова отримували, за даними журналістів, співробітник Генпрокуратури Олександр Божко, колишній очільник Управління спеціальних розслідувань Генпрокуратури Сергій Горбатюк та ще один співробітник ГПУ, якого у виданні не називають.</p>
      <p>Погрози від Портнова прокурори отримували з 2017 року.</p>
      <p>"Слідство.Інфо" повідомляє, що за номером, з якого надсилали погрози, видання неодноразово брало коментарі у Портнова.</p>
      <p>
        <b>
          <i>У матеріалі містяться зображення повідомлень з нецензурною лексикою.</i>
        </b>
      </p>
      <p>Повідомляється, що прокурор Божко вів кримінальне провадження, яке стосувалося можливого привласнення Портновим грошей двох столичних вишів, а також – імовірних зловживань під час обрання його членом Вищої ради юстиції.</p>
      <p>Також у ГПУ розслідували погрози Портнова колишній народній депутатці Інні Богословській.</p>
      <figure>
        <img src="https://img.pravda.com/images/doc/1/6/165cff1-7.jpg"/>
        <figcaption>Листування Портнова і прокурора Божка <cite>фото: "Цензор.НЕт"</cite></figcaption>
      </figure>
      <p>Божко розповів виданню, що одразу після того, як він намагався зв’язатися зі свідком у цьому провадженні, на його телефон прийшло повідомлення: "Доброго дня. Бачу, ви занадто активний. Виховні заходи доведеться вжити. Ще раз почую ваше прізвище, буду перетворювати на шматок лайна. З повагою, Портнов".</p>
      <figure>
        <img src="https://img.pravda.com/images/doc/2/1/213671a-8.jpg"/>
        <figcaption>Листування Портнова і прокурора Божка <cite>фото: "Цензор.НЕт"</cite></figcaption>
      </figure>
      <p>Водночас, на початку 2019-го Печерський суд Києва <a href="http://reyestr.court.gov.ua/Review/80065485">зобов’язав</a> прокурора протягом місяця завершити розслідування у справі Портнова. Зі спливом терміну провадження його слід було або закрити, або передати до суду. У Печерському суді до осені 2016-го року працювала рідна сестра Портнова.</p>
      <figure>
        <img src="https://img.pravda.com/images/doc/2/c/2cc53d7-9.jpg"/>
        <figcaption>Листування Портнова і прокурора Божка <cite>фото: "Цензор.НЕт"</cite></figcaption>
      </figure>
      <p>Прокурор намагався роз’яснити в суді на підставі чого ухвалили це рішення. І невдовзі з номера Портнова йому написали: "У в’язницю збирайтеся потрохи. Не злізу з вас. Виверну навиворіт усе ваше мерзенне життя, доходи, витрати, родичів до десятого коліна. А то, бачу, не почув сигналу".</p>
      <figure>
        <img src="https://img.pravda.com/images/doc/4/7/472b392-12.jpg"/>
        <figcaption>Листування Портнова і прокурора Божка <cite>фото: "Цензор.НЕт"</cite></figcaption>
      </figure>
      <p>Печерський суд <a href="http://reyestr.court.gov.ua/Review/82173240">відмовив</a> прокурору у роз’ясненні ухвали. А Київський апеляційний суд взагалі <a href="http://reyestr.court.gov.ua/Review/83503569">не захотів</a> розглядати його скаргу. Рішення останнього Божко зараз <a href="http://reyestr.court.gov.ua/Review/84344025">оскаржує</a> у Верховному Суді. Цьогоріч улітку Генпрокуратура закрила кримінальне провадження, у якому фігурував Портнов. </p>
      <figure>
        <img src="https://img.pravda.com/images/doc/8/7/878ccb3-10.jpg"/>
        <figcaption>Листування Портнова і прокурора Божка <cite>фото: "Цензор.НЕт"</cite></figcaption>
      </figure>
      <p>Наприкінці жовтня Божко знову отримав погрози: "П…р, я бачу, що в тебе не все гаразд зі слухом. Доведеться ви…ти тебе, тварино недови…на, в тупий собачий рот. З повагою, Портнов". </p>
      <figure>
        <img src="https://img.pravda.com/images/doc/9/a/9aa3efc-11.jpg"/>
        <figcaption>Листування Портнова і прокурора Божка <cite>фото: "Слідство.Інфо"</cite></figcaption>
      </figure>
      <p>Одразу після того, як Божкові почали надходити перші повідомлення, він звернувся до керівництва. Зі слів правоохоронця, спершу ці звернення лишалися без уваги, але нинішнє керівництво ГПУ, за словами прокурора, "намагається в межах своєї компетенції щось зробити".</p>
      <p>У 2017-му році Горбатюк також неодноразово отримував у WhatsApp та у Facebook погрози від Портнова.</p>
      <p>Зокрема, у 2017 році Горбатюк отримав таке повідомлення: "Я тебе в клітці возитиму і показуватиму наче мавпу. Я тобі пишу, щоб ти знав, що у мене претензії саме до тебе. Щоб ти знав, що спитаю саме з тебе. Час твій закінчується, а питати з тебе я буду дуже жорстко".</p>
      <figure>
        <img src="https://img.pravda.com/images/doc/5/a/5a50109-6.jpg"/>
        <figcaption>Листування Портнова і Горбатюка <cite>фото: "Слідство.Інфо"</cite></figcaption>
      </figure>
      <figure>
        <img src="https://img.pravda.com/images/doc/5/1/5188208-5.jpg"/>
        <figcaption>Листування Портнова і Горбатюка <cite>фото: "Слідство.Інфо"</cite></figcaption>
      </figure>
      <p>Горбатюк розповів виданню, що через це він звертався у Генеральну інспекцію. А та, своєю чергою, передала матеріали до поліції. Правоохоронці нібито відкрили кримінальне провадження, але його доля Горбатюку невідома.</p>
      <figure>
        <img src="https://img.pravda.com/images/doc/6/7/67f36f2-4.jpg"/>
        <figcaption>Листування Портнова і Горбатюка <cite>фото: "Слідство.Інфо"</cite></figcaption>
      </figure>
      <p>Ексслідчий сказав, що за два роки поліція жодного разу не зверталася до нього за свідченнями і він планує звернутися до ГПУ з проханням долучити повідомлення від Портнова до справи щодо погроз прокурору Божку. </p>
      <p><b>Горбатюк:</b> "Це - пряма підстава для притягнення до відповідальності. Я додатково роздрукую ці матеріали як доказ до того епізоду. Додам, щоб вони в комплексі розглядали".</p>
      <p>Також "Слідство.Інфо" отримало роздруківки повідомлень з телефону ще одного слідчого з Генпрокуратури за 2017-тий рік, який більше не працює в ГПУ.</p>
      <p>Два роки тому у вересні, слідчий отримав таке повідомлення: "П…р, я уважно спостерігаю за тобою. Спитаю з тебе. На мотузці будеш ходити по клітці. Портнов".</p>
      <figure>
        <img src="https://img.pravda.com/images/doc/2/f/2f3bd86-2.jpg"/>
        <figcaption>
          <cite>фото: "Слідство.Інфо"</cite>
        </figcaption>
      </figure>
      <figure>
        <img src="https://img.pravda.com/images/doc/2/3/23ac526-1.jpg"/>
        <figcaption>
          <cite>фото: "Слідство.Інфо"</cite>
        </figcaption>
      </figure>
      <p>У Telegram-каналі Портнов підтвердив, що писав Божку: "Друзі, це була саме моя переписка. Листування з прокурором-злочинцем, нахабним, самозакоханим і тупим. І я повторно приєднуюся до всіх слів цього листування за єдиним винятком — прошу генерального прокурора поширити її і на себе".</p>
      <figure>
        <img src="https://img.pravda.com/images/doc/3/e/3e3af9a-3.jpg"/>
      </figure>
      <p>Навесні 2019 року ДБР відкрило кримінальне провадження за фактом погроз Божку. Водночас у ДБР <a href="http://reyestr.court.gov.ua/Review/81661273">відкрили</a> розслідування й щодо самого прокурора за ініціативою адвокатки Портнова.</p>
      <p>Згодом, за даними видання, ГПУ вирішила забрати розслідування щодо погроз Божку від ДБР і передала Службі безпеки.</p>
      <related>
        <a href="https://www.pravda.com.ua/news/2019/11/15/7232045/"/>
        <a href="https://www.pravda.com.ua/news/2019/11/14/7231988/"/>
        <a href="https://www.pravda.com.ua/news/2019/11/7/7231303/"/>
      </related>
    </article>
  </body>
</html>