<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/voldtektssak-fortsatte-etter-selvmord/71831395"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T09:27:55+00:00"/>
    <meta property="og:title" content="Voldtektssak fortsatte etter selvmord"/>
    <meta property="og:description" content="- Det ble for mørkt for henne, sier bistandsadvokat til svensk 18-åring."/>
  </head>
  <body>
    <article>
      <h1>Voldtektssak fortsatte etter selvmord</h1>
      <h2>- Det ble for mørkt for henne, sier bistandsadvokat til svensk 18-åring.</h2>
      <address><time datetime="2019-11-18T09:27:55+00:00">18 Nov 2019, 09:27</time> by <a rel="author">Ralf Lofstad</a></address>
      <p>Kort tid etter at en svensk 18-årig kvinne fikk beskjed om at mannen hun hadde anmeldt for voldtekt var frikjent av tingsrätten (tingretten), tok hun livet av seg. Likevel fortsatte rettsprosessen, skriver <a href="https://www.expressen.se/nyheter/krim/18-arig-kvinna-tog-sitt-liv-efter-friande-valdtaktsdom/">Expressen</a>.</p>
      <p>
        <b>- Det ble for mørkt for henne. Hun skrev et brev og hadde virkelig bestemt seg, sier den avdøde kvinnens bistandsadvokat Clea Sangborn til avisa.</b>
      </p>
      <h3>Familien ville fortsette</h3>
      <p>Sangborn sier det etter hennes oppfatning var flere årsaker til selvmordet, som skjedde før jul i fjor - men understreker at klienten hadde det «svært ille» etter frikjennelsen i tingsrätten.</p>
      <p>Dommen ble anket til hovrätten (lagmannsretten). Også der ble den tiltalte, en 27-årig bekjent av kvinnen, frikjent - denne gangen riktignok under dissens blant dommerne.</p>
      <p>Det svenske lovverket åpner for å fortsette en strafferettsprosess selv om den fornærmede faller fra. Det var kvinnens familie som ønsket at saken skulle fortsette.</p>
      <h3>Husket ikke</h3>
      <p>Kvinnen og den tiltalte 27-åringen endte på nachspiel hjemme hos ham etter en tur på byen. Da de våknet opp dagen derpå, husket mannen at de hadde hatt samleie, i motsetning til henne, skriver <a href="https://www.dagensjuridik.se/nyheter/valdtaktsatalad-friades-malsaganden-tog-livet-av-sig/">Dagens Juridik</a>.</p>
      <p>
        <b>I en SMS-utveksling ba han om unnskyldning for det inntrufne, mens kvinnen slo fast at hun var blitt voldtatt, og anmeldte forholdet.</b>
      </p>
      <p>Påtalemakten mente at kvinnen, på grunn av at hun var beruset, befant seg i en «særskilt sårbar situasjon», mens mannen i retten forklarte at samleiet hadde skjedd på kvinnens initiativ.</p>
      <h3>Bevisene holdt ikke</h3>
      <p>Tingsrätten kom til at bevisene ikke holdt til fellende dom. Utfallet ble det samme i Svea hovrätt i Stockholm, men her ønsket to av de fem dommerne å dømme mannen for «uaktsom voldtekt».</p>
      <p>Det springende punkt var kvinnens beruselsesgrad. Selv forklarte 18-åringen at hun ikke kjente seg mer beruset enn vanlig, og den tiltalte mannen og et vitne forklarte at de ikke oppfattet henne som spesielt beruset.</p>
      <p>Dermed fant ikke hovrättens flertall grunnlag for å slå fast at hun hadde befunnet seg i en særskilt sårbar situasjon, og frikjente 27-åringen.</p>
    </article>
  </body>
</html>