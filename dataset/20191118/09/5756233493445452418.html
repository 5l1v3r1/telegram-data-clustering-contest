<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622100/%D9%BE%D8%B3%D8%B1-%D8%AC%D9%88%D8%A7%D9%86-%D8%AA%D8%B9%D8%B1%D8%B6-%D8%A8%D9%87-%D8%AF%D8%AE%D8%AA%D8%B121%D8%B3%D8%A7%D9%84%D9%87-%D8%B1%D8%A7-%D8%B1%D8%AF-%DA%A9%D8%B1%D8%AF-%D9%BE%D8%B2%D8%B4%DA%A9%DB%8C-%D9%82%D8%A7%D9%86%D9%88%D9%86%DB%8C-%D8%AA%D8%A7%DB%8C%DB%8C%D8%AF-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T09:38:00+00:00"/>
    <meta property="og:title" content="پسر جوان تعرض به دختر21ساله را رد کرد، پزشکی قانونی تایید کرد"/>
    <meta property="og:description" content="پسر خیاط که متهم است دختر جوانی را با وعده ازدواج به خانه‌اش کشانده و مورد تعرض قرار داده، صبح روز گذشته در دادگاه کیفری استان تهران محاکمه شد."/>
  </head>
  <body>
    <article>
      <h1>پسر جوان تعرض به دختر21ساله را رد کرد، پزشکی قانونی تایید کرد</h1>
      <address>
        <time datetime="2019-11-18T09:38:00+00:00">18 Nov 2019, 09:38</time>
      </address>
      <p>
        <i>پسر خیاط که متهم است دختر جوانی را با وعده ازدواج به خانه‌اش کشانده و مورد تعرض قرار داده، صبح روز گذشته در دادگاه کیفری استان تهران محاکمه شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رسیدگی به این پرونده از شهریور سال‌جاری با شکایت شبنم - 21 ساله - به اداره پلیس آغاز شد. وی گفت: فرهاد - 30 ساله - با وعده ازدواج و معرفی به مادرش مرا به خانه‌شان برد و به من تعرض کرد.</p>
      <p>با شکایت شبنم، فرهاد به اتهام تجاوز دستگیر شد. وی پس از بازجویی و تحقیقات لازم با قرار وثیقه آزاد شد تا اینکه صبح روز گذشته در شعبه دوازدهم دادگاه کیفری استان تهران به ریاست قاضی تولیت، اتهامش مورد رسیدگی قرار گرفت.</p>
      <p>در ابتدای جلسه شبنم گفت: من و فرهاد در یک خیاطی کار می‌کردیم و از 3 سال پیش با هم دوست شدیم. فرهاد مدعی بود که قصدش از دوستی با من فقط ازدواج است. به‌ همین خاطر یک روز به من پیشنهاد کرد که برای آشنایی با مادرش به منزلشان بروم. من هم چون در مدت دوستی به او اعتماد کرده بودم دعوتش را پذیرفتم و به آنجا رفتم غافل از اینکه او برای این کار برنامه‌ریزی کرده بود و در نهایت هم به من تعرض کرد، حالا هم من از او شکایت دارم.</p>
      <p>پس از شکایت دختر جوان فرهاد در جایگاه ایستاد و با انکار اتهامش گفت: شبنم دروغ می‌گوید من هرگز با این دختر رابطه‌ای نداشتم و هیچ تعرضی هم در کار نبوده است و فقط باهم دوست بودیم.</p>
      <p>در ادامه جلسه دادگاه و با توجه به تأیید نظریه پزشکی قانونی مبنی بر تعرض متهم به شاکی، قضات برای صدور حکم وارد شور شدند.</p>
    </article>
  </body>
</html>