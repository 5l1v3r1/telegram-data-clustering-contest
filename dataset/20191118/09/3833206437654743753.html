<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Severna-Makedoniya-stava-chlenka-na-NATO-prez-yanuari-914599"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-18T09:12:00+00:00"/>
    <meta property="og:title" content="Северна Македония става членка на НАТО през януари"/>
    <meta property="og:description" content="Премиерът на Северна Македония Зоран Заев обяви, че страната ще стане пълноправна членка на НАТО пре..."/>
  </head>
  <body>
    <article>
      <h1>Северна Македония става членка на НАТО през януари</h1>
      <address>
        <time datetime="2019-11-18T09:12:00+00:00">18 Nov 2019, 09:12</time>
      </address>
      <p>Премиерът на Северна Македония Зоран Заев обяви, че страната ще стане пълноправна членка на НАТО през януари, пише в. "Независен весник", цитиран от БТА. </p>
      <p>Заев каза, че Испания и Франция скоро ще ратифицират протокола за членство на Северна Македония в НАТО. Той съобщи, че в петък испанският премиер Педро Санчес го е уверил, че новото правителство в Испания ще бъде формирано бързо и ще ратифицира протокола. Сенатът на Франция вече е одобрил документа и сега се очаква парламентът да го ратифицира до края на ноември. "Независен весник" отбелязва, че Испания и Франция са последните страни членки на алианса, които още не са ратифицирали протокола.</p>
      <p>Франция предлага Западните Балкани да влязат в ЕС на етапи - крачка напред, крачка назад, пише в. "Вечер". Франция е изпратила на страните членки на ЕС "нон пейпър", в който настоява за нов метод в политиката за приемане на нови членки от Западните Балкани. Тя иска Европейската комисия да обяви в началото на следващата година принципите в политиката на разширяване. Френското предложение се базира на четири основни принципа - етапно присъединяване към ЕС, по-строги условия в хода на процеса, по-конкретни облаги за гражданите и обратимост, тоест възможност за връщане назад или санкциониране, ако държавата кандидат изостава в изпълнението на критериите. Утре министрите от Ес ще разговарят за това и за други предложения за политиката на разширяване, съобщава вестникът.</p>
      <p>Жените ще бъдат застъпени с 50 процента в изборните листи на СДСМ, заяви премиерът Зоран Заев на форум на жените от СДСМ "20 години вървим по пътя на равенството". Премиерът изтъкна, че правителството е изравнило заплатите на мъжете и жените и е дало безвъзмездни помощи за започване на бизнес на жени в селските среди. "Нашата политика е ясна - нужни са повече жени в политиката", каза Заев. Премиерът призова за борба до пълно изкореняване на психическото, физическото и сексуалното насилие над жени и за пълно равноправие на мъжете и жените, което ще направи света "по-добро място за живеене".</p>
    </article>
  </body>
</html>