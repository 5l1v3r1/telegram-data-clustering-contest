<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/zf-21-de-ani-prima-generatie-de-antreprenori-in-turism-18591297"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T09:31:25+00:00"/>
    <meta property="og:title" content="ZF 21 de ani. Prima generaţie de antreprenori în turism"/>
    <meta property="og:description" content="Galerie foto"/>
  </head>
  <body>
    <article>
      <h1>ZF 21 de ani. Prima generaţie de antreprenori în turism</h1>
      <address><time datetime="2019-11-18T09:31:25+00:00">18 Nov 2019, 09:31</time> by <a rel="author" href="https://www.zf.ro/autor/madalina-panaete" target="_blank">Mădălina Panaete</a></address>
      <slideshow>
        <figure>
          <img src="https://storage0.dms.mpinteractiv.ro/media/1/1481/21337/18591297/2/dragos-anastasiu-2.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21337/18591297/1/alin-burcea-2019-1.jpg?width=620"/>
        </figure>
      </slideshow>
      <p>Galerie foto</p>
      <p>Primele afaceri din turism au fost înfiinţate încă din primele zile ale României capitaliste. Absolvenţi ai facultăţilor de geografie şi turism, medici sau ingineri, au creat primele agenţii de turism într-o perioadă în care românii îşi doreau cu ardoare să plece peste graniţe. Aşa au apărut Paralela 45, Eurolines, Eximtur, Christian Tour sau J’Info Tours. De exemplu, agenţia de turism Paralela 45, una dintre cele mai mari de pe piaţă astăzi, a fost pusă pe picioare de <b>Alin Burcea</b> şi <b>Adrian Grigorescu</b> (care a decedat), care lucraseră împreună ca ghizi la ITHR Bucureşti. În 2018, Paralela 45 a avut afaceri de 60 de milioane de euro, fiind printre primele trei agenţii de turism din ţară.</p>
      <p>Tot acolo a lucrat şi <b>Ion Antonescu</b>, fondatorul Marshal Turism. De asemenea, tot ca ghid de turism a lucrat şi Aurel Pavel, de profesie inginer IT, care a pus bazele agenţiei de turism J’Info Tours alături de soţia sa Carmen. J’Info Tours a avut afaceri de 6,4 mil. euro. <b>Lucia Morariu</b>, fondatoarea Eximtur, a studiat economia serviciilor de alimentaţie publică şi turism la ASE şi a dezvoltat o agenţie de turism care vinde în principal destinaţii locale. Eximtur a fost înfiinţată în 1993 şi a ajuns în 2018 la un volum de vânzări de peste 63 milioane de euro. Pe de altă parte, <b>Drago</b><b>ş</b><b> Anastasiu</b> a lucrat ca medic în Germania înainte să înfiinţeze Touring Europabus Eurolines România, aşa cum se numea compania la acea vreme. A dezvoltat una dintre cele mai mari afaceri din transportul de persoane şi din turismul local, iar anul acesta a vândut divizia de turism către grupul german Dertour. Tot la începutul anilor ’90 s-au pus bazele celor mai importante companii hoteliere de pe plan local, mai mulţi antreprenori preluând de la stat unităţi hoteliere.</p>
      <p>Omul de afaceri <b>Radu Enache</b> a intrat în acţionariatul Continental în momentul în care s-a făcut privatizarea lanţului hotelier, în perioada 1994-1995. Astăzi, lanţul Continental Hotels operează 14 unităţi de cazare deschise sub brandurile Continental, Hello Hotels şi Ibis. Radu Enache s-a ocupat în calitate de consultant de vânzarea Ursus, intrarea pe piaţă a gigantului Vileroy&amp;Boch, iar în final preluarea lanţului hotelier Continental, în jurul căruia şi-a clădit întregul business. Un alt antreprenor important din sectorul hotelier este <b>Josef Goschy</b>, proprietarul Unita Turism. Fost broker de asigurare în Germania, Josef Goschy s-a întors în 1990 în România cu aproape şase milioane de mărci germane şi a început să cumpere proprietăţi imobiliare pentru viitoarele sedii ale unei afaceri în asigurări (compania Unita), prima firmă de asigurări private din România. Omul de afaceri a vândut businessul din asigurări în 2001 şi s-a concentrat pe turism, unde deţine în prezent 13 hoteluri.</p>
    </article>
  </body>
</html>