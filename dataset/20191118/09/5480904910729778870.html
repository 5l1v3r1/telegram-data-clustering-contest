<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/babis-ma-ultimatum-pise-slovensky-tisk-k-demonstraci-na-letne/1822316?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T09:05:00+00:00"/>
    <meta property="og:title" content="Babiš má ultimátum, píše slovenský tisk k demonstraci na Letné"/>
    <meta property="og:description" content="Bratislava - Český premiér Andrej Babiš dostal k výročí sametové revoluce ultimátum, píše dnes slovenský tisk k požadavkům organizátorů sobotního shromáždění na pražské Letné, kde proti předsedovi vlády demonstrovalo podle některých zdrojů až 300.000 lidí. Demonstraci zaznamenala většina slovenských celostátních deníků, které také otiskly fotografie z protestu."/>
  </head>
  <body>
    <article>
      <h1>Babiš má ultimátum, píše slovenský tisk k demonstraci na Letné</h1>
      <address><time datetime="2019-11-18T09:05:00+00:00">18 Nov 2019, 09:05</time> by <a rel="author" href="http://www.ctk.cz/" target="_blank">ČTK</a></address>
      <p>Bratislava - Český premiér Andrej Babiš dostal k výročí sametové revoluce ultimátum, píše dnes slovenský tisk k požadavkům organizátorů sobotního shromáždění na pražské Letné, kde proti předsedovi vlády demonstrovalo podle některých zdrojů až 300.000 lidí. Demonstraci zaznamenala většina slovenských celostátních deníků, které také otiskly fotografie z protestu.</p>
      <slideshow>
        <figure>
          <img src="https://i3.cn.cz/6/1574100476_P201911180839101.jpg"/>
        </figure>
        <figure>
          <img src="https://i3.cn.cz/6/1574100311_P201911180834601.jpg"/>
        </figure>
        <figure>
          <img src="https://i3.cn.cz/6/1574027865_P201911170876101.jpg"/>
        </figure>
        <figure>
          <img src="https://i3.cn.cz/6/1574027898_P201911170876601.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3263">Fotogalerie: 30. výročí sametové revoluce</a>
        </figcaption>
      </slideshow>
      <p>"Jakoby se vrátil čas. Znovu statisíce lidí na pražské Letné, opět bouřlivé volání po změně. Naši západní sousedé se o víkendu obuli do premiéra Andreje Babiše," uvedl list Plus jeden deň. Dodal, že Babiše vypískali lidé i v neděli na Národní třídě, která je symbolem událostí listopadu 1989.</p>
      <p>Podle listu Pravda na Letnou vyrazily masy srovnatelné s těmi, které si před 30 lety vynutily pád komunistického režimu. "Pokud by to byla jen pražská kavárna, tak by musela být obrovská. Statisíce Čechů neposlechly výzvy z Pražského hradu, aby stejně jako jejich hlava státu věnovaly 30. výročí sametové revoluce (...) jen tichou vzpomínku," napsal deník.</p>
      <p>List připomenul požadavky organizátorů protestu, aby Babiš odstoupil do konce roku, pokud úplně nepřeruší vazby se svými firmami a médii a neodvolá ministryni spravedlnosti Marii Benešovou.</p>
      <p>"Češi se vrátili na Letnou. V Praze statisícový dav protestoval proti premiérovi Babišovi," uvedl list Sme, který tématu věnoval celou jednu stránku dnešního vydání.</p>
      <p>"Babiš dostal ultimátum: Agrofert nebo úřad vlády," napsal list Denník N k požadavkům organizátorům sobotního protestu.</p>
      <p>Babiš začátkem roku 2017 převedl akcie svých firem kvůli zákonu o střetu zájmů do svěřenských fondů. Podle kritiků ale holding Agrofert stále ovládá.</p>
    </article>
  </body>
</html>