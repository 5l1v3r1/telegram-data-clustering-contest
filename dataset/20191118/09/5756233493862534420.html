<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622108/%D9%85%D8%AF%D8%A7%D8%B1%D8%B3-%DA%A9%D8%AF%D8%A7%D9%85-%D8%B4%D9%87%D8%B1%D9%87%D8%A7-%D8%AA%D8%B9%D8%B7%DB%8C%D9%84-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T09:55:00+00:00"/>
    <meta property="og:title" content="مدارس کدام شهرها تعطیل شد؟"/>
    <meta property="og:description" content="برودت هوا و بارش برف مدارس ۲۶ شهر ایران را در روز دوشنبه تعطیل کرد."/>
  </head>
  <body>
    <article>
      <h1>مدارس کدام شهرها تعطیل شد؟</h1>
      <address>
        <time datetime="2019-11-18T09:55:00+00:00">18 Nov 2019, 09:55</time>
      </address>
      <p>
        <i>برودت هوا و بارش برف مدارس ۲۶ شهر ایران را در روز دوشنبه تعطیل کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به علت برودت هوا و سرما، مدارس 26 شهر ایران فردا دوشنبه از سوی اداره کل آموزش و پرورش استان‌ها تعطیل اعلام شده است.</p>
      <p>
        <b>تعطیلی برخی مقاطع تحصیلی مدارس چادگان ‌</b>
      </p>
      <p>به گزارش آفتاب‌نیوز؛ آموزش و پرروش چادگان اعلام کرد: به علت برودت هوا و بارش سنگین برف به غیر از مدارس مقطع متوسطه دوم شهرهای چادگان و رزوه، بقیه مدارس شهرستان چادگان فردا دوشنبه مورخه 27 آبان تعطیل است.</p>
      <figure>
        <img src="https://aftabnews.ir/files/fa/news/1398/8/27/360707_551.jpg"/>
      </figure>
      <p>‌‌‌به غیر از مدارس مقطع متوسطه دوم شهرهای چادگان و رزوه، بقیه مدارس شهرستان چادگان فردا دوشنبه مورخه 27 آبان تعطیل اعلام شد.</p>
      <p>
        <b>مدارس و دانشگاه‌های شیراز و کازرون دوشنبه تعطیل است</b>
      </p>
      <p>‌‌مسئولان اداره کل آموزش و پرورش و دانشگاه‌های استان فارس اعلام کردند:همه مدارس و دانشگاه های شهر شیراز همچنین همه مدارس و دانشگاه‌های کازرون دوشنبه‌ تعطیل است.</p>
      <p>روابط عمومی آموزش و پرورش استان فارس شامگاه یکشنبه اعلام کرد: همه مدرسه ها در شهر شیراز در دو نوبت صبح و عصر دوشنبه تعطیل است.</p>
      <p>همچنین طبق این اعلام، همه مدارس کازرون نیز دوشنبه تعطیل خواهد بود. همچنین بنا به اعلام استانداری فارس همه دانشگاه های شیراز و کازرون در روز دوشبه تعطیل است.</p>
      <p>
        <b>مدارس شهریار و رباط کریم فردا ‌تعطیل شد</b>
      </p>
      <p>اداره آموزش و پرورش رباط کریم و شهریار اعلام کردند:‌کلیه مدارس شهرستان‌های رباط کریم و شهریار فردا تعطیل هستند.</p>
      <p>
        <b>قزوین سفیدپوش شد/ تعطیلی مدارس پیش دبستانی</b>
      </p>
      <p>کارشناس هواشناسی استان قزوین گفت: با تداوم سیستم بارش در استان، قزوین سفیدپوش شد.</p>
      <p>مریم بهروزی اظهار کرد: در ادامه پیش بینی های امروز شاهد تداوم سیستم بارشی در استان هستیم و بارش برف در مناطق مختلف آغاز شده است.از فردا بتدریج شاهد خروج سیستم بارش از استان خواهیم بود ولی امروز بارش خفیف برف در برخی مناطق را شاهد هستیم.</p>
      <p>بهروزی بیان کرد: براساس گزارش های دریافتی شهر آوج با شش درجه زیرصفر سردترین نقطه استان است.</p>
      <p>کارشناس هواشناسی استان قزوین ادامه داد: حداقل دمای هوای شهر قزوین چهار درجه زیرصفر و حداکثر هشت درجه بالای صفر گزارش شده است.</p>
      <p>
        <b>تعطیلی مدارس پیش دبستانی آبیک و آوج</b>
      </p>
      <p>مدیر کل روابط عمومی آموزش و پرورش استان قزوین نیز از تعطیلی مدارس پیش دبستانی دو شهرستان آوج و آبیک در نوبت صبح امروز خبر داد.</p>
      <p>روح الله مومنی با بیان اینکه مدارس استان در سایر مقاطع تحصیلی باز است گفت: در صورت تعطیلی مدارس در نوبت بعد از ظهر اطلاع رسانی لازم صورت خواهد گرفت.</p>
      <p>
        <b>مدارس برخی روستاهای قم تعطیل شد</b>
      </p>
      <p>مدارس برخی روستاهای بخش کهک قم به دلیل بارش برف و برودت هوا امروز دوشنبه تعطیل اعلام شد.</p>
      <p>بارش نزولات آسمانی از روز گذشته در قم شروع شده که در شهر قم به صورت باران و در مناطق کوهستانی و ارتفاعات قم این بارش‌ها به صورت برف است.</p>
      <p>با توجه به برودت هوا و یخ زدگی معابر داخلی روستاها و مشکل تردد دانش آموزان، مدارس مقطع ابتدایی روستاهای میم، ویریچ، خاوه، فردو، بیدهند، وشنوه، دستگرد، کرمجگان در استان قم امروز دوشنبه تعطیل اعلام شده است.</p>
      <p>مدارس مناطق دیگر بخش کهک و همچنین دیگر بخش‌های قم امروز فعال است.</p>
      <p>
        <b>بوشهر</b>
      </p>
      <p>بنا بر اعلام رئیس اداره اطلاع رسانی و روابط عمومی آموزش و پرورش استان بوشهر و بر اساس تصمیم ستاد مدیریت بحران استان مدرسه‌های چهار شهرستان بوشهر، دشتستان، دشتی و مقطع ابتدایی تنگستان به‌دلیل شدت بارندگی و آبگرفتگی تعطیل شد.‌</p>
      <p>همچنین مدرسه‌های مقطع ابتدایی و پیش دبستانی شهر بوشهر و خارگ (بجز عالی شهر) نیز به دلیل شدت بارندگی و آبگرفتگی روز دوشنبه تعطیل است.</p>
      <p>تا کنون تصمیمی درباره تعطیلی مدرسه‌ها در شیفت بعداز ظهر امروز گرفته نشده است و در صورت هرگونه تصمیمی از سوی ستاد بحران شهرستان‌ها و مناطق اطلاع رسانی می‌شود.</p>
      <p>همه کلاس‌های دانشجویان دانشگاه‌های علوم پزشکی و خلیج فارس بوشهر نیز در روز دوشنبه تعطیل شده‌است. کلاس‌های درس دانشگاه خلیج فارس بوشهر روز گذشته نیز تعطیل شده‌بود.</p>
      <p>همچنین به علت بارندگی شدید و آبگرفتگی معابر مدارس در شهرستان‌های بوشهر، دشتستان، دشتی و تنگستان در نوبت‌های صبح روز دوشنبه نیر تعطیل شده‌است.</p>
      <p>بارندگی در استان بوشهر از صبح روز یکشنبه آغاز و شدت بارندگی باعث تعطیلی مدرسه‌های شهرستان‌های شمالی استان بوشهر شامل گناوه و دیلم و منطقه بندر ریگ شد و براساس پیش‌بینی هواشناسی ناپایداری‌های جوی تا روزهای سه شنبه و چهارشنبه به تناوب در این استان ادامه دارد.</p>
      <p>
        <b>چهارمحال و بختیاری</b>
      </p>
      <p>به گفته مدیرکل آموزش وپرورش چهارمحال وبختیاری، به علت بارش برف و برودت هوا و احتمال آبگرفتگی و یخ‌زدگی معابر، مدارس ۱۰منطقه آموزشی استان شامل لاران، فارسان و کوهرنگ در تمام مقاطع تحصیلی در نوبت صبح تعطیل اعلام شد.</p>
      <p>همچنین در مناطق شهرکرد، سامان، بن، بروجن، گندمان، بلداجی و کیار نیز تمام مقاطع پیش دبستانی، ابتدایی و متوسطه اول تعطیل و مقطع متوسطه دوم با یک ساعت تاخیر در مدارس حاضر شدند.</p>
      <p>در بخش ارمند، لردگان، میانکوه، خانمیرزا، فلارد و عشایر نیز تمام مقاطع تحصیلی نوبت صبح روز دوشنبه با یک ساعت تاخیر فعالیت خود را آغاز می‌کنند.</p>
      <p>فعالیت مدارس در نوبت بعد ازظهر روز دوشنبه، با توجه به شرایط جوی، در این روز اطلاع رسانی خواهد شد.</p>
      <p>براساس اعلام هواشناسی استان چهارمحال و بختیاری، پیش بینی می‌شود که بارش‌ها در منطقه کوهرنگ و نواحی مرتفع و کوهستانی به صورت برف باشد و برای روز سه‌شنبه و چهارشنبه بارش‌های پراکنده در برخی نقاط رخ می‌دهد.</p>
      <p>بارش برف در برخی از نقاط چهارمحال و بختیاری مانند کوهرنگ در روز یکشنبه به ۱۰سانتیمتر رسید.</p>
      <p>
        <b>خوزستان</b>
      </p>
      <p>بنا بر اعلام استانداری خوزستان تمامی مدارس مقاطع سه گانه شهرهای بندر امام(ره) بندر ماهشهر و امیدیه در ۲ نوبت صبح و عصر دوشنبه به دلیل آلودگی هوا تعطیل شده است.</p>
      <p>روز شنبه هفته جاری نیز مدارس تعدادی از شهرستانهای استان خوزستان به دلیل وارونگی هوا تعطیل بود.</p>
      <p>
        <b>مرکزی</b>
      </p>
      <p>فعالیت مدارس برخی از شهرستان‌های استان مرکزی(منطقه سربند شهرستان شازند) در تمامی دوره‌های تحصیلی شهر و روستا به دلیل بارش برف و برودت هوا با با تاخیر آغاز شد.</p>
      <p>همچنین فعالیت تمامی دوره‌های تحصیلی روستایی شهرستان خمین و دلیجان امروز نیز در نوبت صبح ساعت ۹ و ۳۰ دقیقه و مراکز پیش دبستانی و دوره ابتدایی شهری این شهرستان نیز ساعت ۹ آغاز شد.</p>
      <p>با توجه به شدت بارش‌ها در شهرستان احتمال تعطیلی این مدارس وجود دارد.</p>
      <p>
        <b>اصفهان</b>
      </p>
      <p>مدیر روابط عمومی اداره کل آموزش و پرورش اصفهان نیز از تعطیلی مدارس کلانشهر اصفهان و برخی از شهرهای استان خبر داد.</p>
      <p>بنابر بر تصمیم مسوولان استان مدارس ۶ ناحیه کلانشهر اصفهان و نجف آباد در مقاطع پیش دبستانی، دبستان، متوسط اول و دوم در ۲ نوبت صبح و عصر تعطیل شده است.</p>
      <p>همچنین به دلیل بارش برف و برودت هوا مدارس شهرستان های نطنز، مهردشت، میمه و فریدن و فریدونشهر در سه مقطع یاد شده تعطیل اعلام شد.</p>
      <p>
        <b>کهگیلویه و بویر احمد</b>
      </p>
      <p>بارش برف، سرما و کوکلاک شدید در شهرستان های بویراحمد و دنا مهد کودک ها، پیش دبستانی ها و مدارس ابتدایی نوبت صبح این دو شهرستان را تعطیل کرد؛ مدارس در بقیه شهرستان ها و مناطق در دو نوبت صبح و عصر باز است.</p>
      <p>سامانه بارشی که از عصر روز گذشته در مناطق مختلف استان آغاز شده تا عصر فردا سه شنبه ادامه دارد.</p>
      <p>بر اساس گزارش های رسیده در برخی مناطق و گردنه های برف گیر استان از جمله شوره، کاکان یاسوج حدود ۱۰ سانتی متر برف باریده است.</p>
      <p>بارش برف در ارتفاعات دنا و گردنه بیژن تا حدود ۱۵ سانتی متر نیز گزارش شده است.</p>
      <p>
        <b>البرز</b>
      </p>
      <p>بنا بر اعلام کمیته ستاد مدیریت بحران استانداری البرز تمام مدارس این استان امروز تعطیل است.</p>
      <p>معاون امور عمرانی استانداری البرز اظهار داشت که بر اساس مصوبه این ستاد مهدکودک ها و همه مقاطع پیش دبستانی، دبستان، متوسط اول و دوم در ۲ نوبت صبح و عصر تعطیل اعلام شده است.</p>
      <p>
        <b>سمنان</b>
      </p>
      <p>به گفته مدیرکل آموزش و پرورش استان سمنان، بارش برف و کولاک مدارس تمام مقاطع شهرهای مهدیشهر و شهمیرزاد در نوبت صبح و بعدازظهر را تعطیل کرد و مجتمع آموزشی روستای افتر از توابع شهرستان سرخه هم به دلیل بارش برف و کولاک تعطیل است.</p>
      <p>بارش برف و کولاک، تردد دانش آموزان در شهر مجن در شهرستان شاهرود را با مشکلاتی مواجه کرد اما به غیر از تعطیلی مدارس در مناطق مذکور در دیگر نقاط استان مدارس دایر است.</p>
      <p>براساس گزارش هواشناسی، ناپایداری‌ و بارندگی‌ها در نقاط مختلف استان با فعالیت سامانه جوی تا آخر هفته جاری ادامه دارد.</p>
      <p>
        <b>زنجان</b>
      </p>
      <p>بنا بر اعلام روابط عمومی و اداره اطلاع رسانی اداره کل آموزش و پرورش زنجان، با توجه به بارش برف و برودت هوا، مدارس مقاطع ابتدایی و متوسطه شیفت عصر امروز در شهرهای سجاسرود و خدابنده تعطیل است.</p>
      <p>بارش برف در آزاد راه زنجان – قزوین، جاده ترانزیت زنجان – خرمدره – ابهر، زنجان – تهم – چورزق، زنجان – همدان، زنجان – دندی، زنجان – طارم و ابهر – خدابنده اکنون جریان دارد.</p>
      <p>منبع: خبرگزاری ایسنا، ایرنا، مهر و تسنیم</p>
    </article>
  </body>
</html>