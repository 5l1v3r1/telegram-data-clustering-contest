<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/kultura/renginiai/pianistu-rengimo-tarptautiniams-konkursams-papildomas-aspektas-atviros-meistriskumo-paskaitos-ir-pamokos-1750620/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-18T09:54:00+00:00"/>
    <meta property="og:title" content="Pianistų rengimo tarptautiniams konkursams papildomas aspektas: atviros meistriškumo paskaitos ir pamokos"/>
    <meta property="og:description" content="Reklama"/>
  </head>
  <body>
    <article>
      <h1>Pianistų rengimo tarptautiniams konkursams papildomas aspektas: atviros meistriškumo paskaitos ir pamokos</h1>
      <address><time datetime="2019-11-18T09:54:00+00:00">18 Nov 2019, 09:54</time> by <a rel="author">I. Maknavičienė</a></address>
      <p>Reklama</p>
      <p>
        <b>Š.m. lapkričio 18-21 dienomis vyks XIX-asis Klaipėdos universiteto Socialinių ir humanitarinių mokslų fakulteto Tęstinių studijų centro (anksčiau – KU Tęstinių studijų institutas) projekto ,,Pianistų rengimo tarptautiniams konkursams papildomas aspektas: atviros meistriškumo paskaitos ir pamokos“ XIX-asis seminaras – atviros meistriškumo paskaitos, pamokos ir koncertai ,,VIVAT MAESTRO!“, ,,VIVAT MUSICA!“ (projekto vadovė – docentė, mokytoja ekspertė Inga Maknavičienė) jauniesiems Klaipėdos miesto, krašto, regiono ir iš visos Lietuvos atvykstantiems fortepijono, violončelės, saksofono, klarneto specialybių moksleiviams ir pedagogams.</b>
      </p>
      <p>Jau devyniolika metų Klaipėdos universitetas ir šio projekto partneriai – Klaipėdos miesto muzikos meno institucijos – Klaipėdos Juozo Karoso ir Jeronimo Kačinsko muzikos mokyklos, E. Balsio menų gimnazija, S. Šimkaus konservatorija – globojami LR Seimo pirmininko pavaduotojos dr. Irenos Šiaulienės, Klaipėdos miesto mero Vytauto Grubliausko, UAB ,,Mūsų laikas“ valdybos pirmininko Rimanto Cibausko rengia šio projekto seminarus ir edukacinius koncertus. Vienas pagrindinių projekto tikslų – siekis supažindinti iš visos Lietuvos atvykstančius dalyvius ir pedagogus ne tik su Lietuvos iškiliaisiais pianistais pedagogais – LMTA profesoriais K. Grybausku, V. Vitaite, L. Drąsutiene, P. Geniušu, Z. Ibelgauptu, J. Karnavičium, A. Šikšniūte, A. Žvirblyte, R. Zubovu ir kt., bet ir su įvairių šalių fortepijono mokyklų atstovais – H. Schicker (Ciurichas, Šveicarija), M. Korecka Šuskovska (Varšuva, Lenkija), L. Grossmann (Berlynas, Vokietija), W. Groppenberger (Viena, Gracas: Austrija), V. Slobodian (Rusija: Kaliningradas), M. Marčenko ir V. Riabčikov (Rusija, Maskva), L. Boruchzon, M. Vorotnoj ir I. Michailov (Rusija, Sankt Peterburgas); J. Kalnciems, A. Viksne, N. Viksne ir M. Švinka (Latvija, Ryga), K. Knorre (Rusija: Maskva), E. Tkach (Ukraina, Kijevas) ir kt., pasisemti žinių ir mokėjimų, o taip pat tai pati geriausia proga išryškinti turimus mūsų krašto talentus, nubrėžti gaires jų tobilinimo ir tobulinimosi perspektyvoms Lietuvoje ir užsienyje.</p>
      <p>Šiais metais XIX-ame seminare pakviesti vesti atviras meistriškumo pamokas ir koncertuoti pianistai, daugelio tarptautinių konkursų vertinimo komisijų (Jury) pirmininkai, nariai: Djuro Tikvica (Kroatija, Zagrebas), Ivan Michailov (Rusija, Sankt Peterburgas), Vera Nosina (Rusija, Maskva), Tamara Poddubnaja (JAV, Niujorkas), Vladimir Slobodian (Rusija, Kaliningradas), taip pat Sankt Peterburgo konservatorijos specialistai Andrej Bolšijanov (klarnetas, saksofonas), Dmitrij Michailov (violončelė). Koncertą ,,VIVAT MAESTRO!“ ves žymi Kaliningrado S. Rachmaninovo koledžo muzikos teorijos specialistė, Kaliningrado apskrities filharmonijos koncertų vedėja Inna Alijeva, koncertus ,,VIVAT MUSICA“ – prof. Tamara Poddubnaja ir Inga Maknavičienė.</p>
      <p>KU projekto XIX-ame seminare numatyti ne tik edukaciniai koncertai, atviros meistriškumo pamokos, kuriose dalyvaus beveik 200 jaunųjų krašto talentų, bet ir paskaitos. Jau pirmąją dieną (pirmadienis – lapkričio 18-oji) klausysimės žymios fortepijono specialistės iš Maskvos – Veros Borisovnos Nosinos (Maskva, Rusija) atvirų meistriškumo pamokų ir paskaitos ,,Simbolika J. S. Bacho kūriniuose“:</p>
      <p>
        <i>,,J. S. Bacho instrumentinės kompozicijose dažnai girdima ir matoma tik ,,grynoji“ muzika. Gilioji, tikroji jų prasmė jaučiama intuityviai, bet ne konkretizuojama. Šios prasmės suvokimas leidžia padidinti Bacho muzikos poveikį ir išsamiau perteikti jos dvasinį turinį.</i>
      </p>
      <p>
        <i>Prasmės atskleidimo metodas yra simbolio (būdingų pasikartojančių melodinių struktūrų, esančių visuose Bacho raštuose) motyvų analizė,išlaikant jiems priskirtas reikšmes. Daugelis simbolių turi sakralinę reikšmę (yra grindžiami atitinkamų bažnytinių choralų melodijomis ir tekstais). Šių motyvų ir simbolių prasmių ir sekos atpažinimas leidžia Bacho instrumentinių kūrinių muzikinį tekstą perskaityti kaip nuoseklų pasakojimą, nešantį gilų religinį ir filosofinį turinį…”</i>
      </p>
      <p>Reklama</p>
      <p>Po pietų ten pat 14.30 val. paskaitą ,,Melodinės ir harmoninės klausos vystymas solfedžio pamokose“ skaitys ir atviras solfedžio dalyko pamokas ves Klaipėdos S. Šimkaus konservatorijos moksleiviams ir pedagogams, atvykusiems iš įvairių Lietuvos muzikos meno mokyklų, pripažinta pedagogė iš Rusijos – Inna Alijeva. Antradienį (lapkričio 19-ąją d.) 11.00 val. viešnia susitiks ir ves pamokas Juozo Karoso muzikos mokykloje šios ir kitų muzikos meno institucijų – Jeronimo Kačinsko muzikos mokyklos, E. Balsio menų gimnazijos moksleiviams ir pedagogams.</p>
      <p>Pirmadienį (lapkričio 19-ąją d.) nuo 9.00 val. paralelėmis Juozo Karoso muzikos mokyklos koncertų salėje dirbs pakaitomis profesoriai V. Slobodian ir Djuro Tikvica. Antradienį – visose Klaipėdos muzikos meno mokyklose dirbs visi profesoriai pianistai – Vera Borisovna Nosina, Tamara Poddubnaja, V. Slobodian, Djuro Tikvica, solfedžio pamokas ves Inna Alijeva</p>
      <p>Trečiadienį (lapkričio 20-ąją d.) 11.00 val. Juozo Karoso muzikos mokyklos koncertų salėje klausysimės profesoriaus iš Latvijos – Rafi Haradžanjan – paskaitos apie kompozitoriaus Aramo Khachaturyano vaikiškų pjesių ciklą ,,Vaikų albumas“. Profesorius ne tik pats betarpiškai jas iliustruos, bet ir nubrėš gaires šių pjesių interpretacijos galimybėms. Kitose Klaipėdos muzikos meno mokyklose dirbs Tamara Poddubnaja, Nina Boriusovna Nosina, Andrej Bolšijano, Ivan Michailov...</p>
      <p>Greta atvirų meistriškumo pamokų, paskaitų bus surengti ir trys koncertai projekto Partnerio – Lietuvos dailės muziejaus padalinyje – Prano Domšaičio galerijoje (Liepų g-vė 33): pirmąją seminarų dieną (lapkričio 18-ąją 18.00 val.) vainikuos koncertas ,,VIVAT MAESTRO!“. Klausysimės profesorių – Djuro Tikvicos (Kroatija, Zagrebas), Veros Nosinos (Rusija, Maskva), Tamaros Poddubnajos (JAV, Niujorkas), Vladimiro Slobodiano (Rusija, Kaliningradas) atliekamų kompozitorių A. Skriabino, B. Popandopulo, F. Chopino, F. Schuberto, V. Ovchinnikovo fortepijoninių kūrinių. Koncertą ves Kaliningrado apskrities filharmonijos pranešėja Inna Alijeva. Dar dviejų edukacinių koncertų ,,VIVAT MUSICA!“ (,,Geriausi iš geriausiųjų“) sulauksime trečiadienį ir ketvirtadienį (lapkričio 20, 21 d.d.) vakare 18.00 val. P. Domšaičio galerijoje (Liepų g-vė 33). Čia skambins geriausiai seminarų atvirose pamokose pasirodžiusieji ir profesorių atrinkti specialiai šiems koncertams jaunieji atlikėjai pianistai, violončelės, klarneto ir saksofono instrumentalistai iš Klaipėdos ir kt. miestų.</p>
      <p>MALONIAI KVIEČIAME!</p>
      <p>Reklama</p>
      <p>Docentė, mokytoja ekspertė Inga Maknavičienė –</p>
      <p>projekto ,,Pianistų rengimo tarptautiniams konkursams papildomas aspektas:</p>
      <p>atviros meistriškumo paskaitos ir pamokos“ I–XIX-asis seminarai (2001–2019 m.)</p>
      <p>ir koncertai ,,VIVAT MAESTRO!“, ,,VIVAT MUSICA!“ vadovė</p>
      <slideshow>
        <figure>
          <img src="https://www.ve.lt/uploads/img/catalog/15/photo_15_53700593.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_76364417.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_16933843.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_47526597.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_66750542.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_37299219.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_50515023.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_36709800.jpg"/>
        </figure>
        <figure>
          <img src="https://www.ve.lt/uploads/img/catalog/15/photo_15_69171729.jpg"/>
        </figure>
        <figcaption>Andrej Bolshjanov<cite>© Organizatorių nuotr.</cite></figcaption>
      </slideshow>
    </article>
  </body>
</html>