<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827032.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T09:34:00+00:00"/>
    <meta property="og:title" content="میرزایی‌نیکو: همه ما ملزم به حمایت از نظرات رهبری هستیم"/>
    <meta property="og:description" content="قاسم میرزایی نیکو در گفت‌وگو با ایسنا با بیان ضرورت اطاعت تمام دستگاه‌ها و حرکت حول محور نظر رهبری بیان کرد: مقام معظم رهبری اعلام کردند که از تصمیم سران سه قوه حمایت می کنند و مصوبه را ابلاغ کردند همه ما نیز ملزم به حمایت از نظرات رهبری هستیم."/>
  </head>
  <body>
    <article>
      <h1>میرزایی‌نیکو: همه ما ملزم به حمایت از نظرات رهبری هستیم</h1>
      <address>
        <time datetime="2019-11-18T09:34:00+00:00">18 Nov 2019, 09:34</time>
      </address>
      <p>یک عضو فراکسیون امید مجلس شورای اسلامی تاکید کرد که همه دستگاه‌ها از تدابیر رهبری حمایت کرده و قرار است مجموعه نظارتی کشور بیش از گذشته فعال شده و تاثیر افزایش قیمت بنزین بر روی کالاهای اساسی به حداقل برسد.</p>
      <p>قاسم میرزایی نیکو در گفت‌وگو با ایسنا با بیان ضرورت اطاعت تمام دستگاه‌ها و حرکت حول محور نظر رهبری بیان کرد: مقام معظم رهبری اعلام کردند که از تصمیم سران سه قوه حمایت می کنند و مصوبه را ابلاغ کردند همه ما نیز ملزم به حمایت از نظرات رهبری هستیم.</p>
      <p>وی با بیان اینکه «قرار است سازمان تعزیرات حکومتی، سازمان بازرسی کل کشور و مجموعه نظارتی کشور بیش از گذشته فعال شده و نظارت دقیقی بر قیمت ها اعمال کنند» تصریح کرد: نباید اجازه داد تا یک ریال به مبالغ کالاهای اساسی مردم اضافه شود.</p>
      <p>به گفته وی، مهم ترین بخشی که به دنبال افزایش قیمت بنزین تحت تاثیر قرار می گیرد بخش حمل و نقل است که با تدابیر اندیشیده شده قرار است سهمیه مشخصی به این بخش تخصیص داده شود.</p>
      <p>نماینده مردم دماوند و فیروزکوه در مجلس تصریح کرد: از نظر بنده حتما این طرح با اشکالاتی روبرو خواهد شد اما قرار است در جلسه سران سه قوه اشکالات وارده مورد بحث و بررسی قرار گیرد.</p>
      <p>وی افزود: قرار است کمیته‌ای کارشناسی که تعدادی از نمایندگان مجلس نیز در آن حضور دارند شکل بگیرد و بحث‌ها و نقدهای وارده به این طرح در آن کمیته مورد بررسی قرار بگیرد. نمایندگان نیز می توانند پیشنهادهای خود را ارائه دهند.</p>
    </article>
  </body>
</html>