<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/tisk-oslavy-revoluce-byly-rozporuplne-potvrdily-rozdeleni-zeme/1822315?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T09:03:00+00:00"/>
    <meta property="og:title" content="Tisk: Oslavy revoluce byly rozporuplné, potvrdily rozdělení země"/>
    <meta property="og:description" content="Praha - Oslavy třicátého výročí sametové revoluce byly rozporuplné, míní komentátoři českých deníků. Sobotní demonstrace na Letné namířená proti premiérovi Andreji Babišovi (ANO) i nedělní vzpomínkové akce podle nich potvrdily rozdělení české společnosti. Všímají si také Babišova projevu k sametové revoluci v Národním muzeu, v němž předseda vlády ocenil odvahu Václava Havla a prohlásil, že není pyšný, že byl před listopadem členem KSČ."/>
  </head>
  <body>
    <article>
      <h1>Tisk: Oslavy revoluce byly rozporuplné, potvrdily rozdělení země</h1>
      <address><time datetime="2019-11-18T09:03:00+00:00">18 Nov 2019, 09:03</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Oslavy třicátého výročí sametové revoluce byly rozporuplné, míní komentátoři českých deníků. Sobotní demonstrace na Letné namířená proti premiérovi Andreji Babišovi (ANO) i nedělní vzpomínkové akce podle nich potvrdily rozdělení české společnosti. Všímají si také Babišova projevu k sametové revoluci v Národním muzeu, v němž předseda vlády ocenil odvahu Václava Havla a prohlásil, že není pyšný, že byl před listopadem členem KSČ.</p>
      <slideshow>
        <figure>
          <img src="https://i3.cn.cz/6/1574100476_P201911180839101.jpg"/>
        </figure>
        <figure>
          <img src="https://i3.cn.cz/6/1574100311_P201911180834601.jpg"/>
        </figure>
        <figure>
          <img src="https://i3.cn.cz/6/1574027865_P201911170876101.jpg"/>
        </figure>
        <figure>
          <img src="https://i3.cn.cz/6/1574027898_P201911170876601.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3263">Fotogalerie: 30. výročí sametové revoluce</a>
        </figcaption>
      </slideshow>
      <p>Komentátor Hospodářských novin (HN) soudí, že zaplněná Letná je vyjádřením obavy, že svoboda a demokracie je 30 let po listopadových událostech ohrožena. "V podstatě nejde o nic jiného než o pokus zformovat silnou občanskou společnost, která bude oponovat šířící se představě, že demokracii je možné redukovat na odevzdání hlasu, načež si vítěz může dovolit vlastně cokoli," uvedl autor.</p>
      <p>Komentátor Mladé fronty Dnes (MfD) napsal, že v listopadu 1989 byly hlavním požadavkem svobodné volby a po 30 letech se na stejném místě podle něj demonstruje za to, jak výsledky svobodných voleb popřít nebo alespoň trochu obejít. Demokracie nicméně zahrnuje i svobodu chovat se nelogicky. "Třeba vyzývat k demisi premiéra, který je nejpopulárnějším politikem v zemi, jeho hnutí stále vede před všemi ostatními o několik parníků, bez nějž se nepostaví jakákoliv vláda a jehož kabinet asi není horší než ty předchozí. Takže kdyby si demonstrace třeba i vyvzdorovaly pád vlády a předčasné volby, stáli bychom tu za půl roku možná v úplně totožné konstelaci," míní komentátor MfD. I očividná menšina ve společnosti má ale podle něj možnost tlačit na odchod vlády. "Jakkoliv se chová trochu nestandardně, tedy sama odmítá vstoupit do politiky a tu špatnou vládu porazit ve volbách," dodal.</p>
      <p>Námluvy mezi částí opozice a organizátory letenské demonstrace ze spolku Milion chvilek pro demokracii rozebírá sloupek v Lidových novinách (LN). "Opoziční strany prožívají vleklou krizi, nenacházejí proti politice hnutí ANO protihru. Proto se nyní přimykají k Milionu chvilek, přestože se jedná spíš než o standardní subjekt politiky o poněkud amébovité uskupení, jež výsledky voleb akceptuje, jen když se to hodí. Opoziční politici již připustili, že program Antibabiš nefunguje, a přesto se připojili k marketingové akci, která nic než tenhle program nenabízí," uvedl komentátor LN.</p>
      <p>Milion chvilek pro demokracii s plnou Letnou v zádech v podstatě přebral politickou iniciativu a stal se jakýmsi koučem opozičních stran. Ty by měly spolku ve vlastním zájmu naslouchat, myslí si komentátor HN.</p>
      <p>Třicáté výročí listopadu 1989 bylo podle deníku Právo z valné části o Babišovi. "V předvečer se na Letné sešlo na čtvrt milionu premiérových odpůrců, což je taková síla lidí, že ji není možno neslyšet. Protestovali klidně, kultivovaně, skoro zvesela. Vyzvali premiéra, aby se zbavil ministryně spravedlnosti a majetku, nebo odstoupil, což za daného rozložení politických sil v zemi působí opravdu téměř jako povedený vtip," napsal komentátor. Když v neděli ráno pokládal na Národní třídě květiny, doprovázel premiéra pískot. Jeho následný projev v Národním muzeu pak označil za asertivní, kdy se Babiš zcela vyhnul invektivám vůči svým kritikům a poděkoval někdejším iniciátorům protirežimních akcí. "Vlastní hlavu si posypal popelem za dávnou nestatečnost a členství v KSČ," připomněl autor. Babiš podle něj i tímto proslovem dokázal, že v umění komunikace je mistrem. "Ve větě 'Nebyl jsem statečný jako Havel' je nevyřčená douška: A kdo statečný byl? Jsem jako většina z vás, která také mlčela, když těch několik zbojníků sedělo ve vězení. Že vládnu jako oligarcha? Vždyť mě můžete kritizovat a nic se vám nestane. Vy do mě kamenem, já do vás chlebem," hodnotí Babišova slova komentátor Práva.</p>
      <p>"Bylo by to hezké, kdyby nějakému ideálnímu, novému, čistému potentátovi při pokládání květin aplaudovala celá Národní. Ale realita je jiná, tito lidé nezpochybnitelně vyhráli ve svobodných volbách. Ti noví, čistí a úžasní se buď málo snažili, anebo jsou prostě méně schopní," uvedl komentátor MfD.</p>
      <p>"Dění kolem 17. listopadu v každém případě ukázalo, že česká společnost je 30 let od pádu komunismu v pohledu na dosavadní vývoj i na cestu do budoucna silně rozdělena. A souboj se bude zřejmě zostřovat," uzavřel autor komentáře Hospodářských novin.</p>
    </article>
  </body>
</html>