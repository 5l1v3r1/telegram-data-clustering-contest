<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/18/zashto-pochina-dete-greshkite-sa-lichni-lekarite-sys-slaba-kvalifikaciia.429960"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T09:04:00+00:00"/>
    <meta property="og:title" content="Защо почина дете? Грешките са лични, лекарите със слаба квалификация"/>
    <meta property="og:description" content="Проф. Гайдарски: Доверието между пациенти и медици е подкопано | Dnes.bg"/>
  </head>
  <body>
    <article>
      <h1>Защо почина дете? Грешките са лични, лекарите със слаба квалификация</h1>
      <h2>Проф. Гайдарски: Доверието между пациенти и медици е подкопано</h2>
      <address><time datetime="2019-11-18T09:04:00+00:00">18 Nov 2019, 09:04</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Лекарите, които са преглеждали починалото 3-годишно дете в София, не са били добре квалифицирани, смята бившият здравен министър проф. Радослав Гайдарски.</p>
      <p>Вече тече проверка в три столични болници заради случая в починалото момченце. Родителите го завели първо в детската болница, но там никой не им обърнал внимание. След това отиват в болница "Лозенец", където изписват детето за домашно лечение. Оттам се връщат в детската болница, но ги изпращат в "Пирогов", където детето умира.</p>
      <p>"Потресен съм от случая. Това е голяма трагедия", заяви бившият министър на здравеопазването проф. Гайдарски пред bTV.</p>
      <p>"Мисля, че грешките са лични", каза Гайдарски, според когото, случилото се говори много зле за подготовката на лекарите, които са били замесени в този случай.</p>
      <p>"Ако са в достатъчна добра кондиция и квалификация, щяха да видят, че е нещо сериозно", смята бившият здравен министър.</p>
      <p>Случилото се говори за "слаба квалификация на приемащите лекари и едно определено отношение към дадения случай".</p>
      <p>България е една от страните с лесен достъп на пациентите до болница и има свободно придвижване на пациентите в страната към болничните заведения, за разлика от Запад, където понякога трябва да се чака с дни и седмици за прием, отбеляза Гайдарски, според когото е неразбираемо как едно легло е било запазено за друг пациент на 15 ноември и е отказан прием на момченцето, което впоследствие е починало.</p>
      <p>"Трябва да се каже, че и у нашето общество отсъства реципрочно уважение към лекарите, което създава едно негативистично отношение на самите лекари към пациентите вече и се създава пропаст между тях. Това трябва да спре", смята Гайдарски, според когото има създадено недоверие между лекаря и пациента.</p>
      <p>"Категорично ще има наказани" за случая с починалото дете след проверката, смята Гайдарски.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/16/bezmilostno-prestyplenie-roditelite-na-pochinaloto-dete-za-tragediiata.429884"/>
        <a href="https://www.dnes.bg/obshtestvo/2019/11/16/pochinaloto-3-godishno-momchence-e-bilo-zarazeno-s-rinovirus.429837"/>
        <a href="https://www.dnes.bg/obshtestvo/2019/11/15/trigodishno-dete-pochina-v-sofiia-proveriavat-tri-bolnici.429765"/>
      </related>
    </article>
  </body>
</html>