<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/meta-to-thermo-epeisodio-sto-symplegma-megistis-enischyontai-oi-ellinikes-dynameis-ayto-einai-to-schedio-apotropis-ton-toyrkikon-prokliseon/"/>
    <meta property="og:site_name" content="europost.gr"/>
    <meta property="article:published_time" content="2019-11-18T09:00:51+00:00"/>
    <meta property="og:title" content="Μετά το «θερμό» επεισόδιο στο σύμπλεγμα Μεγίστης, ενισχύονται οι Ελληνικές δυνάμεις – Αυτό είναι το σχέδιο αποτροπής των Τουρκικών προκλήσεων."/>
    <meta property="og:description" content="Μετά την ειδική επιχείρηση των τουρκικών ειδικών δυνάμεων δοκιμής των ανακλαστικών της ελληνικής άμυνας μεταξύ Μεγίστης (Καστελόριζου) και Στρογγύλης, η οποία αναχαιτίστηκε εν τη γενέσει της με την έναρξη πυρών από ελληνικής πλευράς καθίσταται σαφές"/>
  </head>
  <body>
    <article>
      <h1>Μετά το «θερμό» επεισόδιο στο σύμπλεγμα Μεγίστης, ενισχύονται οι Ελληνικές δυνάμεις – Αυτό είναι το σχέδιο αποτροπής των Τουρκικών προκλήσεων.</h1>
      <address>
        <time datetime="2019-11-18T09:00:51+00:00">18 Nov 2019, 09:00</time>
      </address>
      <p>Μετά την ειδική επιχείρηση των τουρκικών ειδικών δυνάμεων δοκιμής των ανακλαστικών της ελληνικής άμυνας μεταξύ Μεγίστης (Καστελόριζου) και Στρογγύλης, η οποία αναχαιτίστηκε εν τη γενέσει της με την έναρξη πυρών από ελληνικής πλευράς καθίσταται σαφές πως πρέπει να ενισχυθούν άμεσα οι ελληνικές δυνάμεις στο σύπλεγμα της Μεγίστης.</p>
      <p>Η Κρήτη θα αποτελέσει την βάση ενίσχυσης της Μεγίστης με την εγκατάσταση μόνιμης δύναμης αριθμού CH-47D Chinook για την αερομεταφορά και ενίσχυση με δυνάμεις σε περίπτωση κρίσης οπότε αποκτά ιδιαίτερη σημασία η είδηση της ενεργοποίησης στο Ηράκλειο και του δεύτερου Αερομεταφερόμενου Τάγματος Πεζικού της 5ης Αερομεταφερομένης Ταξιαρχίας (5η Α/Μ ΤΑΞ) που εδρεύει στα Χανιά.</p>
      <p>Φυσικά είναι απαραίτητη η εξασφάλιση των απαιτούμενων εναέριων μέσων για την εκτέλεση των επιχειρησιακών αποστολών που θα κληθεί να εκτελέσει η Μονάδα.</p>
      <p>Είναι σαφές ότι οι αποστολές της Μονάδας θα έχουν άμεση σχέση με την Μεγίστη ή με μελλοντικές εξορύξεις υδρογονανθράκων νότια της Κρήτης.</p>
      <p>Οι δυνάμεις ταχείας αναπτύξεως που εδρεύουν στην Κρήτη πλέον περιλαμβάνουν το 547 Αερομεταφερόμενο Τάγμα με έδρα το Ρέθυμνο και την 1η Μοίρα Αλεξιπτωτιστών με έδρα το Μάλεμε Χανίων.</p>
      <p>Μετά την 71η Αερομεταφερόμενη Ταξιαρχία η οποία καλύπτει το Βόρειο Αιγαίο η χώρα αναπτύσσει πλέον και την 5η Αερομεταφερόμενη Ταξιαρχία που θα καλύπτει το Νότιο Τομέα με δύο πλήρη Τάγματα.</p>
      <p>Βέβαια για να υπάρχει ουσία στην μεταφορά αερομεταφερόμενων δυνάμεων στην Κρήτη θα πρέπει να μπορούν αυτές να είναι όντως… αερομεταφερόμενες αφού οι αερομεταφερόμενες Μονάδες (1η ΜΑΛ, 5η Α/Μ ΤΑΞ) προς το παρόν ενεργούν χωρίς να εδρεύουν στο νησί τα ελικόπτερα που θα κληθούν να μεταφέρουν το προσωπικό στη ζώνη επιχειρήσεων όπου θα χρειαστεί να επέμβουν!</p>
      <p>Τα σχέδια των Επιτελείων προβλέπουν την μόνιμη παρουσία δύναμης ελικοπτέρων CH-47D Chinook στην Κρήτη.</p>
      <p>Το «θερμό» επεισόδιο που έλαβε χώρα στο σύμπλεγμα της Μεγίστης κατέδειξε πως άμεσα πρέπει να υπάρξουν ριζικές λύσεις.</p>
      <p>Συγκεκριμένα, ελληνικό σκάφος στο οποίο επέβαιναν άνδρες της Ελληνικής Ακτοφυλακής και των ειδικών δυνάμεων, εντόπισε στη θαλάσσια περιοχή βορειοανατολικά της Στρογγύλης, προς την Μεγίστη δύο ταχύπλοα σκάφη, όπου το ένα ακολουθούσε σε απόσταση το άλλο.</p>
      <p>Έσπευσαν σε αναχαίτιση του ενός σκάφους, του ζήτησαν να σταματήσει και τότε αυτό επιτέθηκε κατά του ελληνικού με προφανή στόχο τον εμβολισμό του.</p>
      <p>Το πλήρωμα του ελληνικού σκάφους απέφυγε τον εμβολισμό και έσπευσε σε καταδίωξη του τουρκικού με την έναρξη βολών πολυβόλου.</p>
      <p>Το δεύτερο τουρκικό σκάφος που ακολουθούσε, απομακρύνθηκε από την περιοχή και προσέγγισε σε τουρκικό λιμένα στην μικρασιατική ακτή, όπου εδρεύουν σκάφη των τουρκικών δυνάμεων.</p>
      <p>Ακολούθησε απηνής καταδίωξη του πρώτου τουρκικού σκάφους με συνεχείς ριπές πολυβόλου και τελικά ακινητοποιήθηκε. Μέσα βρέθηκαν 11 αλλοδαποί και ο 33χρονος χειριστής του, του οποίου η εθνικότητα ερευνάται.</p>
      <p>Στην περιοχή έχει σπεύσει μία κανονιοφόρος του ΠΝ.</p>
      <p>Είναι κάτι παραπάνω από βέβαιο, ότι οι τουρκικές ειδικές δυνάμεις «έλεγξαν» το επίπεδο ετοιμότητας και αποφασιστικότητας της ελληνικής πλευράς. Η περιοχή έχει ελάχιστες ροές παράνομων μεταναστών και σίγουρα λόγω του υψηλού βαθμού στρατικοποίησης και ετοιμότητας των νησιών δεν προσφέρεται για το χάος που συμβαίνει στα νησιά του Ανατολικού Αιγαίου και εσχάτως στα βόρεια Δωδεκάνησα.</p>
      <p>Πλοία του ΠΝ πραγματοποιούν τακτικές περιπολίες ανοικτά του Καστελόριζου.</p>
      <p>Η πυραυλάκατος «Μπλέσσας ΙΙ» (Ρ-21) του Πολεμικού Ναυτικού με πλήρωμα 43 άνδρες, περιπολεί στην περιοχή.</p>
    </article>
  </body>
</html>