<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/18/finance/epidoma-thermansis-pote-anoigei-i-platforma-gia-tis-aitiseis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-18T09:16:33+00:00"/>
    <meta property="og:title" content="Επίδομα θέρμανσης : Πότε ανοίγει η πλατφόρμα για τις αιτήσεις"/>
    <meta property="og:description" content="Τις επόμενες ημέρες ανοίγει τις πύλες της η ηλεκτρονική πλατφόρμα για την υποδοχή των αιτήσεων των δικαιούχων για το επίδομα θέρμανσης."/>
  </head>
  <body>
    <article>
      <h1>Επίδομα θέρμανσης : Πότε ανοίγει η πλατφόρμα για τις αιτήσεις</h1>
      <h2>Τις επόμενες ημέρες ανοίγει τις πύλες της η ηλεκτρονική πλατφόρμα για την υποδοχή των αιτήσεων των δικαιούχων για το επίδομα θέρμανσης.</h2>
      <address><time datetime="2019-11-18T09:16:33+00:00">18 Nov 2019, 09:16</time> by <a rel="author">ΤοΒΗΜΑ Team</a></address>
      <p>Τις επόμενες ημέρες ανοίγει τις πύλες της η ηλεκτρονική πλατφόρμα για την υποδοχή των αιτήσεων των δικαιούχων για το <a href="https://www.tovima.gr/tag/%CE%B5%CF%80%CE%AF%CE%B4%CE%BF%CE%BC%CE%B1-%CE%B8%CE%AD%CF%81%CE%BC%CE%B1%CE%BD%CF%83%CE%B7%CF%82/">επίδομα θέρμανσης</a>.</p>
      <p>Ήδη στην τελική ευθεία βρίσκεται η έκδοση της υπουργικής απόφασης με την οποία θα καθορίζονται όλες οι λεπτομέρειες χορήγησής του κατά τη φετινή χειμερινή περίοδο.</p>
      <p>
        <a href="https://www.in.gr/2019/11/18/economy/oikonomikes-eidiseis/eurobank-poulise-180-epaggelmatika-akinita/">Η Eurobank πούλησε 180 επαγγελματικά ακίνητα</a>
      </p>
      <p>Η κυβέρνηση έχει ανακοινώσει ότι το επίδομα ολόκληρης της χειμερινής περιόδου θα δοθεί εμπροσθοβαρώς σε όλους τους δικαιούχους, ενώ θα είναι σημαντικά  αυξημένο αποτέλεσμα του πρόσθετου δημοσιονομικού χώρου που δημιουργήθηκε φέτος.</p>
      <p>Το συνολικό δημοσιονομικό κόστος του επιδόματος αναμένεται να ανέλθει φέτος στα 68 εκατ. ευρώ έναντι 58 εκατ. ευρώ που είχαν εγγραφεί στον προϋπολογισμό του 2019.</p>
      <h3>Το επίδομα θέρμανσης</h3>
      <p>Για την υποβολή της αίτησης είσπραξης του επιδόματος ο κάθε ενδιαφερόμενος θα πρέπει να μεταβεί στην ιστοσελίδα www.aade.gr και στη συνέχεια να επιλέξει την ηλεκτρονική υπηρεσία χορήγησης επιδόματος πετρελαίου θέρμανσης.</p>
      <p>Στη συνέχεια, η είσοδος στην υπηρεσία χορήγησης του επιδόματος μπορεί να γίνει με δύο εναλλακτικούς τρόπους:</p>
      <p>– Με την χρήση των κωδικών πρόσβασης στο σύστημα ΤΑΧΙSNET.</p>
      <p>– Με πληκτρολόγηση του ΑΦΜ και του αριθμού ειδοποίησης κάποιου εκ των τελευταίων 5 εκκαθαριστικών των δηλώσεων φόρου εισοδήματος φυσικών προσώπων.</p>
      <p>Πέρυσι είχε δοθεί επίδομα ύψους 0,16 ευρώ ανά λίτρο πετρελαίου θέρμανσης, και υπήρχαν συγκεκριμένα όρια κατανάλωσης με βάση τα τετραγωνικά της κατοικίας και την γεωγραφική ζώνη.</p>
      <figure>
        <img src="https://www.in.gr/wp-content/uploads/2019/11/xrima-4-600x300.jpg"/>
      </figure>
      <p>Φέτος, για να λάβει ο δικαιούχος το ανωτέρω επίδομα αρκεί να πραγματοποιήσει αγορές πετρελαίου θέρμανσης αξίας ίσης ή μεγαλύτερης με το διπλάσιο του ανωτέρω επιδόματος.</p>
      <p>Έτσι η επιδότηση αυξάνεται στο 50% επί του σχετικού κόστους που καταβάλλει ο δικαιούχος για τις αγορές μέχρι του ανωτέρω ύψους.</p>
      <p>Επιπλέον, φέτος, για πρώτη φορά, θα λάβουν πρόσθετο επίδομα οι ορεινοί Δήμοι της Α΄ Ζώνης, που αντιμετωπίζονταν ως πεδινοί μέχρι τώρα. Επίσης, οι ορεινές κοινότητες που ανήκουν σε Δήμους που δεν έχουν χαρακτηριστεί ως ορεινοί, θα λάβουν υψηλότερο επίδομα κατά 20%, όπως προβλέπεται για τους ορεινούς Δήμους.</p>
      <h4>Τι πρέπει να προσέχουμε</h4>
      <p>Σύμφωνα με τη γενική γραμματεία Εμπορίου και Προστασίας Καταναλωτή του υπουργείου Ανάπτυξης και Επενδύσεων, υπάρχουν κάποια σημεία τα οποία απαιτούν προσοχή κατά την παραγγελία και παραλαβή του πετρελαίου θέρμανσης. Συγκεκριμένα, η γενική γραμματεία συμβουλεύει:</p>
      <p>• Να παραλαμβάνουν πετρέλαιο μόνο άτομα που γνωρίζουν τη διαδικασία παραλαβής.</p>
      <p>• Να χρησιμοποιούμε το δικό μας μέτρο, χωρίς να εμπιστευόμαστε μόνο το μετρητή του βυτιοφόρου ή τον εξωτερικό σωλήνα ένδειξης της στάθμης της δεξαμενής.</p>
      <p>• Να τηρούνται όλες οι διαδικασίες και τα μέτρα ασφαλείας προς αποφυγή ατυχημάτων και άλλων επιπτώσεων (π.χ. ελλειμματική παράδοση).</p>
      <p>• Το χρώμα του πετρελαίου να είναι ζωηρό κόκκινο και όχι θολό, καθώς αποτελεί ένδειξη της ποιότητας του.</p>
      <p>• Να δεχόμαστε να πληρώσουμε μόνο αν η απόδειξη παραλαβής – πληρωμής έχει συμπληρωμένα όλα τα απαιτούμενα από το νόμο στοιχεία. Σε κάθε άλλη περίπτωση, αν κάτι μας προβληματίζει σημειώνουμε τις λέξεις «με κάθε επιφύλαξη».</p>
      <figure>
        <img src="https://www.in.gr/wp-content/uploads/2019/11/PETRE1-600x400.jpg"/>
      </figure>
      <p>• Να συγκρίνουμε, μετά από έρευνα ή ενημέρωση, τις αναγραφόμενες στα πρατήρια της περιοχής μας τιμές. Αναλυτικά οι ανά πρατήριο τιμές είναι αναρτημένες στο διαδικτυακό τόπο www.fuelprices.gr</p>
      <p>• Να ξέρουμε να υπολογίζουμε ακριβώς πόσα λίτρα πετρελαίου αντιστοιχούν σε κάθε εκατοστό ύψους της δεξαμενής. Για να ξέρουμε πόσα λίτρα αντιστοιχούν σε κάθε εκατοστό ύψους της δεξαμενής, πολλαπλασιάζουμε το μήκος της (π.χ. 2,00 μέτρα) επί το πλάτος (π.χ. 1,25 μέτρα) επί το ύψος της (π.χ. 1,00 μέτρο δηλαδή: 2 x 1,25 x 1 = 2,5 m3 λίτρα. Επομένως, 2.500 : 100 = 25 λίτρα ανά εκατοστό ύψους (εσωτερικές διαστάσεις)</p>
      <p>• Να μετράμε παρουσία του βυτιοφορέα το ύψος του πετρελαίου που έχει η δεξαμενή μας πριν αρχίσει η παράδοση και μόλις αυτή τελειώσει. Η μέτρηση γίνεται εύκολα με μία ευθύγραμμη βέργα και ένα μέτρο: βάζουμε κάθετα στη δεξαμενή τη βέργα. Βγάζουμε τη βέργα και μετράμε το ύψος μέχρι εκεί που είναι βρεγμένη. Αυτό είναι το ύψος του πετρελαίου μέσα στη δεξαμενή.</p>
      <p>• Να μετράμε την ανύψωση της στάθμης του πετρελαίου μέσα στη δεξαμενή αφού κατασταλάξει ο αφρός (πρέπει να παρέλθουν 5-6 λεπτά).</p>
      <p>• Απαιτούμε από τον μεταφορέα να γράψει το ύψος που μετρήσαμε πριν και μετά την παράδοση στην απόδειξη παραλαβής.</p>
      <figure>
        <iframe src="https://www.youtube.com/embed/c6lk9Z_PDK4" width="640" height="360" data-service="Youtube" scrolling="no"/>
      </figure>
      <p>
        <a href="https://www.tovima.gr/2019/11/18/politics/m-xrysoxoidis-sto-vima-oute-anomia-oute-astynomia-sta-panepistimia/">Μ. Χρυσοχοΐδης στο ΒΗΜΑ: Ούτε ανομία ούτε αστυνομία στα Πανεπιστήμια</a>
      </p>
    </article>
  </body>
</html>