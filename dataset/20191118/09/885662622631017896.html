<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/kosmos/125484/shedio-makron-gia-xemplokarisma-tis-entaxis-ton-skopion-stin-ee"/>
    <meta property="og:site_name" content="Insider"/>
    <meta property="article:published_time" content="2019-11-18T09:00:00+00:00"/>
    <meta property="og:title" content="Το σχέδιο του Μακρόν για την ένταξη των Σκοπίων στην ΕΕ μετά το γαλλικό βέτο"/>
    <meta property="og:description" content="Η Γαλλική κυβέρνηση επανέρχεται με ένα νέο σχέδιο που καταργεί τα ενταξιακά κεφάλαια και προωθεί την ιδέα της σταδιακής ένταξης στην ΕΕ. "/>
  </head>
  <body>
    <article>
      <h1>Το σχέδιο του Μακρόν για την ένταξη των Σκοπίων στην ΕΕ μετά το γαλλικό βέτο</h1>
      <h2>Η Γαλλική κυβέρνηση επανέρχεται με ένα νέο σχέδιο που καταργεί τα ενταξιακά κεφάλαια και προωθεί την ιδέα της σταδιακής ένταξης στην ΕΕ. </h2>
      <address>
        <time datetime="2019-11-18T09:00:00+00:00">18 Nov 2019, 09:00</time>
      </address>
      <p>Το γαλλικό βέτο στην έναρξη ενταξιακών διαπραγματεύσεων με τα Δυτικά Βαλκάνια προκάλεσε έναν πολιτικό σεισμό στη <b>Βόρεια Μακεδονία</b>, με την κυβέρνηση Ζάεφ να <b>προκηρύσσει πρόωρες εκλογές</b> στη γειτονική χώρα τον Απρίλιο. Τώρα η Γαλλική κυβέρνηση επανέρχεται με ένα νέο σχέδιο που καταργεί τα ενταξιακά κεφάλαια και προωθεί την ιδέα της σταδιακής ένταξης στην ΕΕ.</p>
      <p>Το σχέδιο έφερε στην επιφάνεια η ιστοσελίδα <b>euobserver</b> και περιγράφει σε ένα 5-σελιδο non paper τους βασικούς άξονες της γαλλικής πρότασης. Σε αυτήν, καταργείται η διαδικασία των 35 ενταξιακών κεφαλαίων που ανοίγουν και κλείνουν ώστε η υποψήφια προς ένταξη χώρα να γίνει πλήρες μέλος της Ευρωπαϊκής Ένωσης και τη θέση της παίρνει μια διαδικασία 7 βημάτων που οδηγεί σε μια «σταδιακή ένταξη» των υποψηφίων χωρών μελών. Τα επτά αυτά βήματα έχουν ως εξής: 1/ κράτος δικαίου και θεμελιώδη δικαιώματα, 2/ εκπαίδευση και έρευνα, 3/ απασχόληση και κοινωνικά δικαιώματα 4/ δημοσιονομικά ζητήματα 5/ ενιαία αγορά, αγροτική ανάπτυξη και αλιεία και 7/ λοιπά ζητήματα. Βάσει του γαλλικού σχεδίου, όταν μια χώρα καταφέρει να ολοκληρώσει επιτυχώς το πρώτο βήμα, θα μπορεί να εντάσσεται στο ευρωπαϊκό δικαστικό σύστημα, ενώ μετά το δεύτερο βήμα, θα εντάσσεται στο εκπαιδευτικό σύστημα Horizon 2020, ενώ τα πανεπιστήμια των Βαλκανικών χωρών θα μπορούν να ενταχθούν στο σύστημα Erasmus. Κεντρικός στόχος θα εξακολουθήσει να είναι η πλήρης ένταξη των χωρών στην Ευρωπαϊκή Ένωση, ενώ δεν θα προβλέπεται κάποιου είδους «ειδική σχέση» με τις χώρες των Δυτικών Βαλκανίων.</p>
      <p>Οι υπουργοί Εξωτερικών της Ευρωπαϊκής Ένωσης αναμένεται να συζητήσουν το σχέδιο στη συνάντησή τους την Τρίτη στις Βρυξέλλες και την Ελλάδα πρόκειται να εκπροσωπήσει ο αναπληρωτής υπουργός Εξωτερικών, Μιλτιάδης Βαρβιτσιώτης.</p>
      <p>
        <b>Ο Δένδιας στα Σκόπια</b>
      </p>
      <p>Η συνάντηση Μητσοτάκη – Ζάεφ στη Θεσσαλονίκη έδειξε πάντως το δρόμο για το πώς θα κινηθούν Αθήνα και Σκόπια το επόμενο διάστημα. Η κυβέρνηση δια στόματος του Πρωθυπουργού διεμήνυσε πως παρά τις διαφωνίες της Νέας Δημοκρατίας στην συμφωνία των Πρεσπών η Ελλάδα θα τηρήσει τα συμφωνηθέντα, ενώ η υπόσχεση που έδωσε στον Ζόραν Ζάεφ ότι θα μεσολαβήσει ο ίδιος στον Πρόεδρο Μακρόν, ώστε να άρει το γαλλικό βέτο στην ενταξιακή προοπτική Β.Μακεδονίας και Αλβανίας αλλάζει τα δεδομένα στη διμερή σχέση. Τη σκυτάλη παίρνει ο υπουργός Εξωτερικών Νίκος Δένδιας που θα βρεθεί στα Σκόπια – κατά πάσα πιθανότητα την Τρίτη 26 Νοεμβρίου - για συναντήσεις με την πολιτική ηγεσία της χώρας ενώ νωρίτερα, την ερχόμενη Πέμπτη αναμένεται να συναντήσει τον ομόλογό του Νίκολα Ντιμιτρόφ στη σύνοδο των υπουργών εξωτερικών του ΝΑΤΟ.</p>
      <p>
        <b>Γκρίνια των Σκοπιανών για το «Macedonia the Great»</b>
      </p>
      <p>Την ίδια στιγμή στα Σκόπια φαίνεται πως εκφράζεται δυσαρέσκεια απέναντι στην Αθήνα για την παρουσίαση του εμπορικού σήματος των μακεδονικών προϊόντων, κυρίως διότι η πλευρά της γειτονικής χώρας δεν ήταν ενήμερη για την ελληνική πρόθεση. Σε μέσα ενημέρωσης της Β. Μακεδονίας γίνεται λόγος για ενόχληση του υπουργείου εξωτερικών καθώς όπως υποστηρίζουν «υπονομεύουν την αμοιβαία εμπιστοσύνη και έχει αρνητικό αντίκτυπο στις προσπάθειες των δυο χωρών».</p>
      <p>Πηγή: <a href="https://www.reader.gr/news/politiki/311870/shedio-makron-gia-xemplokarisma-tis-entaxis-ton-skopion-stin-ee">Reader.gr</a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/kosmos/125492/ekloges-sti-bretania-probadisma-14-monadon-gia-toys-syntiritikoys-toy-mporis"/>
        <a href="https://www.insider.gr/eidiseis/kosmos/125333/ta-rompotika-mpar-serbiroyn-kokteil-se-taratses-polytelon-xenodoheion"/>
        <a href="https://www.insider.gr/eidiseis/kosmos/125471/i-rosia-epistrefei-stin-oykrania-ta-tria-polemika-ploia-poy-eihe-katalabei"/>
      </related>
    </article>
  </body>
</html>