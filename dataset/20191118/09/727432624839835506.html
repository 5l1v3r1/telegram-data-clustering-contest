<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/togreisende-pa-ostlandet-mer-misfornoyd-enn-for/71831560"/>
    <meta property="og:site_name" content="Dinside"/>
    <meta property="article:published_time" content="2019-11-18T09:22:28+00:00"/>
    <meta property="og:title" content="Togreisende på Østlandet mer misfornøyd enn før"/>
    <meta property="og:description" content="Tilfredsheten med togselskapet Vy synker, og særlig på Østlandet er kundene misfornøyd. Selskapet peker på problemene med spor og signalanlegg."/>
  </head>
  <body>
    <article>
      <h1>Togreisende på Østlandet mer misfornøyd enn før</h1>
      <h2>Tilfredsheten med togselskapet Vy synker, og særlig på Østlandet er kundene misfornøyd. Selskapet peker på problemene med spor og signalanlegg.</h2>
      <address><time datetime="2019-11-18T09:22:28+00:00">18 Nov 2019, 09:22</time> by <a rel="author">NTB / Redaksjonen (Dinside.no)</a></address>
      <p>Resultatet er som ventet, sier konserndirektør Arne Fosen i Vys togavdeling i en pressemelding.</p>
      <related>
        <a href="https://www.dinside.no/reise/her-tar-vy-mer-enn-dobbel-pris/71490910"/>
      </related>
      <p>– Hvor fornøyde kundene er henger tett sammen med togenes punktlighet. Med store arbeider og etterfølgende driftsproblemer på spor og signalanlegg i sommer og tidlig høst, ventet vi et svakt resultat. Etter at Vys kundetilfredshet våren 2019 viste god utvikling tross navnebyttet, viser høstens tall en nedgang, forteller Fosen.</p>
      <p>Det er selskapet Bane Nor som har ansvaret for spor og signalanlegg.</p>
      <h3>Nedgang</h3>
      <p>Vy måler kundetilfredshet to ganger i året. I høstens undersøkelse blant kundene på Østlandet får selskapet en poengsum på 62. Det er en nedgang fra 69 i vår. Et resultat under 60 poeng regnes som svakt, mens over 70 regnes som godt.</p>
      <related>
        <a href="https://www.dinside.no/okonomi/fa-penger-tilbake-ved-forsinkelser-pa-buss-tog-og-bane/71804523"/>
      </related>
      <p>81 prosent av alle Vys togreiser skjer på Østlandet. Særlig dårlig resultat får lokaltogene som går sørøstover fra Oslo. Lokaltoget mellom Stabekk og Ski får bare 50 poeng, mens togene til Moss og Mysen får 55 poeng.</p>
      <p>I andre deler av landet er kundene mer tilfreds. I vest gir undersøkelsen en score på 76 poeng, i nord 73 poeng, i sør og på Gjøvikbanen 74 poeng. Lokaltogene i Trøndelag får mellom 68 og 77 poeng.</p>
      <h3>Dårlig informasjon</h3>
      <p>Undersøkelsen viser at kundene fortsatt ikke er fornøyd med informasjonen som blir gitt når det er forsinkelser, innstillinger eller buss for tog.</p>
      <p>– Her jobber vi hver dag sammen med Bane Nor for å forbedre informasjonen som går ut til kundene, sier Fosen.</p>
      <p>6.900 kunder har deltatt i undersøkelsen, som er gjennomført av Kantar i løpet av september.</p>
      <h3>Flere avganger</h3>
      <p>Fra 15. desember setter Vy opp flere nye avganger på Østlandet. Ifølge Vy, skal det bli over 7000 flere seter inn og ut av Oslo i rushtiden. I tillegg til økt kapasitet i rushtiden, skal også bli flere avganger både på natten og i helgene på Østlandet.</p>
      <p>Det er forskjell på hvordan de ulike strekningene blir berørt av de nye avgangene. For strekningen Moss-Stabekk, som er en av strekningene som kommer svært dårlig ut i undersøkelsen, materialiseres den økte kapasiteten i rushtiden seg i at rushtiden utvides - slik at morgenrushet utvides både morgen og ettermiddag.</p>
      <related>
        <h4>meninger:</h4>
        <a href="https://www.dinside.no/reise/tuller-dere-vy/71503976"/>
      </related>
    </article>
  </body>
</html>