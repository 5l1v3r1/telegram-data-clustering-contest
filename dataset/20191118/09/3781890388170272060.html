<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742300"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T09:27:00+00:00"/>
    <meta property="og:title" content="มท.3ตรวจโครงการปรับปรุงพื้นที่ริมแม่น้ำโขง"/>
    <meta property="og:description" content="“มท.3” ลงพื้นที่บึงกาฬ ดูโครงการปรับปรุงพื้นที่ริมแม่น้ำโขง ยกระดับความเป็นอยู่ปชช. "/>
  </head>
  <body>
    <article>
      <h1>มท.3ตรวจโครงการปรับปรุงพื้นที่ริมแม่น้ำโขง</h1>
      <address>
        <time datetime="2019-11-18T09:27:00+00:00">18 Nov 2019, 09:27</time>
      </address>
      <p>
        <b>“มท.3” ลงพื้นที่บึงกาฬ ดูโครงการปรับปรุงพื้นที่ริมแม่น้ำโขง ยกระดับความเป็นอยู่ปชช. </b>
      </p>
      <p>เมื่อวันที่ 18 พ.ย. นายทรงศักดิ์ ทองศรีรมช. มหาดไทย (มท.3) พร้อมคณะทำงาน ลงพื้นที่จ.บึงกาฬ เพื่อตรวจเยี่ยมโครงการพัฒนาพื้นที่ชุมชนชายแดนบุ่งคล้า “โครงการปรับปรุงพื้นที่ริมแม่น้ำโขง เพื่อสนับสนุนการท่องเที่ยว อ.บุ่งคล้า จ.บึงกาฬ” และ “โครงการก่อสร้างเขื่อนป้องกันการกัดเซาะและสูญเสียดินแดนริมตลิ่งแม่น้ำโขงบริเวณเทศบาลเมืองบึงกาฬ” ซึ่งเป็นภารกิจของกรมโยธาธิการและผังเมือง โดยมีนายสนิท ขาวสอาดผวจ.บึงกาฬ นายอิทธิพงศ์ ตันมณี ผู้ตรวจราชการกรมโยธาธิการและผังเมือง นายอนุชา เจริญพันธ์ โยธาธิการและผังเมืองจังหวัดบึงกาฬ พร้อมด้วยหัวหน้าส่วนราชการ ผู้บริหาร เจ้าหน้าที่ ประชาชนในพื้นที่ ร่วมต้อนรับและนายสุวพงษ์ ภูนาคพันธุ์ ผู้อำนวยการสำนักสนับสนุนและพัฒนาตามผังเมือง กรมโยธาธิการและผังเมือง กล่าวรายงานพร้อมบรรยายสรุปโครงการ<br/><br/>นายทรงศักดิ์  กล่าวว่า พื้นที่ชุมชนชายแดนบุ่งคล้า จ.บึงกาฬ เป็นพื้นที่ที่มีศักยภาพในการพัฒนาให้เป็นแหล่งท่องเที่ยวเชิงวัฒนธรรม วิถีชีวิตชุมชน เน้นการรักษาอัตลักษณ์ของชุมชนลุ่มแม่น้ำโขง ดังนั้นกรมโยธาธิการฯ จึงได้เสนอโครงการพัฒนาพื้นที่ชุมชนชายแดนบุ่งคล้า ด้วยการปรับปรุงพื้นที่ริมแม่น้ำโขง ซึ่งเป็นการต่อยอดจากโครงการก่อสร้างเขื่อนป้องกันตลิ่งริมแม่น้ำโขง (เดิม) ประกอบด้วย ลานกิจกรรม ทางจักรยาน ศาลาพักผ่อนชมทัศนียภาพริมโขงตลอดแนวเส้นทาง มีจุดชมวิว พร้อมอาคารอเนกประสงค์ สะพานข้ามปากห้วยสหายออกสู่แม่น้ำโขง นอกจากนี้ยังมีโครงการปรับปรุงถนนและระบบระบายน้ำ เพื่อรองรับปริมาณการจราจรและสอดคล้องกับกิจกรรมของพื้นที่ และโครงการก่อสร้างเขื่อนป้องกันตลิ่งบริเวณปากห้วยสหาย ทั้งนี้เพื่อสนับสนุนบทบาทการท่องเที่ยววิถีชุมชน อำเภอบุ่งคล้า จังหวัดบึงกาฬ ให้เป็นที่รู้จักอย่างแพร่หลาย ซึ่งจะนำไปสู่การกระจายรายได้สร้างฐานรากเศรษฐกิจอย่างยั่งยืน พร้อมทั้งยกระดับคุณภาพชีวิตและความเป็นอยู่ของชุมชนให้ดีขึ้น อีกทั้งยังเป็นรักษาไว้ซึ่งอัตลักษณ์ของชุมชนลุ่มแม่น้ำโขง อาทิ วิถีชีวิต อาคารเก่าต่างๆ เป็นต้น โดยคาดว่า กรมจะเริ่มดำเนินโครงการพัฒนาพื้นที่ชุมชนชายแดนบุ่งคล้า จังหวัดบึงกาฬ ในปีงบประมาณ 2564 <br/><br/>สำหรับโครงการก่อสร้างเขื่อนป้องกันการกัดเซาะและสูญเสียดินแดนริมตลิ่งแม่น้ำชายแดนระหว่างประเทศนั้น ในพื้นที่จ.บึงกาฬ มีแนวตลิ่งริมแม่น้ำโขง ความยาว 142 กิโลเมตร ซึ่งประสบปัญหาการพังทลายของตลิ่งริมแม่น้ำโขงมาเป็นเวลานาน กรมโยธาธิการฯ ได้ดำเนินการก่อสร้างเขื่อนป้องกันตลิ่งริมแม่น้ำโขงในพื้นที่จังหวัดบึงกาฬ ตั้งแต่ปี 2533 – 2562 แล้วเสร็จทั้งสิ้นเป็นความยาว 80.80 กิโลเมตรและจะดำเนินการในปี 2563 ความยาว 10.625 กิโลเมตร โดย “โครงการก่อสร้างเขื่อนป้องกันการกัดเซาะและสูญเสียดินแดนริมตลิ่งแม่น้ำโขง บริเวณเทศบาลเมืองบึงกาฬ จังหวัดบึงกาฬ” จะดำเนินการในปีงบประมาณ 2563 ทั้งนี้เพื่อป้องกันการพังทลายของตลิ่งริมแม่น้ำโขง เป็นการรักษาดินแดนและแนวเขตชายแดนของประเทศไทย รวมถึงป้องกันผลกระทบที่อาจเกิดขึ้นกับชุมชนที่อยู่ตามแนวตลิ่งริมแม่น้ำโขง นอกจากนี้ ทางจังหวัดบึงกาฬและหน่วยงานที่เกี่ยวข้อง จะดำเนินการปรับปรุงภูมิทัศน์บริเวณเขื่อนป้องกันตลิ่งดังกล่าวให้มีความสวยงามคงไว้ซึ่งอัตลักษณ์ของชุมชนลุ่มแม่น้ำโขง มีลานกิจกรรมเพื่อใช้ประโยชน์ร่วมกันของชุมชนในโอกาสต่างๆ มีศูนย์ส่งเสริมสินค้าและเศรษฐกิจชุมชน เพื่อรองรับนักท่องเที่ยวที่หลั่งไหลเข้ามาเที่ยวจังหวัดบึงกาฬ ซึ่งเป็นจังหวัดที่มีความโดดเด่นทางด้านวัฒนธรรมชุมชนลุ่มแม่น้ำโขง และเริ่มเป็นที่นิยมของนักท่องเที่ยวมากขึ้น.</p>
    </article>
  </body>
</html>