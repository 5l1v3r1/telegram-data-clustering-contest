<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/scotchsport/legendarniy-sprinter-zgadav-malovidomi-detali-svojeji-istorichnoji-peremogi-v-myunheni-640619.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T09:05:26+00:00"/>
    <meta property="og:title" content="Легендарний спринтер згадав маловідомі деталі своєї історичної перемоги в Мюнхені"/>
    <meta property="og:description" content="«Думок про те, що буду переписувати історію, в мене у голові не було»"/>
  </head>
  <body>
    <article>
      <h1>Легендарний спринтер згадав маловідомі деталі своєї історичної перемоги в Мюнхені</h1>
      <address>
        <time datetime="2019-11-18T09:05:26+00:00">18 Nov 2019, 09:05</time>
      </address>
      <h4>«Думок про те, що буду переписувати історію, в мене у голові не було»</h4>
      <p>Перед Олімпіадою в Мюнхені 1972 року у забігу на 100 метрів український легкоатлет Валерій Борзов змусив американських суперників понервувати. Про це він розказав в<a href="https://glavcom.ua/sport/publications/z-kijeva-z-ukrajini-valeriy-borzov-pro-dramatichni-podiji-yaki-zrobili-yogo-legendoyu-svitovogo-sportu-639811.html"> інтерв’ю «Главкому»</a>.</p>
      <p>Як відомо, у 2022-у виповниться 50 років відтоді, як Мюнхен приймав літню Олімпіаду. Тоді 22-річний спринтер з Самбора на Львівщині став тоді першою в історії і досі єдиною білою людиною, якій вдалося виграти олімпійське золото в бігу на сто метрів.</p>
      <p>«Переміг їх під час матчевої зустрічі СССР – США в Берклі, а також на ще кількох менш значимих стартах. Щоправда, напередодні Ігор тренери, щоб позбавити мене зайвої емоційної напруги, ставили, на перший погляд, скромне, але цілком реалістичне і непросте одночасно завдання – вийти у фінал», - зазначив він і додав: «Думок про те, що буду переписувати історію, в мене у голові не було».</p>
      <p>Фаворитами тоді вважалися двоє американців – Едді Гарт і Рей Робінсон, які мали результати швидші десяти секунд. Але вони… банально пропустили старт.</p>
      <p>«Незадовго до старту офіційна особа повідомила учасникам, що початок змагань зміщується на 40 хвилин. Едді з Реєм вирішили, що ще встигають заїхати в олімпійське селище і звідти повернутися. А я вирішив стадіону не покидати. Зайшов у тунель, з якого зазвичай виходять футболісти, приліг на мати і трохи задрімав», - розказав Борзов.</p>
      <p>За словами легендарного легкоатлета, його розбудив хтось із тренерів: «Там біжать стометрівку і одна доріжка пуста. Дивися, здається, це твій забіг».</p>
      <figure>
        <img src="https://glavcom.ua/img/forall/users/81/8166/borzov0.jpg"/>
        <figcaption>Валерій Борзов - український спортсмен, дворазовий олімпійський чемпіон</figcaption>
      </figure>
      <p>«Поспіхом вдяг шиповки, вийшов на доріжку, а стартер показує вказівний палець угору. Мовляв, спізнився на хвилину. Та до змагань мене допустили. Я пробіг із запасом, з результатом 10,07 секунди. А ось американці у цей час ще не повернулися з селища», - додав він.</p>
      <p>Борзов переконаний: тоді цілком міг виграти третє золото. «Але в ході фіналу естафети 4х100 метрів мене щипнула задня поверхня стегна. Вирішив не ризикувати і втримати бодай якусь медаль. Я ж відповідав не лише за себе, а й за хлопців, які бігли на інших трьох рубежах. У підсумку ми здобули срібло, що теж було чудовим результатом», - розповів він.</p>
      <p>Валерій Борзов - український спортсмен, дворазовий олімпійський чемпіон, політичний і громадський діяч. Перший міністр спорту України в 1990—1997 рр., а також народний депутат 3-го і 4-го скликань.</p>
      <p>
        <b>Детальніше читайте в <a href="https://glavcom.ua/sport/publications/z-kijeva-z-ukrajini-valeriy-borzov-pro-dramatichni-podiji-yaki-zrobili-yogo-legendoyu-svitovogo-sportu-639811.html">інтерв’ю Валерія Борзова «Главкому»</a></b>
      </p>
      <related>
        <a href="https://glavcom.ua/sport/publications/z-kijeva-z-ukrajini-valeriy-borzov-pro-dramatichni-podiji-yaki-zrobili-yogo-legendoyu-svitovogo-sportu-639811.html"/>
      </related>
    </article>
  </body>
</html>