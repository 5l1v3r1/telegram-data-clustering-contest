<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/usa/2019/11/18/sinyt-na-djordj-bush-vzel-300-000-ot-izdirvanata-ruja-ignatova.429963"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T09:13:00+00:00"/>
    <meta property="og:title" content="Синът на Джордж Буш взел $300 000 от издирваната Ружа Игнатова"/>
    <meta property="og:description" content="Парите – за среща на &quot;кралицата на криптовалутата&quot; с китайска компания | Dnes.bg"/>
  </head>
  <body>
    <article>
      <h1>Синът на Джордж Буш взел $300 000 от издирваната Ружа Игнатова</h1>
      <h2>Парите – за среща на "кралицата на криптовалутата" с китайска компания</h2>
      <address><time datetime="2019-11-18T09:13:00+00:00">18 Nov 2019, 09:13</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Синът на президента Джордж Буш – старши – Нийл Буш, е взел $300 000 от BG кралицата на криптовалутата Ружа Игнатова, която е издирвана от ФБР заради измама за няколко милиарда долара. Това става ясно от показанията на адвокат Марк Скот, който също е обвиняем по делото за $4 млрд., съобщи bg-voice.</p>
      <p>Според Скот Нийл Буш е взел парите, за да уреди среща на Ружа Игнатова с китайски предприемач, за когото той работел. Китаецът е трябвало да инвестира в криптовалутата на българката "OneCoin".</p>
      <p>Присъствието на Буш е щяло да гарантира сигурност на сделката.</p>
      <p>По-късно Нийл се свързва с агенти на ФБР, които разследват схемата и дава показания, тъй като е бил  член на борда на директорите на китайската компания, която е трябвало да получи $60 млн. от "OneCoin".</p>
      <p>Той обяснил, че не очаквал, че сделката е измамна.</p>
      <p>Идеята на инвестицията била китайската компания да извърши с парите сделка с петрол в Мадагаскар.</p>
      <p>От сделката Нийл Буш щял да получи 10 процента, стига собственика на китайската компания да може да продаде криптовалутата.</p>
      <p>В края на миналата седмица братът на Ружа - Константин, се призна за виновен в криптовалутната измама на OneCoin и е пледирал виновен по няколко обвинения, сред които пране на пари.</p>
      <p>Игнатов беше арестуван на летището в Лос Анджелис през март. На 4 октомври той е сключил извънсъдебно споразумение, оповестено едва на 12 ноември. Срещу него няма да се повдигат повече обвинения за престъпление заради ролята му в OneCoin. Игнатов все още не е осъден, но може да получи до 90 години затвор за ролята в измамата.</p>
      <related>
        <h4>Още по темата</h4>
        <a href="https://www.dnes.bg/notifikacii/2019/11/15/bratyt-na-ruja-ignatova-se-prizna-za-vinoven-za-prane-na-pari.429714"/>
        <a href="https://www.dnes.bg/notifikacii/2019/03/13/restorant-krim-kyshtata-na-mollov-v-rycete-na-d-r-ruja-ignatova.404411"/>
        <a href="https://www.dnes.bg/stranata/2019/03/12/onecoin-falshivata-kriptovaluta-na-d-r-ruja-kak-e-rabotila-shemata.404329"/>
        <a href="https://www.dnes.bg/top-novini/2019/03/11/sluhovete-za-onecoin-kralicata-ruja-ot-sozopol-do-ne-e-sred-jivite.404216"/>
        <a href="https://www.dnes.bg/usa/2019/03/09/udar-nad-3-3-mlrd-pribrali-s-izmamnata-piramida-nashencite-v-sasht.404162"/>
      </related>
    </article>
  </body>
</html>