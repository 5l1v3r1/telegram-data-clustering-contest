<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/demiroren-medyayi-hangi-grup-aliyor/927184"/>
    <meta property="og:site_name" content="medya faresi"/>
    <meta property="article:published_time" content="2019-11-18T09:46:00+00:00"/>
    <meta property="og:title" content="Demirören Medyayı hangi grup alıyor?"/>
    <meta property="og:description" content="Demirören Medya’nın OYAK tarafından alınacağı konuşuluyor."/>
  </head>
  <body>
    <article>
      <h1>Demirören Medyayı hangi grup alıyor?</h1>
      <h2>Demirören Medya’nın OYAK tarafından alınacağı konuşuluyor.</h2>
      <address>
        <time datetime="2019-11-18T09:46:00+00:00">18 Nov 2019, 09:46</time>
      </address>
      <p>Demirören Medya’da bir süredir devam eden işten çıkarmalar tartışılmaya devam ediliyor.</p>
      <p>Son olarak iki hafta önce Demirören Medya Grubu’na bağlı Hürriyet gazetesi çalışanlarının mektupla evlerine yapılan tebligatlarla başlayan işten çıkarmalar, tepkilere neden olmuştu.</p>
      <p>Demirören Medya’daki bu tartışmalar devam ederken, bu ay başında Demirören Holding’e ilişkin dikkat çeken bir başka gelişme daha yaşandı. </p>
      <p>Türkiye’nin en büyük mesleki emeklilik fonu Ordu Yardımlaşma Kurumu (OYAK), akaryakıt ile otogaz dağıtım şirketleri ve operasyonlarıyla ilgilenmeye başladığını açıkladı.</p>
      <p>Bu kapsamda, TOTAL Oil Türkiye ve Moil şirketlerinde yaklaşık 900 istasyon ile faaliyet gösteren Demirören Holding ile masaya oturan OYAK'ın, ilk etapta şirketlerde kapsamlı incelemelerde bulunacağı bildirildi.</p>
      <p><i><b>Odatv’nin edindiği bilgiye göre,</b></i> Demirören Holding, hedeflediği ilgiyi sağlayamadığı Hürriyet, CNN Türk, Posta gibi yayın organlarının da içinde bulunduğu Demirören Medya’yı da satmak istiyor.</p>
      <p>Cumhurbaşkanlığı da Demirören Holding’e bağlı medya organlarının Ordu Yardımlaşma Kurumu (OYAK) tarafından satın alınmasını istiyor. </p>
      <p>Peki OYAK Grubu bu konuda istekli mi?</p>
      <p>OYAK yönetimin kurulunun genel kurul tarafından bu büyüklükte bir yatırım yapma konusunda yetkilendirildiği biliniyor. Olası bir durumda kararı verecek OYAK Yönetim Kurulu. </p>
      <p>Cumhurbaşkanlığı'nın gönlündeki isteğin gerçekleşmesi durumunda Demirören Grubu’na bağlı TOTAL Oil Türkiye ve Moil şirketlerinin yanında, Demirören Medya’nın da bu satışa dahil edilebileceği konuşuluyor.</p>
    </article>
  </body>
</html>