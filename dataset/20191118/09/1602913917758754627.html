<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/zf-21-de-ani-creatorii-de-branduri-in-constructii-18591295"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T09:27:14+00:00"/>
    <meta property="og:title" content="ZF 21 de ani. Creatorii de branduri în construcţii"/>
    <meta property="og:description" content="Galerie foto"/>
  </head>
  <body>
    <article>
      <h1>ZF 21 de ani. Creatorii de branduri în construcţii</h1>
      <address><time datetime="2019-11-18T09:27:14+00:00">18 Nov 2019, 09:27</time> by <a rel="author" href="https://www.zf.ro/autor/alina-elena-vasiliu" target="_blank">Alina-Elena Vasiliu</a></address>
      <slideshow>
        <figure>
          <img src="https://storage0.dms.mpinteractiv.ro/media/1/1481/21328/18591295/1/adrian-garmacea-mfax.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21328/18591295/2/emil-elisiu-gota2.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21328/18591295/3/stefan-cherciu-desen.jpg?width=620"/>
        </figure>
      </slideshow>
      <p>Galerie foto</p>
      <p>Sunt unele companii din domeniul construcţiilor care au reuşit să-şi ducă businessurile la un asemenea nivel încât brandul aproape că a ajuns să se confunde cu produsul. Se întâmplă cu ferestrele – cărora, aproape automat, consumatorii le spun QFort sau Barrier, cu pavelele – echivalente în mentalul cumpărătorilor români cu Symmetrica ori Elis Pavaje, cu acoperişurile – sub umbrela Bilka, dar şi cu alte materiale de construcţii.</p>
      <p>„Nu contează de câte ori cazi, ci de câte ori te ridici. Fiecare eşec, fiecare greşeală este o oportunitate de creştere şi îmbunătăţire”, spune astăzi <b>Adrian Gârmacea</b>, omul de afaceri din Bacău care în urmă cu aproape 25 de ani a pus pe picioare brandul de tâmplărie PVC Barrier, prin compania Electric Plus.</p>
      <p>Absolvent al Facultăţii de automatică şi calculatoare, el a fondat Electric Plus în 1995, brandul Barrier apărând abia în 2011. Numele a fost ales pentru a avea rezonanţă internaţională, astfel încât să faciliteze internaţionalizarea businessului, dar şi pentru că, spune fondatorul, oamenii, când îşi pun o fereastră, se gândesc la protecţie, o barieră în calea pericolelor, iar în acest sens termenul în limba engleză este „barrier”.</p>
      <p>În acelaşi sector, un alt brand puternic este QFort, o marcă a companiei Casa Noastră din Craiova, deţinută de omul de afaceri <b>Ş</b><b>tefan Cherciu</b>. Fondată tot în 1995, compania craioveană lucrează cu o fabrică de ferestre în localitatea Pieleşti, unitate care a atras investiţii de peste 20 de milioane de euro. Brandul QFort, cunoscut din reclame că „rezistă, rezistă, rezistă”, a apărut în 2007 şi a dus compania lui Ştefan Cherciu în top zece cei mai mari exportatori cu capital privat românesc.</p>
      <p>Pe piaţa pavelelor, două branduri s-au detaşat incontestabil, astfel că astăzi Symmetrica şi Elis Pavaje sunt echivalente cu aceste materiale folosite în curţile şi pe trotuarele din toată ţara. Brandul Elis Pavaje a fost inspirat din numele fondatorului, <b>Elisiu Go</b><b>ţ</b><b>a</b>, care a pus bazele firmei în urmă cu trei decenii, după ce a adus din Germania două bucăţi de pavele, un produs nepopularizat la acea vreme în România. Anual, 30% din cifra de afaceri a companiei, care se apropie de 200 mil. lei, merg către dezvoltarea mărcii.</p>
      <p>Principalul concurent pe această piaţă este Symmetrica, un brand creat de familia Stanciu din Suceava, care a înfiinţat compania în 1994. Prima fabrică a fost inaugurată în 1999 la Vereşti, urmată apoi de unităţile de producţie de la Podul Iloaiei (2010), Bolintin Vale, în apropiere de Bucureşti (2011), Prejmer (2012) şi Cociu (2012).</p>
      <p>Branduri născute şi dezvoltate în ultimele trei decenii pe piaţa românească a construcţiilor sunt şi Topanel – panouri termoizolante (brand creat de <b>familia Boureanu</b> în 2003), Wetterbest – acoperişuri (prin firma Depaco, fondată de <b>familia Irimescu</b> în 1999), AdePlast – polistiren şi mortare (Marcel Bărbuţ, în 1994), Optimedia – tâmplărie (<b>familia Panti</b><b>ş</b>, în 1994) sau Sticky şi Coral – vopsele (prin compania Sarcom, fondată în 1993, de fraţii <b>Aurel </b><b>ş</b><b>i Marinică Potop</b>).</p>
    </article>
  </body>
</html>