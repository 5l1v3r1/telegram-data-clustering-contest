<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gram.pl/news/2019/11/18/age-of-empires-iv-dodatki-zamiast-mikroplatnosci.shtml"/>
    <meta property="og:site_name" content="Gram.pl"/>
    <meta property="article:published_time" content="2019-11-18T09:58:00+00:00"/>
    <meta property="og:title" content="Age of Empires IV – dodatki zamiast mikropłatności"/>
    <meta property="og:description" content="Powoli dowiadujemy się, czego możemy spodziewać się w najnowszej odsłonie RTS-a, a czego z pewnością w niej zabraknie."/>
  </head>
  <body>
    <article>
      <h1>Age of Empires IV – dodatki zamiast mikropłatności</h1>
      <h2>Powoli dowiadujemy się, czego możemy spodziewać się w najnowszej odsłonie RTS-a, a czego z pewnością w niej zabraknie.</h2>
      <address><time datetime="2019-11-18T09:58:00+00:00">18 Nov 2019, 09:58</time> by <a rel="author">LM</a></address>
      <figure>
        <img src="https://img6.gram.pl/vkpw20191118095940441mtmx.jpg"/>
      </figure>
      <p>Średniowiecze. Poważne zmiany w mechanice rozgrywki. Szereg oryginalnych rozwiązań, których świat dotąd nie widział.<a href="https://www.gram.pl/news/2019/11/16/age-of-empires-iv-postawi-na-znaczne-roznice-w-mechanice-rozgrywki-dla-kazdej-z-dostepnych-frakcji.shtml"> Taki obraz Age of Empires IV wyłania się po tegorocznym konwencie fanów Xboksa i towarzyszącym mu wypowiedziom dyrektora kreatywnego gry Adama Isgreena</a>. To jednak nie wszystko, bo <b>przy okazji deklaracji związanych z kształtem nadchodzącej strategii ten ujawnił również, że fani nie powinni spodziewać się w niej mikropłatności w żadnej formie czy zakupów w aplikacji. Zamiast tego otrzymamy pakiety dodatkowej zawartości i pełnoprawne dodatki</b>. Nie wiadomo jeszcze, w jakich proporcjach i ile z nich jest w planach twórców, ale dowiedzieliśmy się, że podczas gdy studio Relic Entertainment odpowiada za produkcję gry, to jej <b>popremierowym wsparciem zajmie się już ekipa World’s Edge</b>, czyli specjalnego studia zajmującego się marką Age of Empires.<br/><br/>Na tę chwilę wciąż jeszcze masa kwestii związanych z Age of Empires IV stoi pod wielkim znakiem zapytania. <b>Tytuł zmierza na PC bez konkretnej daty premiery, a na tę raczej przyjdzie nam poczekać jeszcze co najmniej od kilku do kilkunastu miesięcy</b>. <a href="https://www.gram.pl/news/2019/11/14/age-of-empires-iv.shtml">Podczas X019 zaprezentowano zaledwie kilka fragmentów na silniku gry</a>, które pokazują nieco inne spojrzenie na grę, zarówno pod względem artystycznym, jak i głębi rozgrywki. Pozostaje trzymać kciuki i czekać, co z tego wyjdzie.<br/><br/>Tymczasem zaledwie <b>kilka dni temu na rynku</b> <a href="https://www.gram.pl/news/2019/11/15/age-of-empires-ii-definitive-edition-na-premierowym-zwiastunie.shtml">pojawiło się Age of Empires II: Definitive Edition</a> i zdaniem recenzentów, <a href="https://www.gram.pl/news/2019/11/12/microsoft-uczy-sie-na-bledach-przegladamy-pierwsze-recenzje-age-of-empires-ii-definitive-edition.shtml">warto w nie zagrać</a>.</p>
      <p>https://www.youtube.com/watch?v=RYwZ6GZXWhA</p>
      <hr/>
      <p>
        <a href="https://www.sferis.pl/gry-komputerowe-2263">Sprawdź bogatą ofertę gier na PC i konsole w sklepie Sferis.pl</a>
      </p>
    </article>
  </body>
</html>