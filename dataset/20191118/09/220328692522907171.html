<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-pravosudie/nikolov-izbort-na-glaven-prokuror-be-otkrit-407022.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-18T09:17:11+00:00"/>
    <meta property="og:title" content="Николов: Изборът на главен прокурор бе открит"/>
    <meta property="og:description" content="Становището на Асоциацията на прокурорите в България е, че процедурата беше проведена при стриктно спазване и съзвучие с разпоредбите на Конституцията..."/>
  </head>
  <body>
    <article>
      <h1>Николов: Изборът на главен прокурор бе открит</h1>
      <address>
        <time datetime="2019-11-18T09:17:11+00:00">18 Nov 2019, 09:17</time>
      </address>
      <p>За първи път при действието на сегашната нормативна уредба гласът на магистратите беше отчетен при проведената процедура за избор на следващ главен прокурор. Становището на Асоциацията на прокурорите в България е, че процедурата беше проведена при стриктно спазване и съзвучие с разпоредбите на Конституцията, Закона за съдебната власт и правилата, приети от Висшия съдебен съвет. Това каза в Сутрешния блок на БНТ Владимир Николов, член на управителния съвет на асоциацията.</p>
      <p>По думите му Асоциацията на прокурорите в България е взела активно участие в процеса - първо в консултациите при президента, като излезли с мотивирано становище какви трябва да са професионалните качества на кандидата, задали са въпроси при прослушването на Иван Гешев пред ВСС, както и са изразили своята подкрепа, на базата на всички законови критерии. За първи път се провежда толкова открита и публична процедура, каза Владимир Николов.</p>
      <p>Той коментира, че трябва да бъде зачетено правото на глас на всички хора от системата, които са изразили своята подкрепа за Иван Гешев.</p>
      <p>Владимир Николов: Номинацията на г-н Иван Гешев беше направена от целия състав на прокурорската колегия на ВСС, там за първи път участват и избрани пряко от прокурорите и следователите наши колеги. Всички те застанаха с името си, с честта си, с професионалните си достойнства зад тази номинация. Много е лесно анонимно да хвърляш яйца и кофички с кисело мляко по сградата на Висшия съдебен съвет, докато отговорната и разумна позиция в една правова държава е всеки, съобразно своите правомощия, съблюдавайки разделението на властите, да защити своето мнение.</p>
      <p>За днес е организиран нов протест срещу избора на Иван Гешев за ръководител на държавното обвинение. Организаторите от "Правосъдие за всеки" настояват президентът Румен Радев да не подписва указа за назначаването му и да сезира Конституционния съд.</p>
    </article>
  </body>
</html>