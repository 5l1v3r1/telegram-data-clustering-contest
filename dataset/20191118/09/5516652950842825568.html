<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425971/flas-sto-parelthon"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-18T09:37:25+00:00"/>
    <meta property="og:title" content="ΦΛΑΣ στο παρελθόν"/>
    <meta property="og:description" content="Εν Ρόδω"/>
  </head>
  <body>
    <article>
      <h1>ΦΛΑΣ στο παρελθόν</h1>
      <address>
        <time datetime="2019-11-18T09:37:25+00:00">18 Nov 2019, 09:37</time>
      </address>
      <p>
        <b>Εν Ρόδω<br/>Τρίτη 17 Νοεμβρίου 1959<br/><br/>Αριθ. Φύλλου 2582</b>
      </p>
      <p><b>ΚΑΤΑ ΤΗΝ ΕΠΙΣΚΕΨΙΝ ΤΟΥ ΕΙΣ ΓΙΟΥΓΚΟΣΛΑΒΙΑΝ<br/>Ο δήμαρχος θα προσφέρη εις την Γιοβάνκα<br/><br/>δώρον εκ μέρους του Ροδιακού λαού</b><br/>Η προσφορά του δώρου θα γίνη εις την νήσον Mπριόνι;</p>
      <p>Δώρον εκ μέρους του λαού της πόλεως Ρόδου θα προσφέρη ο Δήμαρχος Ρόδου κ. Πετρίδης εις την πρώτην κυρίαν της Γιουγκοσλαβικής λαϊκής Δημοκρατίας, ήτοι εις την καν. Γιοβάνκα Τίτο.</p>
      <p>Η πληροφορία μετεδόθηε υπό του ιδίου του δημάροχυ Ρόδου κ. Πετρίδη, ο οποίος, ως γνωστόν, περιοδεύει κατ’ αυτάς εις διαφόρους χώρας του Παραπετάσματος προς μελέτην των μεθόδων τεχνικής Εκπαιδεύσεως.</p>
      <p><b>ΤΙ ΘΑ ΕΙΝΑΙ ΤΟ ΔΩΡΟΝ</b><br/>Κατά σχετικάς πληροφορίας το δώρον του λαού της Ρόδου προς την Καν Τίτο θα είναι μια στολή της Έμπωνας, η οποία τόσον ήρεσεν εις την σύζυγον του Γιουγκοσλάβου ηγέτου κατά την ανοιξιάτικην εις Ρόδον άφιξίν της μετά του στρατάρχου διά της θαλαμηγού “Γκάλεμπ”.</p>
      <p>Κατά αυτάς πληροφορίας, η στολή αύτη, την οποίαν έχει παραλάβει ο κ. Δήμαρχος μαζί του, είναι ραμένη με εξαιρετικήν τέχνην, έχει κεντηθεί με ιδιάζουσαν επιδεξιότητα και τα υλικά της είναι υφάσματα και κλωσταί αρίστης ποιότητος.</p>
      <p>Δέον να σημειωθεί ότι η κ. Γιοβάνκα Τίτο είχε δώσει προθύμως τα μέτρα του σώματός της όταν αφού εξέφρασε τον θαυμασμόν της διά την στολήν της Έμπωνας, ο κ. Δήμαρχος της υπεσχέθη ότι ο Δήμος Ρόδου θα της προσφέρει μίαν στολήν.</p>
      <p><b>Η ΠΡΟΣΦΟΡΑ</b><br/>Τέλος, αναφέρεται ότι την στολήν αυτήν θα προσφέρη ο κ. Δήμαρχος εις ειδικήν τελετήν εν Γιουγκοσλαβίαν και πιθανώτατα, εις την νήσον Μπριόνι, όπου συνήθως διαμένει το ζεύγος Τίτο.</p>
      <p><b>ΓΑΜΟΙ </b><br/>Γεώργιος Μαρτίνης, Ερμιόνη Ασκητού ενυμφεύθησαν. Θερμά συγχαρητήρια.</p>
      <p><b>Ο ΓΚΡΕΓΚΟΡΥ ΠΕΚ ΘΑ ΑΦΙΧΘΗ ΕΙΣ ΡΟΔΟΝ ΤΟΝ ΙΑΝΟΥΑΡΙΟΝ </b><br/>Ο ευρισκόμενος εις Αθήνας διάσημος παραγωγός κ. Κάρλ Φόρμαν ο οποίος θα γυρίση εις Ρόδον τα “Κανόνια του Ναβαρόνε” εδήλωσε ότι είναι ευχαριστημένος από τας διευκολύνσεις αι οποίαι του παρεσχέθησαν υπό της Ελληνικής Κυβερνήσεως. Ούτος προσέθεσε ότι ο πρωταγωνιστής Γκρέγκορυ Πεκ θα αφιχθή εις Ρόδον μετά της συζύγου του και των τέκνων του κατά το α! Δεκαήμερον του Ιανουαρίου.</p>
      <p><b>ΤΟ ΦΘΙΝΟΠΩΡΟ ΣΤΗ ΡΟΔΟ ΘΑ ΓΥΡΙΣΘΗ ΤΗΝ ΑΝΟΙΞΗ</b><br/>Ανεκοινώθη ότι το “γύρισμα” του φιλμ “Φθινόπωρο στη Ρόδο” ανεβλήθη διά την προσεχή Άνοιξη, λόγω των ακατάλληλων καιρικών συνθηκών που επικρατούν εις Ρόδον.</p>
      <p>Η ταινία αυτή θα είναι Αυστραλοελληνικής παραγωγής.</p>
      <p><b>ΑΝΕΧΩΡΗΣΕΝ Ο ΜΗΤΡΟΠΟΛΙΤΗΣ ΚΑΛΥΜΝΟΥ </b><br/>Προχθές διά του ατμοπλοίου της γραμμής ανεχώρησεν επιστρέφων εις την έδραν του, ο Μητροπολίτης Καλύμνου, Λέρου και Αστυπαλαίας κ. Ισίδωρος.</p>
      <p><b>ΥΜΝΟΣ ΔΙΑ ΤΗΝ ΡΟΔΟΝ ΔΗΜΟΣΙΕΥΕΤΑΙ ΕΙΣ ΙΣΠΑΝΙΑΝ</b><br/>Εις την Ισπανικήν εφημερίδα “Σεμάνα” εδημοσιεύθη εξαιρετικώς ενδιαφέρον άρθρον, σχετικόν προς την Πάτμον, την οποίαν επεσκέφθη συνεργάτης της. Εις το άρθρον εξαίρεται η σημασία της νήσου από πλευράς ορθοδόξου ιστορίας και υπογραμμίζεται ο θρησκευτικός πλούτος της εκεί Ιεράς Μονής. Τέλος τονίζεται ότι εις την νήσον αυτήν ο Απόστολος Ιωάννης, εις μεγάλην ηλικίαν, υπηγόρευσε την Αποκάλυψίν του.</p>
      <p><b>ΤΟ ΘΕΜΑ ΤΩΝ ΟΣΠΡΙΩΝ</b><br/>Το Υπουργείον Εμπορίου απέστειλε προς το Εμποροβιομηχανικόν Επιμελητήριον Δωδεκανήσου το ακόλουθον τηλεγράφημα.</p>
      <p>Όσπρια και λοιπά σποροειδή προς βρώσιν υπόκεινται φυτοϋγειονομικούς περιορισμούς άρθρου 3 παρ. 4 Βασιλικού Διατάγματος 6 έως 3/1959.</p>
      <p><b>600 ΤΟΥΡΙΣΤΑΙ ΕΙΣ ΡΟΔΟΝ</b><br/>Κατ’ ανακοίνωσιν της τουριστικής Αστυνομίας Ρόδου σήμερον ευρίσκονται ενταύθα 600 ξένοι τουρίσται, φιλοξενούμενοι εις τα διάφορα ξενοδοχεία της πόλεως.</p>
    </article>
  </body>
</html>