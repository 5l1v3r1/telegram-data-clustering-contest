<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/kriminalai/narkotines-medziagas-nuteistajam-ketinusios-perduoti-moterys-pacios-atsidure-teisesaugos-akiratyje-1750603/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-18T09:13:00+00:00"/>
    <meta property="og:title" content="Narkotines medžiagas nuteistajam ketinusios perduoti moterys pačios atsidūrė teisėsaugos akiratyje"/>
    <meta property="og:description" content="Reklama"/>
  </head>
  <body>
    <article>
      <h1>Narkotines medžiagas nuteistajam ketinusios perduoti moterys pačios atsidūrė teisėsaugos akiratyje</h1>
      <address><time datetime="2019-11-18T09:13:00+00:00">18 Nov 2019, 09:13</time> by <a rel="author">Klaipėdos AVPK</a></address>
      <p>Reklama</p>
      <p>
        <b>Klaipėdos apskrities vyriausiojo policijos komisariato Kriminalinės policijos organizuoto nusikalstamumo tyrimo valdybos (KPONTV) ir Klaipėdos apygardos prokuratūros Organizuotų nusikaltimų ir korupcijos tyrimo skyriaus pareigūnai baigė ikiteisminį tyrimą dėl bandymo nusiųsti suimtajam į tardymo izoliatorių narkotines bei dopingo medžiagas.</b>
      </p>
      <p>2019 m. sausio mėn. pradžioje Klaipėdos KPONTV pareigūnai uostamiesčio autobusų stotyje sulaikė <b>dvi</b> merginas. Jų siuntinyje, adresuotam vienam Šiaulių gyventojui, aptikta metamfetamino, kanapių bei daugiau nei <b>100</b> tablečių su dopingo medžiaga, priskiriama anabolinių ir androgeninių steroidų grupei. Dar <b>109</b> analogiškos tabletės aptiktos ir pas vieną sulaikytąją asmens kratos metu.</p>
      <figure>
        <iframe src="https://www.youtube.com/embed/0e3Xyxl1W34" width="640" height="340" data-service="Youtube" scrolling="no"/>
      </figure>
      <p>Nustatyta, kad uždraustos medžiagos buvo skirtos neteisėtu disponavimu kvaišalais labai dideliais kiekiais kaltintam ir Šiaulių tardymo izoliatoriuje tuo metu laikytam merginų giminaičiui (viena iš merginų jo 1998 m. gimusi sugyventinė, o kita – 2001 m. gimusi sesuo).</p>
      <p>Pastarasis suimtas 2018 m. vasarą už tai, kad Klaipėdoje platino narkotinę medžiagą – kokainą ir slėptuvėje miške laikė daugiau nei <b>1000</b> tablečių su psichotropine medžiaga – MDMA (2019 m. balandžio mėn. Klaipėdos apygardos teismas paskelbė kaltininkui apkaltinamąjį nuosprendį ir už įvykdytus nusikaltimus paskyrė <b>10 metų</b> laisvės atėmimo bausmę).</p>
      <p>Anksčiau neteistoms merginoms buvo pareikšti įtarimai dėl neteisėto disponavimo narkotinėmis ir dopingo medžiagomis turint tikslą jas platinti, o „užsakovui“ – dėl sukurstymo padaryti nusikaltimus, turint tikslą nurodytas medžiagas platinti.</p>
      <p>Reklama</p>
      <p>Vėlesnėje tyrimo stadijoje vienos iš merginų atžvilgiu ikiteisminis tyrimas buvo nutrauktas, nesurinkus pakankamai duomenų, pagrindžiančių jos kaltumą.</p>
      <p>Už neteisėtą disponavimą dopingo medžiagomis turint tikslą jas platinti numatyta bauda arba areštas, arba laisvės atėmimas iki <b>4</b> metų.</p>
      <p>Už narkotikų platinimą baudžiama nuo <b>2</b> iki <b>8</b> metų laisvės atėmimo bausme.</p>
      <p>
        <b>Vadovaujantis Lietuvos Respublikos Konstitucijos 31 str., asmuo laikomas nekaltu, kol jo kaltumas neįrodytas įstatymo nustatyta tvarka ir pripažintas įsiteisėjusiu teismo nuosprendžiu.</b>
      </p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/kriminalai/klaipedos-pareigunai-pradejo-du-kvaisalu-platinimo-tyrimus-1716537/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/narkotikus-pajuryje-platino-mazeikiskis-1708351/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/klaipedoje-platino-kanapes-heroina-kokaina-1705656/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/pavojingus-narkotikus-platino-bendrabuciuose-video-1661502/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/sulaikyti-narkotikus-platine-asmenys-1655554/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/baigtas-dar-vienas-narkotiku-platinimo-tyrimas-1646936/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/pareigunei-siule-automobili-kelione-ir-buta-1622418/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/teismui-perduoti-keturi-itariamieji-narkotiku-platinimu-1592471/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>