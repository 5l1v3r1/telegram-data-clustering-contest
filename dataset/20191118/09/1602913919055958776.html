<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/zf-21-de-ani-cand-pasiunea-se-transforma-in-business-18591298"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T09:31:45+00:00"/>
    <meta property="og:title" content="ZF 21 de ani. Când pasiunea se transformă în business"/>
    <meta property="og:description" content="Galerie foto"/>
  </head>
  <body>
    <article>
      <h1>ZF 21 de ani. Când pasiunea se transformă în business</h1>
      <address><time datetime="2019-11-18T09:31:45+00:00">18 Nov 2019, 09:31</time> by <a rel="author" href="https://www.zf.ro/autor/cristina-rosca" target="_blank">Cristina Rosca</a></address>
      <slideshow>
        <figure>
          <img src="https://storage0.dms.mpinteractiv.ro/media/1/1481/21335/18591298/3/luchi-georgescu.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21335/18591298/1/criustiana-stoica-si-sotul.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21335/18591298/2/gheorghe-iova-recas-mfax.jpg?width=620"/>
        </figure>
      </slideshow>
      <p>Galerie foto</p>
      <p>Licoarea lui Bacchus nu doar a cucerit de-a lungul anilor papilele gustative ale unora dintre cei mai critici conaisseuri, dar şi-a câştigat un loc de cinste şi în portofoliile unora dintre cei mai importanţi oameni de afaceri din lume. Unii au investit în podgorii pe colinele din Toscana sau Bordeaux, în timp ce alţii au pariat pe colecţii de sute sau mii de sticle a căror valoare creşte odată cu vârsta şi al căror randament este similar cu cel al aurului sau al operelor de artă.</p>
      <p>În ultimii ani, tot mai mulţi antreprenorii români s-au lăsat şi ei cuceriţi de dealurile domoale din zona Dealu Mare şi Drăgăşani şi readuc în prim-plan povestea uitată a vinurilor româneşti de cinste. Cum? De regulă, cu banii realizaţi în alte businessuri, fie ele în energie, finanţe, producţie sau auto.</p>
      <p>„Este un business în care am investit din pasiune, alături de un prieten cu care sunt partener în mai multe afaceri. Totul a început după o discuţie la un pahar de vin”, povestea anterior antreprenorul <b>Simion Mure</b><b>ş</b><b>an</b>. Numele lui este cel mai des asociat cu businessul Electrogrup din domeniul energiei sau cu cel din IT Direct One, ambele afaceri de zeci de milioane de euro dezvoltate alături de fratele său <b>Teofil Mure</b><b>ş</b><b>an</b>. Puţini sunt cei care ştiu că antreprenorul este pasionat de vin sau de echitaţie şi că şi-a transformat şi pasiunile în businessuri.</p>
      <p>Radu Timiş, proprietarul Cris-Tim, Valer Blidar de la Astra Vagoane Călători şi Raul Ciurtin, fondatorul Albalact (vândut între timp) sunt alţi câţiva dintre antreprenorii care au decis să îşi orienteze o parte din câştigurile din alte domenii către sectorul vinului, sector care a atras la nivel internaţional unii din marii bancheri şi oameni de afaceri ai lumii.</p>
      <p>Această industrie a crescut în special în ultimii ani, când s-au dezvoltat câteva zeci de crame butic active pe segmentul premium. O parte din investitori sunt tineri antreprenori aflaţi la început de drum. O parte sunt străini care vin din ţări cu tradiţie şi pariază pe România pentru că preţurile sunt mai mici, iar potenţialul este mare. O parte sunt însă oameni de afaceri cu experienţă, care vin din alte industrii şi care se lasă ghidaţi de pasiune.</p>
      <p>„A început ca un hobby. Am un prieten care produce vin în zona Dealu Mare, dar care are un business mult mai mare decât mine. El mi-a insuflat „microbul”, spunea recent omul de afaceri Valer Blidar, proprietarul Astra Vagoane Călători din Arad, unul dintre cei mai mari jucători de pe piaţa locală de material rulant. El adăuga că a descoperit vinul Fetească Neagră din zona Tohani încă din tinereţe şi a rămas preferatul său toată viaţa. Astfel, decizia de a merge în zona Tohani cu propria sa investiţie a venit natural.</p>
      <p>România este unul dintre cei mai mari producători de vin de la nivel european şi îşi face loc chiar şi la vârful clasamentului mondial, alături de state care nu mai au nevoie de nicio prezentare, precum Franţa, Italia, Spania, Germania şi Portugalia.</p>
      <p>Lumea vinurilor este împărţită în mai multe categorii. Mai exact, lumea foarte veche cuprinde nume precum Georgia sau România, ţări unde această licoare se produce de mii de ani. Franţa sau Italia sunt lumea veche, pe când cea nouă cuprinde producători precum Chile, Noua Zeelandă şi Africa de Sud. Situaţia e similară şi pentru producătorii locali de vin. Primii au intrat în domeniu imediat după căderea comunismului, cum este cazul lui <b>Philip </b><b>ş</b><b>i Elvira Cox</b>, <b>Gabriel Iova</b> şi <b>Ioan Georgiu</b>, care au deschis Cramele Recaş în 1991. Apoi, în urmă cu circa două decenii, Claudiu Necşulescu a pariat pe industria vinului şi în anii ce au urmat a construit unul dintre cei mai mari jucători de profil.</p>
      <p>Există şi poveşti cu istorie mult mai lungă, doar că întreruptă. <b>Cristiana Stoica</b> a fondat în 1995 împreună cu soţul său Valeriu casa de avocatură Stoica şi Asociaţii. Tot împreună cu familia, câţiva ani mai târziu, a luat decizia de a restaura domeniul viticol de la Drăgăşani, un domeniu care are o istorie de peste un secol, bazele lui fiind puse în 1905. Familia Cristianei Stoica l-a redobândit după 1990, iar în 2007 familia Stoica a început proiectul de restaurare a domeniului. Acesta a inclus plantarea viţei-de-vie, refacerea conacului şi construcţia cramei. În 2011 a avut loc lansarea oficială a cramei şi au apărut primele vinuri pe piaţă din recolta anului 2010.</p>
      <p>Alţi antreprenori care au pariat pe mai multe businessuri simultan sunt <b>familia Moica</b> (cea care pe lângă Crama Thesaurus din judeţul Timiş deţine şi producătorul de contoare pentru măsurarea energiei electrice şi a gazului AEM Timişoara), Daniel Guzu (fondatorul producătorului de lacuri şi vopsele Duraziv, care a pariat şi pe Domeniile Panciu în Vrancea), <b>Luchi Georgescu</b> (una dintre cele mai puternice antreprenoare din România, care deţine producătorul de mezeluri Meda şi producătorul de vin Vincon Vrancea) sau Jean Valvis. Acesta din urmă este fondatorul brandurilor Dorna şi LaDorna, pe care le-a vândut, iar acum deţine Aqua Carpatica şi afaceri în agricultură. Tot el controlează şi producătorul de vin Domeniile Sâmbureşti în Olt.</p>
      <p>Numărul investitorilor este mult mai mare şi, în mod îmbucurător, continuă să crească de la an la an.</p>
    </article>
  </body>
</html>