<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sveikata/sveikata/specialistai-patare-kokiai-duonai-teikti-pirmenybe-1750600/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-18T09:11:00+00:00"/>
    <meta property="og:title" content="Specialistai patarė, kokiai duonai teikti pirmenybę"/>
    <meta property="og:description" content="Reklama"/>
  </head>
  <body>
    <article>
      <h1>Specialistai patarė, kokiai duonai teikti pirmenybę</h1>
      <address><time datetime="2019-11-18T09:11:00+00:00">18 Nov 2019, 09:11</time> by <a rel="author">lsveikata</a></address>
      <p>Reklama</p>
      <p>
        <b>„Idealiausia, jei žmogus atrastų tokią duoną, kuri būtų ne tik skani, bet išstudijavus jos sudėtį ir palanki sveikatai“, - sako Vilniaus universiteto profesorius ir mitybos specialistas Rimantas Stukas. Kuomet parduotuvių lentynos tiesiog lūžta nuo kepinių gausybės, profesorius ragina itin atidžiai skaityti duonos sudėtį etiketėse. Ką deda į burną ypač akylai turi rinktis sergantieji cukriniu diabetu. Jiems rekomenduojama becukrė duona.</b>
      </p>
      <p>Žemaitijos krašte įsikūrusios UAB „Plungės duonos kepiniai“ produktai paženklinti ne tik „Rakto skylutės“. 2003 m. įmonei įteiktas VŠĮ „Ekoagros“ sertifikatas, suteikiantis teisę gaminti ir produktus ženklinti kaip ekologiškus.</p>
      <p>
        <b>Pirmoje vietoje – skonis</b>
      </p>
      <p>„Kaip rodo tyrimai, pagrindinis kriterijus, pagal kurį Lietuvos vartotojai renkasi maistą, duoną – taip pat, yra skonis. Po to seka kaina. Sveikata lieka tik trečioje vietoje. Užtat mes, mitybos specialistai, ir sakome, kad Lietuvos gyventojų mityba nėra sveika, priešingai, palanki įvairioms lėtinėms ligoms plisti. Bet jeigu atkreiptume dėmesį ir į skonį, ir dar atidžiau skaitytume gaminių sudėtį, galėtume pasirinkti skanų bei sveiką produktą“, - sakė prof. Rimantas Stukas.</p>
      <p>Pasak jo, renkantis kokybišką ir sveikatai palankiausią duoną svarbu atkreipti dėmesį į kelis aspektus: skaidulines medžiagas ir baltymus, kurių gausu viso grūdo produktuose, bei pridėtinį cukrų ir druską.</p>
      <p>Prof. R.Stukui džiugu, jog pastaruoju metu populiarėja tendencija mažinti suvartojamo cukraus kiekį ar net iš viso jo atsisakyti. Juolab kad Sveikatos apsaugos ministerija (SAM) su gamintojais dėl pridėtinio cukraus mažinimo yra pasirašiusi susitarimus. Specialistai siūlo vartotojams rinktis duonos gaminius, kurių 100 gramų yra ne daugiau kaip 5 g cukraus. Sveikatai palankų produktą galima atpažinti pagal žalią „Rakto skylutės“ ženklinimą. Tokiuose gaminiuose įdėta mažiau cukraus, druskos, sočiųjų riebalų, transriebalų, nėra maisto saldiklių, o grūdų turinčiuose gaminiuose išsaugota daugiau maistinių medžiagų. Mitybos specialistai taip pat akcentuoja, kad nereikėtų rinktis duonos gaminių, kurių 100 g produkto turi daugiau nei 1 g druskos.</p>
      <p>Reklama</p>
      <p>Dar geriau, jei vartotojai parduotuvės lentynose ieškos ekologiškos duonos gaminių.</p>
      <p>„Jeigu produktas ekologiškas, vadinasi, jame negali būti pesticidų, sunkiųjų metalų likučių, radioaktyvaus užterštumo lygio. Jeigu duona yra ekologiška, joje negali būti ir genetiškai modifikuotų komponentų, sintetinio maisto priedų. Tik toks produktas palankus sveikatai. Jeigu žmonių, kurie serga medžiagų apykaitos ligomis, racione yra daug ekologiško maisto, jų sveikatai tai išeina į naudą. Žmonės, įdėmiai skaitydami etiketes ir sąmoningai rinkdamiesi produktus, galėtų visai neblogai sureguliuoti rinką. Juk niekas negamins tokio produkto, kuris nėra perkamas. O kuomet vartotojai nepirks produktų, kuriuose yra daug sintetinių priedų arba daug konservantų, šių niekas negamins, nes jie paprasčiausiai užsistovės parduotuvių lentynose“, - kalbėjo profesorius, akcentuodamas kiekvieno vartotojo indėlį į sveikų produktų gamybą.</p>
      <p>
        <b>Žarnyno šluota</b>
      </p>
      <p>Atlikome mini tyrimą: apsilankėme keliuose populiariuose sostinės prekybos centruose ieškodami ekologiškos duonos gaminių. Nors lentynos net linksta nuo produktų gausos, praturtintų įvairiais komponentais – ir grūdais, ir sėklomis, ir daržovėmis, ir sėlenomis - ekologiška vos viena kita.</p>
      <p>Žemaitijos krašte įsikūrusios UAB „Plungės duonos kepiniai“ produktai paženklinti ne tik „Rakto skylutės“. 2003 m. įmonei įteiktas VŠĮ „Ekoagros“ sertifikatas, suteikiantis teisę gaminti ir produktus ženklinti kaip ekologiškus.</p>
      <p>„Mes norėjome žmogui duoti galimybę šalia įprastinės duonos pasirinkti sveiką ekologišką produktą be chemijos. Ekologiškai duonai yra naudojami keturių rūšių miltai. Iš vienų kepame išskirtinai ruginę viso grūdo duoną. Tai – viso grūdo ruginiai miltai, sumalti kartu su sėlenomis. Pastarosiose yra gausu įvairių mineralinių medžiagų, reikalingas skaidulų kiekis. Tai – kaip šluota skrandžiui. Šiandien Lietuvos gyventojui pateikėme penkių rūšių duoną ir jis gali rinktis – vien ruginę, ruginę ir kvietinę arba daugiau kvietinę duoną“, - pasakojo UAB „Plungės duonos kepiniai“ vadovas Robertas Kalvaitis.</p>
      <p>Reklama</p>
      <p>Kad galėtumei gaminius ženklinti kaip ekologiškus produktus – ilgas ir sudėtingas procesas. Juolab kiekvienais metais yra atliekami griežčiausi atitinkamų institucijų tikrinimai, tad ekologiškos duonos kepėjai turi kiekvieną kartą užtikrinti itin aukštą produkcijos kokybę.</p>
      <p>„Ekoproduktas prasideda nuo to, kad grūdai ir kitos žaliavos yra auginamos be cheminių trąšų ir neleistinų papildomų ingredientų. Viskas, kas dedama į duoną, – ekologiška, nėra jokių papildomų priedų. Galbūt ir kiti gamintojai būtų pradėję gaminti ekologiškus produktus, bet tai - nelengvas darbas. Jeigu viskas būtų lengvai padaroma, jau seniai ne viena ir ne dvi kepyklos keptų tokią duoną“, - sako direktoriaus pavaduotojas pardavimams ir rinkodarai Andrius Kontvainis. Juolab kad jų gamybos ekologiškos duonos kaina faktiškai nesiskiria ar mažai skiriasi nuo parduotuvėje randamos neekologiškos.</p>
      <p>Paklausti apie pirkėjų įpročių tendencijas ir kam jie teikia pirmenybę, duonininkai pastebi, kad seniau „ant bangos“ buvo ženkliukai be E, dabar – viso grūdo miltai, kad būtų be mėlių ir be cukraus.</p>
      <p>
        <b>Raugas būtinas</b>
      </p>
      <p>Paklausti, ar jų produkcija tinka sergantiesiems cukriniu diabetu, UAB „Plungės duonos kepiniai“ atstovai net neabejoja, kadangi jų kepama duona – ekologiški ir be pridėtinio cukraus, kas itin svarbu tokiems pacientams. Sergantiesiems cukriniu diabetu jie siūlo becukrinus duonos gaminius.</p>
      <p>„Duonos etiketėje žiūrėkite, kiek yra cukraus, kiek druskos, kiek skaidulinių medžiagų, kiek baltymų, ar yra E raidžių. Taip pat atkreipkite dėmesį, įeina ruginiai ar kvietiniai miltai. Kadangi kvietiniuose yra daugiau krakmolo, sveikesni vis dėlto ruginiai“, - kaip pasirinkti sveikesnį gaminį, patarė patyręs duonininkas R.Kalvaitis.</p>
      <p>Reklama</p>
      <p>Be to, ekologiški duonos kepiniai tinka asmenims, susiduriantiems su virškinimo problemomis, kadangi nė vienas produktas negaminamas be raugo.</p>
      <p>„Kokia kepykla kepa duoną be raugo? Ką žinojo ir mūsų bočiai, raugas privalo būti kiekvienoje duonoje. Juolab organizmui sveika, kadangi ten įeina pienarūgštės bakterijos. Šios praturtina mūsų žarnyną gerosiomis bakterijomis. Jei plikinys ir raugas yra netinkamai paruošti, duonos nei su cukrumi, nei su medumi, nei su uogomis neištaisysi. Mes jau seniai supratome, kad kepant duoną raugas privalo būti. Stengiamės labai prižiūrėti jo gamybą ir išlaikymą, nes tai – sudėtingas ir brangus procesas“, - sakė ilgametes tradicijas puoselėjančios kepyklos vadovas.</p>
      <p>
        <b>Komentaras</b>
      </p>
      <p>
        <b>Gydytoja dietologė med.m. dr. Edita Gavelienė:</b>
      </p>
      <p>- Renkantis sveikatai palankesnę duoną, apsispręsti nesudėtinga – ieškokite gaminių, paženklintų „Rakto skylute“. Pasižiūrėkite, kad būtų kuo mažesnis įvairių priedų kiekis, kad cukraus kiekis būtų ne didesnis kaip penki gramai šimte gramų, kad druskos kiekis taip pat neviršytų šimte gramų 1 g - rekomenduojamo kiekio. Duona, kuri yra praturtina grūdais, turi didesnį skaidulų kiekį, kai kurių maistinių medžiagų kiekiai irgi didesni. Laikantis sveikatai palankaus maitinimosi principų pirmenybę rekomenduojama teikti tamsiai ruginiai duonai. Ekologiška žaliava, tikėtina, turi mažiau sveikatai nepalankių priedų. Tad jeigu sergantieji cukriniu diabetu turi galimybę rinktis ekologišką duoną, būtų puiku.</p>
      <figure>
        <img src="https://www.ve.lt/uploads/img/0022_logotipai_po_str/lsveikata100_2.png"/>
      </figure>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/sveikata/sveikata/7-naudingiausios-uogos-kurias-reikia-valgyti-reguliariai-1749068/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/kokius-riesutus-ir-kaip-ruosti-kad-gautume-didziausia-nauda-1748238/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/vieninteles-kruopos---turtingiausias-kolageno-saltinis-moters-organizmo-atjauninimui-1746932/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/sunku-patiketi-kokia-sio-vaisiaus-nauda-mazina-net-karsciavima-1745245/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/dievu-vaisiumi-tituluojami-persimonai-turtingi-ir-skoniu-ir-maistine-verte-1743823/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/razinos---sveikesnems-kepenims-1741389/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/kokio-vieno-ingrediento-pamirstame-ieskoti-duonoje-1739009/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/mitybos-ekspertas-atskleide-kokio-vieno-ingrediento-pamirstame-ieskoti-duonoje-1738812/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>