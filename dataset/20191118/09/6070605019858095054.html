<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Interins-presenten-demanda-regularitzin-contractes_0_2346365402.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T09:34:08+00:00"/>
    <meta property="og:title" content="Interins del SOC presenten una demanda perquè es regularitzi la seva situació"/>
    <meta property="og:description" content="Una vintena de treballadors de l'organisme denuncien anys de contractes temporals encadenats"/>
  </head>
  <body>
    <article>
      <h1>Interins del SOC presenten una demanda perquè es regularitzi la seva situació</h1>
      <h2>Una vintena de treballadors de l'organisme denuncien anys de contractes temporals encadenats</h2>
      <address>
        <time datetime="2019-11-18T09:34:08+00:00">18 Nov 2019, 09:34</time>
      </address>
      <p>Una vintena de treballadors interins del Servei d'Ocupació de Catalunya (SOC) han presentat una demanda col·lectiva per exigir que es regularitzi la seva situació laboral, després d'anys encadenant contractes en règim temporal a l'administració pública. La Plataforma Interines del SOC denuncia que, de mitjana, fa 12 anys que treballen per al departament de Treball de la Generalitat i, en alguns casos, asseguren que presten serveis al SOC des de la seva creació l'any 2002.</p>
      <p>Aquest col·lectiu denuncia que, pel fet de constar com a treballadors temporals, el Govern els priva de "molts dels drets bàsics", ja que no gaudeixen d'una indemnització en cas de ser acomiadats ni tenen la possibilitat de fer carrera dins la mateixa administració pública. A més, recorden que no poden demanar una excedència per motiu d'estudis o de cura dels seus familiars.</p>
      <p>En aquest sentit, des de la plataforma critiquen que "paradoxalment" aquesta situació es produeixi a l'organisme que desenvolupa les polítiques actives d'ocupació a Catalunya. "Per al Govern som treballadores barates i prescindibles", insisteixen a través d'un comunicat.</p>
      <p>
        <a href="https://www.ara.cat/economia/interins-indemnitzacio-Suprem-Tribunal-Justicia-UE_0_2205379707.html">El Suprem retira als interins el dret a tenir indemnització</a>
      </p>
      <p>"Vaig començar signant contractes cada tres mesos durant un any i mig, i després com a interina indefinida", explica a l'ARA la Isabel, una de les portaveus de la plataforma. A més, assegura que el denominador comú dels denunciants és que fa més de cinc anys que ocupen una plaça "en frau de llei". "Tots fem feines estructurals però no tenim cap manera de regularitzar-ho, perquè fa deu anys que no hi ha oposicions", reivindica.</p>
      <p>La demanda coincideix amb la convocatòria d'oposicions per omplir 760 places a l'administració anunciada per la Generalitat la setmana passada. Des de la plataforma, però, consideren que aquesta reposició de places en el funcionariat és insuficient per millorar la situació laboral dels més de 45.000 interins que actualment treballen a les institucions públiques.</p>
      <p>La reivindicació dels treballadors temporals del SOC també arriba després que l'advocada del Tribunal de Justícia de la Unió Europea (TJUE) negués en el seu informe de conclusions que els interins espanyols s'hagin de convertir en fixos. Encara que la seva opinió no és vinculant per a la decisió final del tribunal europeu, quan es va fer pública va deixar congelat el col·lectiu, que exigia posar fi a l'abús de la temporalitat en l'administració. Abans la justícia europea també va avalar <a href="https://www.ara.cat/economia/interins-indemnitzacio-Suprem-Tribunal-Justicia-UE_0_2205379707.html">el criteri del Tribunal Suprem</a> sobre la possibilitat que els interins rebin indemnitzacions inferiors a les dels empleats indefinits.</p>
    </article>
  </body>
</html>