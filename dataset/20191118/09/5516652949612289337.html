<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425973/entypwsiakh-h-proseleysh-sta-nestorideia-2019-sth-mnhmh-ths-paolas-nestoridh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-18T09:30:02+00:00"/>
    <meta property="og:title" content="Εντυπωσιακή η προσέλευση στα «Νεστορίδεια 2019 » στη μνήμη της Πάολας Νεστορίδη"/>
    <meta property="og:description" content="Σε μία από τις μεγαλύτερες σε συμμετοχή κόσμου εκδήλωση στην αίθουσα της Νέας Πτέρυγας του Νεστορίδειου Μελάθρου, πραγματοποιήθηκε την Τετάρτη, 13 Νοεμβρίου, η καθιερωμένη εκδήλωση «ΝΕΣΤΟΡΙΔΕΙΑ 2019», αφιερωμένη στη μνήμη της αείμνηστης Πάολας Νεστορίδη. Έγινε ενημέρωση για τις τελευταίες εξελίξεις, όσον αφορά το Ίδρυμα «Ιωάννης και Πάολα Νεστορίδη», και ακολούθησε ενδιαφέρουσα διάλεξη από τον γνωστό συγγραφέα, γεωστρατηγικό αναλυτή και εκδότη κ. Σάββα Καλεντερίδη, με θέμα: «Οι γεωπολιτικές εξελίξεις σε Συρία, Κύπρο, Αιγαίο – Ενεργειακά, προσφυγικό, μεταναστευτικό»."/>
  </head>
  <body>
    <article>
      <h1>Εντυπωσιακή η προσέλευση στα «Νεστορίδεια 2019 » στη μνήμη της Πάολας Νεστορίδη</h1>
      <address>
        <time datetime="2019-11-18T09:30:02+00:00">18 Nov 2019, 09:30</time>
      </address>
      <p>
        <b>Σε μία από τις μεγαλύτερες σε συμμετοχή κόσμου εκδήλωση στην αίθουσα της Νέας Πτέρυγας του Νεστορίδειου Μελάθρου, πραγματοποιήθηκε την Τετάρτη, 13 Νοεμβρίου, η καθιερωμένη εκδήλωση «ΝΕΣΤΟΡΙΔΕΙΑ 2019», αφιερωμένη στη μνήμη της αείμνηστης Πάολας Νεστορίδη. Έγινε ενημέρωση για τις τελευταίες εξελίξεις, όσον αφορά το Ίδρυμα «Ιωάννης και Πάολα Νεστορίδη», και ακολούθησε ενδιαφέρουσα διάλεξη από τον γνωστό συγγραφέα, γεωστρατηγικό αναλυτή και εκδότη κ. Σάββα Καλεντερίδη, με θέμα: «Οι γεωπολιτικές εξελίξεις σε Συρία, Κύπρο, Αιγαίο – Ενεργειακά, προσφυγικό, μεταναστευτικό».</b>
      </p>
      <p>Τον Περιφερειάρχη εκπροσώπησε η Εντεταλμένη Περιφερειακή Σύμβουλος Ηλεκτρονικής Διακυβέρνησης κυρία Χαρούλα Γιασιράνη, παρέστησαν επίσης ο αρχηγός της μείζονος μειοψηφίας του Δημοτικού Συμβουλίου, τέως Δήμαρχος Ρόδου κ. Φώτης Χατζηδιάκος, ο Εντεταλμένος Περιφερειακός Σύμβουλος Υγείας Πρόνοιας κ. Θωμάς Σωτρίλλης, ο Υπδ/της της 95 ΑΔΤΕ Ταξίαρχος Αθανάσιος Τσίρης, ο Πρόξενος της Ιταλίας κ. Νίκος Φαρμακίδης, η Πρόεδρος του Μουσείου Νεοελληνικής Τέχνης κ. Σουμέλα Καραχάλιου, ο προηγούμενος Αντιδήμαρχος Πολιτισμού κ. Τέρης Χατζηιωάννου και η Γενική Διευθύντρια αρμόδια για τα Κοινωφελή Ιδρύματα κ. Πετρούλα Αποστολάκη, ενώ χαιρετισμό απέστειλε ο Βουλευτής Δωδεκανήσου κ. Βασίλης Υψηλάντης.<br/>Ο Πρόεδρος του Ιδρύματος «Ιωάννης και Πάολα Νεστορίδη», αναφέρθηκε στις τελευταίες εξελίξεις σχετικά με το Ίδρυμα, σηεμιώνοντας μεταξύ άλλων:</p>
      <p>Στις 29 Οκτωβρίου, συμπληρώθηκαν οκτώ χρόνια από τον θάνατο της μεγάλης δωρήτριας της Ρόδου, της αείμνηστης Πάολας Νεστορίδη, γυναίκα πρόσφυγας Ρουμάνικης καταγωγής, σύζυγος του Ιωάννη Νεστορίδη, ενός Έλληνα επιχειρηματία τρίτης γενιάς, που δραστηριοποιούνταν στη Ρουμανία, με καταγωγή από τη Θράκη.<br/>Εγκαταστάθηκε με το σύζυγό της στη Ρόδο, εργάσθηκαν σκληρά, αναπτύχθηκαν οικονομικά και στο τέλος προσέφερε στον τόπο μας όλη της την περιουσία.</p>
      <figure>
        <img src="https://www.rodiaki.gr/medias/2019/11/16/53607f39b7a6a60c9f6a8c44e91f0b0a.jpg"/>
      </figure>
      <p>1. Δώρισε αρχικά το ξενοδοχείο της στην πλατεία Γαβριήλ Χαρίτου, για να μετατραπεί σε πινακοθήκη, που πήρε το όνομα «Νεστορίδειο Μέλαθρο».<br/>2. Ανέλαβε το κόστος για την κατασκευή της νέας πτέρυγας του Νεστορίδειου, εδώ που σήμερα βρισκόμαστε και ανερχόταν περίπου στο ένα εκατομμύριο ευρώ.</p>
      <p>3. Τέλος, άφησε με τη Διαθήκη της, ό,τι της απέμεινε, για τους άπορους ηλικιωμένους, με την εντολή να κτιστεί γηροκομείο ή να δημιουργηθεί κατάλληλος χώρος σε υπάρχον Ίδρυμα. Τη φροντίδα για την εκπλήρωση της τελευταίας της επιθυμίας, ανέθεσε, σύμφωνα με τη Διαθήκη της στο Ίδρυμα «Ιωάννης και Πάολα Νεστορίδη» και όρισε ως Εκτελεστές της Διαθήκης της τους κ. Ευαγόρα Νικολάου και κ. Πανωραία Παπαχρήστου –Τσέλιου.</p>
      <p>Οι Εκτελεστές της Διαθήκης, με τη στήριξη και των υπόλοιίπων μελών της Επιτροπής της Πάολας, τον γιατρό Νικόλαο Φρόνα, την κ. Βικτωρία Χιώτη και τον κ. Παναγιώτη Γράμψα, μετά από επτά χρόνια γραφειοκρατικών διαδικασιών, πέτυχαν ώστε το Ίδρυμα «Ιωάννης και Πάολα Νεστορίδη», με το</p>
      <p>Προεδρικό Διάταγμα, που δημοσιεύθηκε στις 13 Μαΐου 2019, να αποκτήσει Νομική υπόσταση και να εγκριθεί ο Οργανισμός του.<br/>Σύμφωνα με το Προεδρικό Διάταγμα, ο σκοπός του Ιδρύματος, είναι:</p>
      <p>1. Η με ίδια κεφάλαια και σε συνεργασία με δημόσιους αρμόδιους φορείς, διαμόρφωση υφιστάμενου χώρου (κτηρίου και αυλής), στην τοποθεσία Κολύμπια Ρόδου (στη συμβολή των οδών Εθνικής Ρόδου – Λίνδου και κάθετης προς παραλία Κολυμπίων), σε Μονάδα Φροντίδας απόρων ηλικιωμένων ανθρώπων,</p>
      <p>2. η διαμόρφωση Πτέρυγας στον υφιστάμενο στην πόλη της Ρόδου, Οίκο Ευγηρίας Δωδεκανήσου «Χαραλάμπειο Γηροκομείο» προς επαύξηση των κλινών του, θα φέρουν δε αυτά (κτήριο και πτέρυγα) το όνομα του ιδρύματος και<br/>3. η διάθεση των κεφαλαίων του ιδρύματος που τυχόν θα απομείνουν, μετά την ολοκλήρωση των σκοπών των παρ. 1 και 2 και μέχρι την εξάντλησή τους, σε έργα συντήρησης των κτηριακών εγκαταστάσεων των παρ. 1 και 2 δομών και σε προμήθεια αναγκαίου εκάστοτε λειτουργικού εξοπλισμού αυτών.</p>
      <p>Το Διοικητικό Συμβούλιο του Ιδρύματος ολοκλήρωσε όλες τις Νομικές και φορολογικές ρυθμίσεις που απαιτούνται για τα Κοινωφελή Ιδρύματα και στην τελευταία του Συνεδρίαση, στις 30 Οκτωβρίου 2019, ενέκρινε τον Προϋπολογισμό για το έτος 2020, όπου προβλέπονται οι δαπάνες για την ολοκλήρωση της κατασκευής και διαμόρφωσης του οίκου ευγηρίας για άπορους ηλικιωμένους στα Κολύμπια. Η μονάδα αυτή θα προσφέρει συνολικά 15 κλίνες και θα εξυπηρετήσει τα χωριά της περιοχής. Στόχος είναι, στο πλαίσιο των «Νεστοριδείων 2020», να γίνουν και τα εγκαίνια της μονάδας στα Κολύμπια.</p>
      <figure>
        <img src="https://www.rodiaki.gr/medias/2019/11/16/1df729f04b75e4c0efe6287ba47e4815.jpg"/>
      </figure>
      <p>Αμέσως μετά την ολοκλήρωση της μονάδας στα Κολύμπια, θα ακολουθήσει και η επόμενη φάση, που προβλέπει δημιουργία επτά (7) θέσεων στο «Χαραλάμπειο Γηροκομείο».<br/>Μετά την ενημέρωση για την πορεία του Ιδρύματος, δόθηκε ο λόγος στον κ. Σάββα Καλεντερίδη, ο οποίος ανέλυσε με κάθε λεπτομέρεια τις συνθήκες, οι οποίες διαμόρφωσαν τα σύνορα στην ευρύτερη περιοχή της Μεσογείου από τις αρχές έως τα μέσα του εικοστού αιώνα.</p>
      <p>Περιέγραψε την παραβίαση από την Τουρκία κάθε Διεθνούς Συμφωνίας και τόνισε τη σημασία της ψυχραιμίας και ενότητας του Ελληνικού λαού, ως το μεγαλύτερο αποτρεπτικό όπλο απέναντι στον τυχοδιωκτισμό της γειτονικής μας χώρας.</p>
      <p>Αναφέρθηκε επίσης στα προβλήματα που δημιουργούνται από τις αυξημένες ροές προσφύγων και μεταναστών στη χώρα μας.<br/>Καθήλωσε το ακροατήριο για περισσότερο από μια ώρα, με χάρτες και διαφάνειες ανέλυσε όλες τις διαστάσεις της σημερινής κατάστασης και στο τέλος της ομιλίας του δέχθηκε ερωτήσεις από το κοινό.</p>
      <p>Η κατάρτιση, η ευφράδεια και η εμπεριστατωμένη παρουσίαση των γεγονότων, κράτησαν το ενδιαφέρον του ακροατηρίου μέχρι το τέλος.</p>
      <p>Ο Πρόεδρος του Ιδρύματος<br/>«Ιωάννης &amp; Πάολα Νεστορίδη»</p>
      <p>Ευαγόρας Νικολάου</p>
    </article>
  </body>
</html>