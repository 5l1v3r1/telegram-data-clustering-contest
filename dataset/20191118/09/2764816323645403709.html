<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/hp-xerox-akvizice-33-miliard-dolaru-spekulace"/>
    <meta property="og:site_name" content="Cnews.cz"/>
    <meta property="article:published_time" content="2019-11-18T09:45:16+00:00"/>
    <meta property="og:title" content="HP možná změní majitele. Za 33 miliard jej chce koupit Xerox (aktualizováno)"/>
    <meta property="og:description" content="Aktualizováno 18. listopadu 2019 Správní rada HP včera oznámila, že nabídku Xeroxu odmítá. V otevřeném dopisu adresovaného jejímu řediteli Johnu Visentinovi rada vzkazuje, že jeho nabídka byla podhodnocená. HP také poprvé přiznalo, že Xerox za akvizici skutečně nabídl 33,5 miliardy dolarů. Rada tvrdí, že nabídka není v nejlepším zájmu akcionářů a rovněž se obává vysokého […]"/>
  </head>
  <body>
    <article>
      <h1>HP možná změní majitele. Za 33 miliard jej chce koupit Xerox (aktualizováno)</h1>
      <address><time datetime="2019-11-18T09:45:16+00:00">18 Nov 2019, 09:45</time> by <a rel="author" href="https://www.cnews.cz/lide/vaclavik/" target="_blank">Lukáš Václavík</a></address>
      <slideshow>
        <figure>
          <a href="https://www.cnews.cz/hp-xerox-akvizice-33-miliard-dolaru-spekulace/galerie-178331-1">
            <img src="https://www.cnews.cz/wp-content/uploads/2019/11/idc-pocitace-q3-2019.png"/>
          </a>
        </figure>
        <figure>
          <a href="https://www.cnews.cz/hp-xerox-akvizice-33-miliard-dolaru-spekulace/galerie-178331-2">
            <img src="https://www.cnews.cz/wp-content/uploads/2019/11/idc-tiskarny-q2-2019.png"/>
          </a>
        </figure>
        <figure>
          <a href="https://www.cnews.cz/hp-xerox-akvizice-33-miliard-dolaru-spekulace/galerie-178331-3">
            <img src="https://www.cnews.cz/wp-content/uploads/2019/11/xerox-1200.jpg"/>
          </a>
        </figure>
        <figure>
          <a href="https://www.cnews.cz/hp-xerox-akvizice-33-miliard-dolaru-spekulace/galerie-178331-4">
            <img src="https://www.cnews.cz/wp-content/uploads/2019/11/xerox-alto.jpg"/>
          </a>
        </figure>
      </slideshow>
      <p>
        <a href="https://www.cnews.cz/hp-xerox-akvizice-33-miliard-dolaru-spekulace/galerie-178331-1">VŠECHNY FOTOGRAFIE</a>
      </p>
      <h3>Aktualizováno 18. listopadu 2019</h3>
      <p>Správní rada HP včera oznámila, že nabídku Xeroxu odmítá. V <a href="https://investor.hp.com/news/press-release-details/2019/HP-Board-of-Directors-Unanimously-Rejects-Unsolicited-Xerox-Proposal/default.aspx">otevřeném dopisu</a> adresovaného jejímu řediteli Johnu Visentinovi rada vzkazuje, že jeho nabídka byla podhodnocená. HP také poprvé přiznalo, že Xerox za akvizici skutečně nabídl 33,5 miliardy dolarů.</p>
      <p>Rada tvrdí, že nabídka není v nejlepším zájmu akcionářů a rovněž se obává vysokého zadlužení, které by Xerox po fúzi měl. „<i>Máme velkou důvěr v naši strategii a schopnost dlouhodobě zajistit udržitelnou hodnotu HP,</i>“ dodává firma.</p>
      <h3>Původní článek z 8. listopadu 2019</h3>
      <p>David možná spolkne Goliáše. Zdroje agentury Reuters tvrdí, že Xerox má zájem koupit konkurenční HP a nabízí okolo 22 dolarů za akcii. To by celou akvizici ohodnotilo na 33 miliard dolarů. Kapitalizace HP je momentálně 29 miliard, Xerox by tak přihodil přibližně 15 % navíc. Sám je přitom mnohem menší, jeho tržní hodnota je 8,5 miliardy dolarů. S akvizicí by mu proto pomohla Citigroup. HP již <a href="https://press.ext.hp.com/us/en/press-releases/2019/hp_issues_statement_addressing_market_speculation.html">přiznalo</a>, že nabídku Xeroxu dostalo, její výši ovšem nepotvrdilo.</p>
      <p>Xerox již tento týden <a href="https://www.news.xerox.com/news/Xerox-restructures-FUJIFILM-relationship">oznámil</a>, že prodá svůj čtvrtinový podíl ve Fujifilmu a získaných 2,3 miliardy dolarů chce použít na posílení firmy. S HP by tato slova rozhodně naplnil. Oba jsou významní hráči na trhu s tiskárnami a kopírkami. Jenže zatímco Xerox se zaměřuje zejména na velkoformátový tisk a dodávku zařízení pro korporátní klientelu, HP cílí také na malé kanceláře s domácnosti.</p>
      <p>I díky tomu je HP <a href="https://www.idc.com/getdoc.jsp?containerId=prUS45471419">podle IDC</a> největším výrobcem tiskáren na světě. Za druhé čtvrtletí firma distribuovala 9,5 milionu kusů, tedy 42,6 % celosvětové produkce. Výrazně více než Canon, Epson, Brother, Kyocera i Xerox.</p>
      <figure>
        <iframe src="https://www.youtube.com/embed/NqKyHEJe9_w" width="696" height="392" data-service="Youtube" scrolling="no"/>
      </figure>
      <p>HP kromě tiskových řešení vyrábí také počítače, kde je těsně druhé za Lenovem. Shodou okolností je to právě Xerox, díky němuž dnes počítače vypadají tak, jak vypadají. Z jeho <a href="https://www.cnews.cz/xerox-firma-pocitacovych-vynalezu/">laboratoří PARC</a> totiž v roce 1972 vzešel počítač Alto, který disponoval myší, grafickým uživatelským rozhraním s okny a ikonami a také síťovým připojením. Z Alta čerpali inspiraci Steve Jobs i Bill Gates.</p>
      <p>Jen pro připomenutí: HP se v roce 2015 <a href="https://www.cnews.cz/hp-se-rozdeli-na-dve-firmy-a-chysta-dalsi-propousteni-o-praci-prijde-10-lidi/">rozdělilo na dvě společnosti</a> HP Inc. a HP Enterprise. První se zabývá počítači a tiskárnami, druhá vyrábí servery, úložiště, síťová řešení, konvergentní systémy a vyvíjí služby a podnikový software.</p>
      <p>Zdroj: <a href="https://www.reuters.com/article/us-hp-m-a-xerox-hlngs/xerox-in-33-billion-bid-for-hp-sources-idUSKBN1XG0EQ">Reuters</a> via <a href="https://www.zdnet.com/article/xerox-buying-hp-report-of-27bn-takeover-bid-surfaces/">ZDNet</a></p>
      <slideshow>
        <figure>
          <a href="https://www.cnews.cz/hp-xerox-akvizice-33-miliard-dolaru-spekulace/galerie-178331-1">
            <img src="https://www.cnews.cz/wp-content/uploads/2019/11/idc-pocitace-q3-2019.png"/>
          </a>
        </figure>
        <figure>
          <a href="https://www.cnews.cz/hp-xerox-akvizice-33-miliard-dolaru-spekulace/galerie-178331-2">
            <img src="https://www.cnews.cz/wp-content/uploads/2019/11/idc-tiskarny-q2-2019.png"/>
          </a>
        </figure>
        <figure>
          <a href="https://www.cnews.cz/hp-xerox-akvizice-33-miliard-dolaru-spekulace/galerie-178331-3">
            <img src="https://www.cnews.cz/wp-content/uploads/2019/11/xerox-1200.jpg"/>
          </a>
        </figure>
        <figure>
          <a href="https://www.cnews.cz/hp-xerox-akvizice-33-miliard-dolaru-spekulace/galerie-178331-4">
            <img src="https://www.cnews.cz/wp-content/uploads/2019/11/xerox-alto.jpg"/>
          </a>
        </figure>
      </slideshow>
      <p>
        <a href="https://www.cnews.cz/hp-xerox-akvizice-33-miliard-dolaru-spekulace/galerie-178331-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/osobni-pocitac-pc-rok-1990-cena"/>
        <a href="https://www.cnews.cz/tmobile-planet-a-akvizice-opticky-internet"/>
        <a href="https://www.cnews.cz/hp-unik-amd-radeon-rx-5300xt-cipset-b550a"/>
        <a href="https://www.cnews.cz/apple-intel-5g-modemy-prodej-patenty-akvizice"/>
        <a href="https://www.cnews.cz/vodafone-upc-akvizice-schvaleno"/>
      </related>
    </article>
  </body>
</html>