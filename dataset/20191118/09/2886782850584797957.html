<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/18/mit-kell-tennie-varhelyinek-ahhoz-hogy-megszavazzak"/>
    <meta property="og:site_name" content="euronews"/>
    <meta property="article:published_time" content="2019-11-18T09:25:32+00:00"/>
    <meta property="og:title" content="Mit kell tennie Várhelyinek ahhoz, hogy megszavazzák?"/>
    <meta property="og:description" content="A magyar biztosjelöltnek hétfő délig kell leadnia válaszait az újabb adag írásbeli kérdésekre. Ha nem győzi meg ezzel sem a külügyi bizottság tagjait, újabb meghallgatás vár rá."/>
  </head>
  <body>
    <article>
      <h1>Mit kell tennie Várhelyinek ahhoz, hogy megszavazzák?</h1>
      <address><time datetime="2019-11-18T09:25:32+00:00">18 Nov 2019, 09:25</time> by <a rel="author">Pálfi Rita</a></address>
      <p>Míg továbbra is kérdéses, hogy lesz-e egyáltalán brit biztos, addig az eddig megnevezett biztosjelöltek közül egyedül a magyar bizonytalan továbbra is. Várhelyi Olivér volt a három pótjelölt közül az egyetlen, akit nem engedett át a neki szánt portfólióért „felelős” szakbizottság a múlt héten.</p>
      <p>Várhelyinek írásbeli kérdésekre kell válaszolnia hétfő délig. A kérdéseket a Politico szerezte meg, és hozta nyilvánosságra, magyarul az <a href="https://index.hu/kulfold/eurologus/2019/11/16/varhelyi_biztosjelolt_ep_irasbeli_kerdesek_razos/">EUrologus í</a>rta meg, több olyan szerepel köztük, melyre már korábban válaszolt vagy írásban, vagy a meghallgatáson a magyar biztosjelölt.</p>
      <p>Többek közt azt kérdezték meg tőle, hogy kötelezik-e őt Orbán Viktor a Türk Tanácsban mondott szavai (melyben felajánlotta a bővítéséért és szomszédságpolitikáért felelős biztos szolgálatait Azerbajdzsánnak és Törökországnak – a szerk.) Válaszolni fog arra a kérdésre is, hogy kell-e csökkenteni Törökországnak járó támogatásokat.</p>
      <p>Rákérdeztek a Magyarországon menedékjogot kapó volt macedón miniszterelnök Nikola Gruevszki ügyére is: hogy értékelné, ha egy uniós tagállam menedékjogot biztosít egy másik ország jogerősen elítélt miniszterelnökének, szól az egyik kérdés.</p>
      <p>Egy másikban pedig arra kíváncsiak, hogy mit írna Várhelyi egy tagjelölt államról szóló jelentésbe abban az esetben, ha az adott országban ellehetetlenítik az ellenzéket, teljes ellenőrzés alá vonják a közmédiát, korai nyugdíjba kényszerítik a bírókat és nem lépnek fel a korrupció ellen.</p>
      <p>"Arra kértük Várhelyi Olivért, hogy szakítson az Orbán Viktorhoz kapcsolódó múltbéli tetteivel" – írta az Európai Parlament második legnagyobb frakciója, a szociáldemokrata <a href="https://www.socialistsanddemocrats.eu/newsroom/sds-demand-oliver-varhelyi-confirm-writing-he-breaks-his-past-actions-linked-viktor-orban">S &amp; D a honlapján a meghallgatás után.</a></p>
      <p>"Azt mondta, hogy nem fogad el utasításokat Magyarországtól és azt, hogy az Európai Unió érdekében fog eljárni, idézve az európai szerződések erre vonatkozó cikkelyét. Viszont ahhoz, hogy az S&amp;D frakció támogassa Várhelyinek írásban kell tisztáznia, hogy őszintén elkötelezett európai" - fogalmazott Piri Kati magyar származású holland szociáldemokrata EP-képviselő, aki a meghallgatáson több kérdést is feltett Várhelyinek.</p>
      <p>A magyar biztosjelöltnek hétfő délig kell leadnia válaszait az újabb adag írásbeli kérdésre. Ha nem győzi meg ezzel sem a külügyi bizottság tagjait, újabb meghallgatás vár rá, ami után újra szavaznak a személyéről. Ha nincs meg a kétharmados támogatottsága, újabb szavazás jöhet, amin már elég a minősített többség.</p>
      <p>További források<b> • EUrologus.</b></p>
    </article>
  </body>
</html>