<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sta.si/2698693/v-dravogradu-razmere-stabilne-pretok-drave-se-bo-po-napovedih-se-poveceval"/>
    <meta property="og:site_name" content="STA.si"/>
    <meta property="article:published_time" content="2019-11-18T05:18:11+00:00"/>
    <meta property="og:title" content="V Dravogradu razmere stabilne, pretok Drave se bo po napovedih še povečeval"/>
    <meta property="og:description" content="V Dravogradu, kjer je zaradi narasle Drave in padavin za prebivalci nemirna noč, se je ponoči največji pretok reke približeval 1100 kubičnim metrom na sekundo, nato pa spet upadel, tako da se sirene za nevarnost niso oglasile. Razmere so trenutno stabilne, jih pa pristojni še naprej spremljajo, saj se bo po napovedih pretok Drave še povečeval."/>
  </head>
  <body>
    <article>
      <h1>V Dravogradu razmere stabilne, pretok Drave se bo po napovedih še povečeval</h1>
      <address>
        <time datetime="2019-11-18T05:18:11+00:00">18 Nov 2019, 05:18</time>
      </address>
      <p>
        <i>Dravograd, 18. novembra - V Dravogradu, kjer je zaradi narasle Drave in padavin za prebivalci nemirna noč, se je ponoči največji pretok reke približeval 1100 kubičnim metrom na sekundo, nato pa spet upadel, tako da se sirene za nevarnost niso oglasile. Razmere so trenutno stabilne, jih pa pristojni še naprej spremljajo, saj se bo po napovedih pretok Drave še povečeval.</i>
      </p>
      <p>Ob 6. uri je imela Drava pri hidroelektrarni Dravograd pretok 1086 kubičnih metrov na sekundo, pri Vuzenici je pretok znašal 1220, največji pa je bil pri hidroelektrarni Zlatoličje, kjer je znašal 1478 kubičnih metrov na sekundo, kažejo podatki Dravskih elektrarn Maribor. Ob tem se kaže trend naraščanja pretoka reke.</p>
      <p>Po napovedih hidrologov Agencije RS za okolje bo čez dan pretok Drave predvidoma dosegel okrog 1400 kubičnih metrov na sekundo, reka pa bo ob tem poplavljala na več mestih ob strugi, tako da je za celotno območje struge reke za danes izdano oranžno hidrološko opozorilo, ki opozarja na poplave.</p>
      <p>V Dravogradu, kjer so se na napovedan povečan pretok Drave pripravljali ves minuli konec tedna, so razmere stabilne. Kot je davi za STA povedal poveljnik tamkajšnje civilne zaščite Bojan Zavec, so gasilci vso noč dežurali in opravljali oglede ter skupaj s civilno zaščito spremljali razmere. Na izpostavljenih mestih je reka prestopila bregove, a ne ogroža objektov. Razmere spremljajo še naprej.</p>
      <p>Za Dravograd je napovedano, da se pri pretoku 1200 kubičnih metrov na sekundo oglasijo sirene z opozorilom za nevarnost. To za prebivalce ob Dravi in tiste, ki živijo v blokovskem naselju Meža, pomeni, da morajo vrednejše predmete iz kletnih prostorov prenesti v višje ležeče prostore, prav tako naj z izpostavljenih območij premaknejo avtomobile.</p>
      <p>Že od nedeljo popoldne je zaradi poplavljenega cestišča na avstrijski strani zaprta cesta Dravograd-Vič, ki preko mejnega prehoda Vič vodi do avstrijskega kraja Labot.</p>
      <p>Na povečan pretok reke Drave so se minuli konec tedna pripravljali tudi v Vuzenici, kjer pa je kritična meje pretoka Drave, ko ta začne poplavljati, okoli 1800 kubičnih metrov na sekundo.</p>
    </article>
  </body>
</html>