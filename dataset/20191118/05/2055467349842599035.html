<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://g-rafa.co.il/oneplus-6-android-10-update-paused-again-due-to-unresolved-bugs/"/>
    <meta property="og:site_name" content="Girafa"/>
    <meta property="article:published_time" content="2019-11-18T05:36:47+00:00"/>
    <meta property="og:title" content="פעם נוספת: וואן פלוס משהה את עדכון אנדרואיד 10 למכשירי OnePlus 6"/>
    <meta property="og:description" content="למרות הצהרות מוקדמות על שדרוג מכשירים ישנים יותר לאנדרואיד 10, נראה כי וואן פלוס לא מצליחה לפתור תקלות שנגרמו לאחר העדכון במכשירי OnePlus 6 וכעת גם ל-OnePlus 6T"/>
  </head>
  <body>
    <article>
      <h1>פעם נוספת: וואן פלוס משהה את עדכון אנדרואיד 10 למכשירי OnePlus 6</h1>
      <address><time datetime="2019-11-18T05:36:47+00:00">18 Nov 2019, 05:36</time> by <a rel="author">סער יוז</a></address>
      <p>עם הצגת ה-<a href="https://g-rafa.co.il/oneplus-announce-the-oneplus-7t-pro/">OnePlus 7T</a> בחודש שעבר בלונדון, הודיעה הסינית כי תדאג גם ללקוחות המחזיקים מכשירים משנת 2017 ואילך ליהנות ממערכת ההפעלה החדשה <b>אנדרואיד 10</b>, מה שגרר כמובן שבחים והתרגשות בפורומים של החברה ברחבי הרשת. כעת נראה כי הרצון לא תמיד עולה בקנה אחד עם המציאות.</p>
      <figure>
        <img src="https://g-rafa.co.il/wp-content/uploads/2018/07/oneplus6.jpg"/>
        <figcaption>בעיות עם חיישן טביעת האצבע. OnePlus 6</figcaption>
      </figure>
      <p>רק לאחרונה החלה וואן פלוס לשחרר עדכון רשמי למכשירי השנה שעברה OnePlus 6 ו-OnePlus 6T, אך כמות הביקורות שהגיעה מהמשתמשים גרמה לה למשוך אותו חזרה. חלקם הגדול דיווחו כי לאחר העדכון לאנדרואיד 10 חיישן טביעת האצבע (שנמצא בגב המכשיר ב-OP6) הפסיק להגיב או אינו פועל כשורה. תלונות נוספות מצד משתמשים קשורות לפגיעה בחיי הסוללה, איתחולים רנדומליים ועוד.</p>
      <p>קובץ תיקון לבעיות העיקריות אכן הופיע לאחר מספר ימים, אך כעת החליטה OnePlus להשהות שוב את העדכון מסיבות לא ברורות. על פי גורמים ברשת, אותה תקלה בחיישן טביעת האצבע שהופיעה תחילה בעיקר למשתמשי OP6 ‘התפשטה’ כעת גם למחזיקי OP6T (חיישן טביעת אצבע מתחת למסך), והתלונות בפורומים הרשמיים מצביעות על בעיות נוספות הקשורות לחווית השימוש.</p>
      <p>כעת נותר לראות מה תעשה הענקית הסינית ומה יהיו ההשלכות לגבי עדכון מכשירים ישנים יותר (OnePlus 5 ו-OnePlus 5T), אותם הבטיחה החברה לשדרג לאנדרואיד 10. אנחנו כמובן נמשיך לעקוב.</p>
      <p>
        <a href="https://g-rafa.co.il/oneplus-8-pro-120hz/">קרא עוד:  קצב ריענון 90Hz כבר פאסה לכן אמרו מהיום 120Hz</a>
      </p>
    </article>
  </body>
</html>