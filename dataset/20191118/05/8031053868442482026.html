<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b4%ce%b9%ce%b8%cf%8d%cf%81%ce%b1%ce%bc%ce%b2%ce%bf%ce%b9-%cf%84%cf%89%ce%bd-%ce%be%ce%ad%ce%bd%cf%89%ce%bd-%ce%bc%ce%bc%ce%b5-%ce%b3%ce%b9%ce%b1-%cf%84%ce%bf%ce%bd-%cf%84%cf%83%ce%b9%cf%84%cf%83.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T05:24:06+00:00"/>
    <meta property="og:title" content="Διθύραμβοι των ξένων ΜΜΕ για τον Τσιτσιπά: «Ενας… Master 21 ετών»"/>
    <meta property="og:description" content="Ο θρίαμβος του Στέφανου Τσιτσιπά στον τελικό του ATP Finals στο Λονδίνο, εκτός από τους πανηγυρισμούς στην Ελλάδα, έφερε και διθυραμβικά σχόλια στο εξωτερικό."/>
  </head>
  <body>
    <article>
      <h1>Διθύραμβοι των ξένων ΜΜΕ για τον Τσιτσιπά: «Ενας… Master 21 ετών»</h1>
      <address>
        <time datetime="2019-11-18T05:24:06+00:00">18 Nov 2019, 05:24</time>
      </address>
      <p>
        <b>Ο θρίαμβος του Στέφανου Τσιτσιπά στον τελικό του ATP Finals στο Λονδίνο, εκτός από τους πανηγυρισμούς στην Ελλάδα, έφερε και διθυραμβικά σχόλια στο εξωτερικό.</b>
      </p>
      <p>Η νίκη του 21χρονου τενίστα στον τελικό επί του Ντομινίκ Τιμ, αποτέλεσε είδηση, καθώς πρόκειται για τον σημαντικότερο τίτλο της χρονιάς στο τένις, πίσω φυσικά από τα τέσσερα γκραν σλαμ. Ο Τσιτσιπάς αποθεώθηκε από τα ξένα ΜΜΕ στην Ευρώπη και χαρακτηρίστηκε ως ο νέος… Master , αλλά και «βασιλιάς» του τένις, δείγμα του πόσο πολύ πιστεύουν πως στο μέλλον θα συνεχίσει να πρωταγωνιστεί.</p>
      <p>Τσιτσιπάς: Ο νεότερος νικητής του ATP Finals από το 2001<br/>Στην Βρετανία, η Guardian αναφέρει για τον Στέφανο Τσιτσιπά: «Ο Στέφανος Τσιτσιπάς έχανε, αλλά έκανε την ανατροπή κόντρα στον Ντόμινικ Τιμ και κατέκτησε τον τίτλο σε ένα δραματικό τάι μπρέικ».</p>
      <figure>
        <img src="https://www.iefimerida.gr/sites/default/files/inline-images/tsitsipas-guardian.JPG"/>
      </figure>
      <p>Από την πλευρά της, η Telegraph στέκεται και αυτή στην ανατροπή, τονίζοντας πως πλέον η νέα γενιά του τένις είναι εδώ: «Ο Έλληνας έκανε την ανατροπή και νίκησε στον τελικό του ATP Finals. Είναι η πιο σημαντική νίκη στην καριέρα του. Η επόμενη γενιά έχει έρθει και επίσημα».</p>
      <p>Στην Ισπανία, η Marca στάθηκε σε ένα ενδιαφέρον στατιστικό, σχολιάζοντας: «Ο Τσιτσιπάς νίκησε τον Τιμ και έγινε ο νεότερος που κατακτά τον τίτλο εδώ και 18 χρόνια». Αυτός στον οποίο αναφέρεται, είναι ο Λέιτον Χιούιτ που έχει το ρεκόρ από το 2001.</p>
      <p>Ο πιο χαρακτηριστικός τίτλος πάντως, ήρθε από την As: «Ενας… Master σε ηλικία 21 ετών» αναφέρει, με την Mundo Deportivo να γράφει: «Τσιτσιπάς, ο νικητής του ATP Finals στα 21 του».</p>
      <figure>
        <img src="https://www.iefimerida.gr/sites/default/files/inline-images/tsitsipas-as.jpg"/>
      </figure>
      <p>Στην Ιταλία η Gazzetta dello Sport αποθεώνει τον Ελληνα τενίστα: «Ο νικητής είναι Έλληνας! Ο Τσιτσιπάς θριάμβευσε επικρατώντας του Τιμ στα τρία σετ».</p>
      <p>Τέλος, στη Γερμανία, η Bild εκστασιάστηκε με το παιχνίδι. «Τι ματς ήταν αυτό για να ολοκληρωθεί η σεζόν! Στέφανος Τσιτσιπάς και Ντομινίκ Τιμ έδωσαν μία τρελή μάχη στον τελικό και ο Έλληνας νίκησε», γράφει, με το Kicker να λέει: «Δράμα σε τρεις κινήσεις: Ο Τσιτσιπας πήρε το ATP Finals».</p>
    </article>
  </body>
</html>