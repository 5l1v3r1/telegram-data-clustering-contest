<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/valsts-robezsardzes-koris-dzied-par-godu-latvijai.a338679/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-18T05:52:00+00:00"/>
    <meta property="og:title" content="Valsts robežsardzes koris dzied par godu Latvijai"/>
    <meta property="og:description" content="Dziedam par godu Latvijai – tā par sevi saka Valsts robežsardzes kora dalībnieki. Robežsardzes koris dibināts pirms 14 gadiem, šobrīd tajā dzied ap 40 koristu. Kora repertuāru veido patriotiskas dziesmas par dzimtenes mīlestību.  "/>
  </head>
  <body>
    <article>
      <h1>Valsts robežsardzes koris dzied par godu Latvijai</h1>
      <address><time datetime="2019-11-18T05:52:00+00:00">18 Nov 2019, 05:52</time> by <a rel="author" href="https://www.lsm.lv/autors/lasma-zute/" target="_blank">Lāsma Zute</a></address>
      <p>
        <b>Dziedam par godu Latvijai – tā par sevi saka Valsts robežsardzes kora dalībnieki. Robežsardzes koris dibināts pirms 14 gadiem, šobrīd tajā dzied ap 40 koristu. Kora repertuāru veido patriotiskas dziesmas par dzimtenes mīlestību.  </b>
      </p>
      <p>Šis gads koristiem ir īpaši aktīvs - gan valsts svētku laiks, gan Valsts robežsardzes simtās gadadienas pasākumi, kuros koristi ir gatavi uzstāties, papildinot svētku atmosfēru ar muzikālu un patriotisku noskaņu.</p>
      <figure>
        <audio src="https://static.lsm.lv/media/2019/11/c44f.mp3"/>
        <figcaption>Valsts robežsardzes koris dzied par godu Latvijai<cite>Lāsma Zute</cite></figcaption>
      </figure>
      <p>“Mūsu repertuārs, pirmkārt, ir par dzimtenes mīlestību, patriotiskās noskaņās; latviešu mūzika, latgaliešu mūzika, tautasdziesmu aranžējumi. Mums ir koncertmeistars, kas mūsu varēšanai aranžē dziesmas, repertuārs vairāk audzinošais tieši patriotiskām sajūtām,” saka diriģente Kristīne Zeltiņa, kura kori vada kopš 2015. gada.</p>
      <blockquote>Svinot robežsardzes simto gadadienu, koris sniedza koncertus kopā ar Nacionālo bruņoto spēku Jūras spēku orķestri un solistiem četrās Latvijas pilsētās – Ventspilī, Liepājā, Valmierā un Daugavpilī.</blockquote>
      <figure>
        <img src="https://static.lsm.lv/media/2019/11/large/1/c496.jpg"/>
        <figcaption>
          <cite>Foto: Artis Vītols</cite>
        </figcaption>
      </figure>
      <p>Koris dibināts 2005. gadā, kad kora diriģents bija Jānis Grudulis un koncertmeistars Arno Everss, kurš joprojām ir kopā ar kori.</p>
      <p>“Vairākus gadus koris ir pie Valsts robežsardzes, apvieno gan koledžas personālu, gan kadetus, gan Ludzas un Aviācijas pārvaldes amatpersonas, kas ir dziedātāji. Drīz jau būs pieci gadi, kā vadu šo kori, un man katru gadu ir izaicinājums izveidot dziedošu sastāvu, jo kora sastāvā ir gan pastāvīgais personāls, kas ir strādājošie robežsargi, amatpersonas - un viņi repertuāru nostiprina. Bet ir kadeti, kas mainās divas reizes gadā, nāk un iet, tad viņiem ir jāiemāca kaut kas jauns, tāpēc mēs esam visu laiku mainīga vienība - gan skaitliski, gan varēšanas ziņā,” stāsta Zeltiņa.</p>
      <p>Diriģente Kristīne Zeltiņa pārbauda ikvienu kadeta balsi un atzīst, ka daļa jauniešu ir vairāk saistīti ar sportu un fiziskām aktivitātēm, tāpēc dziedātāju kadetu vidū nav nemaz tik daudz. Tomēr tie, kuriem ir balss, nāk un pievienojas.</p>
      <blockquote>“Es esmu vienmēr dziedājusi. Robežsardzē tas ir vairāk pagodinājums dziedāt, pārstāvēt robežsardzi, tagad jau pa visu Latviju,” atzīst kadete Lāsma Teterovska.</blockquote>
      <p>“Tās ir pozitīvās emocijas, dziedot patriotiskās dziesmas, sava patriotisma celšana un arī citiem parādīt, ko mēs mākam,” piebilst Ludzas pārvaldes galvenais inspektors Juris Mazūrs.</p>
      <p>“Laiks tiek atrasts starp maiņām, varētu teikt, ka savu brīvo laiku mēs veltam korim,” saka  Ludzas pārvaldes vecākā inspektore Aija Sermā.</p>
      <blockquote>Kā apliecina kora vadītāja Kristīne Zeltiņa, robežsargiem piestāv koris.</blockquote>
      <p>“Manuprāt, robežsargiem ir jābūt ne tikai profesionāļiem savā jomā, ne tikai sportiskiem un fiziski sagatavotiem, bet viņiem ir jābūt inteliģentiem cilvēkiem, kas māk darīt citas, skaistas kulturālas lietas, tai skaitā arī dziedāt. Un tas ir tik skaisti, kad uznāk uz skatuves 40 cilvēku robežsargu koris - dzied formās, svinīgi, Latvijai par godu. Un tie tiešām ir robežsargi, nevis algoti mūziķi. Bauda un prieks, sasniegums mums visiem kopā!” gandarīta ir Zeltiņa.</p>
      <p>Viens no koristu sapņiem ir piedalīties Vispārējos latviešu Dziesmu svētkos.</p>
      <figure>
        <img src="https://static.lsm.lv/media/2019/11/large/1/c497.jpg"/>
        <figcaption>
          <cite>Foto: Artis Vītols</cite>
        </figcaption>
      </figure>
      <related>
        <h4>Saistītie raksti</h4>
        <a href="https://www.lsm.lv/raksts/zinas/latvija/foto-un-video-militara-parade-par-godu-latvijas-republikas-101-gadadienai.a338786/"/>
        <a href="https://www.lsm.lv/raksts/zinas/latvija/automasinas-ar-viltotiem-diplomatiskajiem-numuriem-atklaj-5-miljonus-kontrabandas-cigaresu.a338390/"/>
        <a href="https://www.lsm.lv/raksts/zinas/latvija/rezekne-loka-valsts-svetku-lentites.a337881/"/>
        <a href="https://www.lsm.lv/raksts/zinas/latvija/rezekne-svin-valsts-robezsardzes-simtgadi.a337674/"/>
        <a href="https://www.lsm.lv/raksts/kultura/muzika/bus-smuki-uz-95-jubilejas-koncertu-aicina-vecakais-viru-koris-latvija.a337505/"/>
        <a href="https://www.lsm.lv/raksts/zinas/latvija/divreiz-samazinajies-robezparkapeju-skaits.a336473/"/>
        <a href="https://www.lsm.lv/raksts/kultura/muzika/jvitola-starptautiskaja-kordirigentu-konkursa-prasmi-radis-17-pretendenti.a335800/"/>
        <a href="https://www.lsm.lv/raksts/zinas/latvija/zilupe-piemin-represijas-nonavetos-robezsargus.a334620/"/>
      </related>
    </article>
  </body>
</html>