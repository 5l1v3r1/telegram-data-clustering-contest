<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/scenari-ecco-perche-trump-non-lascera-erdogan-e-la-turchia-a-putin/1950390/"/>
    <meta property="og:site_name" content="IlSussidiario"/>
    <meta property="article:published_time" content="2019-11-18T05:02:39+00:00"/>
    <meta property="og:title" content="SCENARI/ Ecco perché Trump non lascerà Erdogan e la Turchia a Putin"/>
    <meta property="og:description" content="Niente sanzioni; via la risoluzione su genocidio armeno; riconoscimento del ruolo strategico della Turchia. Erdogan ha il sì di Trump"/>
  </head>
  <body>
    <article>
      <h1>SCENARI/ Ecco perché Trump non lascerà Erdogan e la Turchia a Putin</h1>
      <h2>Niente sanzioni; via la risoluzione su genocidio armeno; riconoscimento del ruolo strategico della Turchia. Erdogan ha il sì di Trump</h2>
      <address><time datetime="2019-11-18T05:02:39+00:00">18 Nov 2019, 05:02</time> by <a rel="author" href="https://www.ilsussidiario.net/autori/giuseppe-gagliano-2/" target="_blank">Giuseppe Gagliano</a></address>
      <p>Alla luce delle dichiarazioni ufficiali,  quali sono i risultati politici conseguiti dal presidente turco durante la sua recente visita alla Casa Bianca il 14 novembre?</p>
      <p>In primo luogo Erdogan è riuscito ad ottenere <a href="https://www.bbc.com/news/world-us-canada-50418697">l’annullamento</a> della <a href="https://www.congress.gov/bill/116th-congress/house-resolution/296/text?q=%7B%22search%22:%22armenian+genocide%22%7D&amp;r=3&amp;s=1">risoluzione sul genocidio armeno</a> che era stata approvata dalla camera dei rappresentanti americana; in secondo luogo il presidente americano ha di fatto legittimato la <a href="https://www.ilsussidiario.net/news/terza-guerra-mondiale-attenti-alla-grande-turchia-che-ha-in-mente-erdogan/1934825/">politica di potenza turca in Siria</a> che consentirà a Erdogan di realizzare il suo progetto neo-ottomano.</p>
      <p>Poi Erdogan ha ottenuto allo stato attuale che ulteriori sanzioni americane non siano poste in essere nonostante la legge varata nel 2017 e cioè la Countering America’s Adversaries Through Sanctions Act.</p>
      <p>Superfluo precisare che la fine dell’amministrazione Trump consentirebbe di applicare le sanzioni previste dalla normativa di cui abbiamo fatto cenno.</p>
      <p>In quarto luogo il presidente Trump non ha fatto alcun cenno alle scelte politiche fatte da Erdogan in aperta rottura con quelle degli alleati atlantici, confermando in questo modo <a href="https://www.ilsussidiario.net/news/scenari-oleodotti-e-banche-gli-affari-che-mettono-erdogan-al-sicuro-da-nato-e-ue/1942481/">l’importanza geopolitica della Turchia</a> per gli Stati Uniti.</p>
      <p>Infine, altrettanto significativa è stata l’assenza da parte del presidente americano – e sottolineiamo del presidente – di qualsiasi condanna sul piano del diritto internazionale della politica offensiva turca e/o dei crimini di guerra commessi dall’esercito turco ai danni dei curdi.</p>
      <p>Al contrario, per quanto riguarda invece la delicata questione sia militare che finanziaria <a href="https://www.ilsussidiario.net/news/terza-guerra-mondiale-5-ragioni-che-spingono-erdogan-verso-putin-contro-gli-usa/1911494/">relativa sia agli S-400 che agli F-35</a> non si è arrivati al momento attuale ad alcuna soluzione, e siamo di fronte a una situazione di stallo anche per quanto riguarda il sostegno americano alle milizie curde da parte americana.</p>
      <p>A livello di politica interna, se i conflitti tra il presidente americano e il Congresso si sono certamente inaspriti come dimostra, fra le altre cose, il <a href="https://www.congress.gov/bill/116th-congress/house-bill/4695?q=%7B%22search%22:%5B%22H.R.+4695%22%5D%7D&amp;s=3&amp;r=1">Protect Against Conflict by Turkey Act</a> votato da un larghissima maggioranza dalla Camera e che propone di sanzionare le forze armate turche per la loro invasione in Siria, al contrario la posizione di Erdogan all’interno della Turchia si è certamente consolidata.</p>
      <p>Il successo parziale ma certamente significativo di Erdogan, anche alla luce del vertice con il presidente Putin del 23 ottobre scorso, rafforzano la sua autorevolezza e gli consentono di presentarsi come un indiscusso protagonista della politica internazionale.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/bambini-sfruttati-di-montigny-vederli-tra-i-rifiuti-in-kenia-mi-ha-cambiato-la-vita/1951370/"/>
        <a href="https://www.ilsussidiario.net/news/impeachment-trump-cosi-i-democratici-hanno-perso-la-battaglia-anti-donald/1951554/"/>
        <a href="https://www.ilsussidiario.net/news/scenari-la-rivoluzione-saudita-di-bin-salman-annega-nel-petrolio/1951680/"/>
        <a href="https://www.ilsussidiario.net/news/daphne-caruana-galizia-arrestato-sospetto-intermediario-omicidio-indica-i-mandanti/1950867/"/>
        <a href="https://www.ilsussidiario.net/news/terza-guerra-mondiale-caos-hong-kong-la-variabile-putin-tra-cina-e-trump/1951103/"/>
        <a href="https://www.ilsussidiario.net/news/caos-hong-kong-e-papa-in-thailandia-francesco-puo-evitare-una-guerra/1950580/"/>
      </related>
    </article>
  </body>
</html>