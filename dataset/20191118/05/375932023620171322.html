<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/milliardokat-sporolhatnak-a-munkaadok-2-1874430/"/>
    <meta property="og:site_name" content="Világgazdaság"/>
    <meta property="article:published_time" content="2019-11-18T05:29:00+00:00"/>
    <meta property="og:title" content="Milliárdokat spórolhatnak a munkaadók"/>
    <meta property="og:description" content="Jövő nyár közepén 15,5 százalékra csökkenhet a szociális hozzájárulási adó mértéke."/>
  </head>
  <body>
    <article>
      <h6 class="kicker">A szociális hozzájárulási adó tömegeket érint, de a nagy részét a foglalkoztatók fizetik meg</h6>
      <h1>Milliárdokat spórolhatnak a munkaadók</h1>
      <address><time datetime="2019-11-18T05:29:00+00:00">18 Nov 2019, 05:29</time> by <a rel="author">Latyák Balázs</a></address>
      <h4>Jövő nyár közepén 15,5 százalékra csökkenhet a szociális hozzájárulási adó mértéke. Az szja-vágással együtt keletkező adóék így már meghaladná a régiós átlagot.</h4>
      <p>A szociális hozzájárulási adó (szocho) jellemzően a munkáltatók adóterhe, amely­nek évközi csökkentése 150 mil­liárd forintot, míg egy év eleji mérséklés akár 300 milliárd forintot hagyhatna a foglalkoztatók zsebében – mondta a Világgazdaságnak Fajcsák Gábor, az RSM Hungary adópartnere, és emlékeztetett, hogy a szocho fokozatos csökkentése a kormány, a munkáltatói, valamint a munkavállalói szervezetek között 2016 novemberében megkötött hatéves bérmegállapodás része, amely a minimálbér emelését, valamint a munkáltatói terhek csökkentését tűzte ki célul.</p>
      <p>A szocho év közepi csökkentése a megállapodás hatodik pontja szerint következhet be, ha végbemegy az előző év első negyedévi adataihoz viszonyított 6 százalékos reálbér-emelkedés. „Ez az elv érvényesült az idén is, így július 1-jétől a szocho összesen 2 százalékot csökkent, az adókulcs így most 17,5 százalékos.</p>
      <figure>
        <img src="https://www.vg.hu/wp-content/uploads/2019/11/felsokormanyhu.jpg"/>
        <figcaption>Fotó: kormany.hu</figcaption>
      </figure>
      <p>A mutató 2020-ban is meghaladhatja a 6 százalékot, így jövő nyáron is csökkenés történhet” – értékelt lapunknak Bajusz Dániel, a Vámosi-Nagy Ernst &amp; Young Ügyvédi Iroda adójogásza. A szakember arra mutatott rá a szocho kapcsán, hogy az adónem folyamatos csökkentése, valamint a személyi jövedelemadó mérséklése következtében keletkezett adóék 2015 és 2019 között 4,9 százalékot csökkent, így most 44,1 százaléknyi. Ha a szocho jövőre csak 15,5 százalék lenne, akkor az adóék 43,1 százalékra csökkenhetne, amivel uniós szinten ugyan átlagos eredményt érne el Magyarország, de a régiós országok átlagát már meghaladná.</p>
      <p>A szocho megfizetésére a foglalkoztatottak után elsősorban a munkáltatók kötelezettek. Az adó alapját az összevont adóalapba tartozó jövedelem, tipikusan a bruttó bér vagy a tanulószerződés alapján kifizetett díj adja, de a legtöbb cafeteriaelem után is van fizetési kötelezettség. Ezen túlmenően a vállalkozói kivét (kvázi a fizetés) után az egyéni vállalkozóknak, míg a tagjaik után a társas vállalkozásoknak is szochót kell fizetniük.</p>
      <p>
        <i>A <a href="https://www.vg.hu/vilaggazdasag/vilaggazdasag-magyar-gazdasag/milliardokat-sporolhatnak-a-munkaadok-1871346/">teljes cikket</a> a Világgazdaság hétfői számában olvashatják</i>
      </p>
    </article>
  </body>
</html>