<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ipol/podatkova-militsiya-vykryla-tendernu-oborudku.html"/>
    <meta property="og:site_name" content="1NEWS"/>
    <meta property="article:published_time" content="2019-11-18T05:00:04+00:00"/>
    <meta property="og:title" content="Податкова міліція викрила тендерну оборудку"/>
    <meta property="og:description" content="Податкова міліція викрила тендерну оборудку"/>
  </head>
  <body>
    <article>
      <h1>Податкова міліція викрила тендерну оборудку</h1>
      <h2>Протягом 2018-2019 рр. підконтрольними фігурантам компаніями було виграно тендерів на 80 млн грн</h2>
      <address>
        <time datetime="2019-11-18T05:00:04+00:00">18 Nov 2019, 05:00</time>
      </address>
      <figure>
        <img src="https://1news.com.ua/wp-content/uploads/2019/11/5-9.jpg"/>
      </figure>
      <p>Співробітники податкової міліції викрили схему тендерних закупівель, через яку фіктивні підприємства перемагали на тендерах державних підприємств.</p>
      <p>Про це повідомляє 1NEWS.</p>
      <p>Правоохоронці в рамках розслідування кримінального провадження провели операцію “Рубіж”. Завдяки цьому вони встановили групу осіб, які змовилися з керівниками регіональних підрозділів двох державних компаній, що здійснюють свою діяльність у сфері транспорту та енергетики.</p>
      <p>“В подальшому фіктивні компанії, спеціально зареєстровані цими людьми на підставних осіб і підконтрольні їм, брали участь і перемагали в тендерах даних державних підприємств на постачання абразивних виробів”, — йдеться у повідомленні.</p>
      <p>Продукцію підозрювані імпортували з Китаю поза митним контролем, а документи на неї підробляли, видаючи за українську.</p>
      <p>“За результатами санкціонованих обшуків виявлено та вилучено партію китайської продукції абразивних виробів із наклейками нібито від українського виробника загальною орієнтовною вартістю більше 1 млн грн., фінансово-господарські документи фіктивних компаній та печатки”, — повідомили в ДФС.</p>
      <p>Як з’ясували слідчі, на підприємстві, яке нібито виготовляє продукцію, що є предметом тендерних торгів, протягом 2016-2019 рр. офіційно працевлаштовано всього три особи. На виробничих потужностях підприємства працює інша компанія, а вказане підприємство фактично не використовує жодних основних засобів.</p>
      <p>Протягом 2018-2019 рр. підконтрольними фігурантам компаніями було виграно тендерів на 80 млн грн.</p>
      <p>Джерело: <a href="https://www.unn.com.ua/">УНН</a></p>
    </article>
  </body>
</html>