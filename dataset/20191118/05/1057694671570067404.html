<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/oikonomia/article/2040365/nea-dedomena-gia-ilektronikes-apodixis-epichirisis-me-zimies-anakenisi-akiniton.html"/>
    <meta property="og:site_name" content="News.gr"/>
    <meta property="article:published_time" content="2019-11-18T05:26:59+00:00"/>
    <meta property="og:title" content="Νέα δεδομένα για ηλεκτρονικές αποδείξεις, επιχειρήσεις με ζημιές, ανακαίνιση ακινήτων"/>
    <meta property="og:description" content="Πέντε παρεμβάσεις στο φορολογικό νομοσχέδιο μετά τις αντιδράσεις"/>
  </head>
  <body>
    <article>
      <h1>Νέα δεδομένα για ηλεκτρονικές αποδείξεις, επιχειρήσεις με ζημιές, ανακαίνιση ακινήτων</h1>
      <address><time datetime="2019-11-18T05:26:59+00:00">18 Nov 2019, 05:26</time> by <a rel="author">5. Περιστασιακά απασχολούμενοι:</a></address>
      <h3>Πέντε παρεμβάσεις στο φορολογικό νομοσχέδιο μετά τις αντιδράσεις</h3>
      <p>Η δημόσια διαβούλευση για το <a href="https://www.news.gr/tag/forologiko-nomoschedio">φορολογικό νομοσχέδιο</a> τελείωσε και σειρά τώρα έχουν οι διορθώσεις στο φορολογικό νομοσχέδιο. «Μπούσουλας» για τις αλλαγές αναμένεται να αποτελέσουν τα σχόλια των φορολογούμενων που έγιναν στις διατάξεις του φορολογικού. Συνολικά το νομοσχέδιο συγκέντρωσε 831 σχόλια κα τα περισσότερα πυρά 349 δέχθηκε το άρθρο 7 που αφορά στο νέο καθεστώς των ηλεκτρονικών <a href="https://www.news.gr/tag/apodeixeis">αποδείξεων</a>.</p>
      <p>Στο <a href="https://www.news.gr/tag/ypoyrgeio-oikonomikon">υπουργείο Οικονομικών</a> άρχισαν ήδη τα «μερεμέτια» σε διατάξεις του νομοσχεδίου. Οι αλλαγές αυτές θα οριστικοποιηθούν εντός της εβδομάδας σε σύσκεψη στο Μέγαρο Μαξίμου του Πρωθυπουργού <a href="https://www.news.gr/tag/kyriakos-mhtsotakhs">Κυριάκου Μητσοτάκη</a> με το οικονομικό επιτελείο. Σύμφωνα με πληροφορίες, η κυβέρνηση έχει ήδη ενημερώσει τους θεσμούς για τα πυρά που δέχθηκαν συγκεκριμένες διατάξεις του νομοσχεδίου, όπως το άρθρο 7 για παράδειγμα με τα νέα όρια για τις ηλεκτρονικές αποδείξεις, το οποίο έκανε «πρωταθλητισμό» στα αρνητικά σχόλια.</p>
      <p>Το νομοσχέδιο πριν φτάσει να κατατεθεί στη <a href="https://www.news.gr/tag/voylh">βουλή</a> θα συμπληρωθεί με δεκάδες νέα άρθρα από τα οποία ξεχωρίζει η δυνατότητα μεταφοράς λογιστικών ζημιών για τις επιχειρήσεις σε βάθος δεκαετίας από πέντε χρόνια που είναι σήμερα και η αλλαγή του τρόπου φορολόγησης των ειδικών αμοιβών stock options που λαμβάνουν τα μεγαλοστελέχη των εταιρειών.</p>
      <p>Νέες νομοθετικές παρεμβάσεις έρχονται παράλληλα και για τους φορολογουμένους που νοικιάζουν ακίνητα μέσα από ηλεκτρονικές πλατφόρμες <a href="https://www.news.gr/tag/airbnb">Airbnb</a>, Booking.com κ.α. Οι νέες ρυθμίσεις θα ενεργοποιηθούν από τις αρχές του 2020 και θα προβλέπουν αυστηρούς ελέγχους για τους φορολογούμενους που εκμισθώνουν ακίνητα που βρίσκονται σε πλατφόρμες βραχυχρόνιας μίσθωσης. Οι συγκεκριμένοι φορολογούμενοι είναι υποχρεωμένοι για πρώτη φορά να συλλέξουν ηλεκτρονικές αποδείξεις για το 30% του εισοδήματός τους.</p>
      <p>
        <b>Οι αλλαγές και οι προσθήκες που προωθεί το οικονομικό επιτελείο στο φορολογικό νομοσχέδιο, πριν αυτό κατατεθεί τις επόμενες μέρες στη Βουλή:</b>
      </p>
      <p><b>1. Ηλεκτρονικές αποδείξεις:</b> Σύμφωνα με πληροφορίες, απορρίφθηκε η πρόταση για μείωση του ποσοστού από το 30% σε χαμηλότερα επίπεδα (25% ή 20%) και το οικονομικό επιτελείο ενημέρωσε τους θεσμούς για την απόφαση του να μη συνυπολογίζονται στο εισόδημα οι δαπάνες για την καταβολή διατροφής από διαζευγμένους.</p>
      <p><b>2. Μεταφορά ζημιών:</b> Οι επιχειρήσεις θα έχουν τη δυνατότητα να μεταφέρουν τη φορολογική ζημία σε διάστημα δέκα ετών από πέντε που είναι σήμερα. Το μέτρο θα έχει εφαρμογή για λογιστικές ζημίες που δημιουργήθηκαν από το 2014 και μετά, που σημαίνει ότι οι επιχειρήσεις μπορούν με βάση τη νέα διάταξη να τις συμψηφίσουν με τη χρήση του 2024. Θεωρείται μέτρο-ανάσα για τον επιχειρηματικό κλάδο, αφού σύμφωνα με τα στοιχεία του υπουργείου Οικονομικών, από τις 92.431 που ήταν ο αριθμός των ζημιογόνων επιχειρήσεων το 2015 (ή ποσοστό 40%) αυξήθηκε στις 100.018 το 2018.</p>
      <p><b>3. Stock options:</b> Θα προβλέπεται αυτοτελής φορολόγηση των stock options με συντελεστή 15%. Σήμερα τα δικαιώματα προαίρεσης αγοράς μετοχών φορολογούνται με τις γενικές διατάξεις, δηλαδή με την κλίμακα φορολογίας. Τα κέρδη από τις μετοχές που διατίθενται στο πλαίσιο των stock options φορολογούνται ήδη από το 2008 ως παροχή σε είδος και ο εργαζόμενος πληρώνει τον φόρο και την εισφορά αλληλεγγύης που του αναλογεί κατά την εκκαθάριση της φορολογικής του δήλωσης.</p>
      <p><b>4. Ανακαίνιση ακινήτων:</b> Διορθώνεται η  διάταξη με την οποία παρέχεται έκπτωση φόρου 40% για τις εργασίες επισκευής ακινήτων. Οι ιδιοκτήτες ακινήτων που θα κάνουν εργασίες ανακαίνισης το 2020, 2021 και 2022 θα έχουν έκπτωση φόρου τα επόμενα τέσσερα χρόνια. Το 40% των δαπανών για την ανακαίνιση των ακινήτων τους θα εκπίπτει από τις οφειλές φόρου εισοδήματος της επόμενης τετραετίας υπό ορισμένους κανόνες και συγκεκριμένες προϋποθέσεις. Το ανώτατο όριο έκπτωσης που θα γίνεται σε κάθε ιδιοκτήτη φτάνει τα 19.200 ευρώ. Μπορεί με τη συγκεκριμένη διάταξη η κυβέρνηση να επιδιώκει την αναθέρμανση της οικοδομικής δραστηριότητας και την πάταξη της φοροδιαφυγής, πλην όμως έτσι όπως είναι «διατυπωμένη» υπάρχει κίνδυνος να μην εξυπηρετήσει κανέναν από τους δύο αυτούς στόχους. Το βασικό πρόβλημα εντοπίζεται στην παράγραφο 3 του άρθρου 16 με την οποία καταργείται η μείωση κατά 5% του φορολογητέου εισοδήματος που προβλέπει η υφιστάμενη νομοθεσία για τους έχοντες εισόδημα από ενοίκια για όποιον επικαλεστεί την έκπτωση του 40%. Μετά την αλλαγή, οι ιδιοκτήτες ακινήτων δεν θα χάνουν την αυτόματη έκπτωση του 5% από τον φόρο εισοδήματος από ενοίκια, αν κάνουν χρήση της έκπτωσης για δαπάνες ανακαίνισης.</p>
      <p><b>5. Περιστασιακά απασχολούμενοι:</b> Παρεμβάσεις αναμένονται και στο  άρθρο 6 του νομοσχεδίου που αφορά τους περιστασιακά εργαζόμενους. Το άρθρο τούς αντιμετωπίζει ως επιχειρηματίες και τους φορολογεί από το πρώτο ευρώ με βάση το τεκμαρτό εισόδημα. Ειδικότερα, αν διατηρηθεί η διάταξη της παραγράφου 1 του άρθρου, οι περιστασιακά εργαζόμενοι θα χάσουν το αφορολόγητο όριο. Σήμερα με βάση την ισχύουσα διάταξη το δηλωθέν εισόδημα των φορολογουμένων, εφόσον δεν υπερβαίνει το ποσόν των 6.000 ευρώ και το τεκμαρτό τους εισόδημα το ποσόν των 9.500 ευρώ, φορολογείται με την κλίμακα των μισθωτών στην οποία ισχύει αφορολόγητο όριο.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/politikh/article/2040428/sintagmatiki-anatheorisi-i-krisimes-diataxis-pou-tha-apascholisoun-tin-penthimeri-kinovouleftiki-sizitisi.html"/>
        <a href="https://www.news.gr/ellada/article/2039969/stefanos-tsitsipas-i-fotografia-me-ton-kiriako-mitsotaki-meta-ton-thriamvo-epi-tou-fenterer.html"/>
        <a href="https://www.news.gr/politikh/article/2039935/mitsotakis-afinoume-piso-dichastika-sinthimata.html"/>
      </related>
    </article>
  </body>
</html>