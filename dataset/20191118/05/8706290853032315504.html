<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/685001/prasinoi-kai-diethnis-amnistia-axionoun-na-dothei-telos-sti-strat"/>
    <meta property="og:site_name" content="enikos.gr"/>
    <meta property="article:published_time" content="2019-11-18T05:08:00+00:00"/>
    <meta property="og:title" content="Πράσινοι και Διεθνής Αμνηστία αξιώνουν να δοθεί τέλος στη στρατιωτική συνεργασία Γερμανίας - Κίνας"/>
    <meta property="og:description" content="«Η κατάσταση όσον αφορά τα ανθρώπινα δικαιώματα» στην Κίνα «είναι καταστροφική»..."/>
  </head>
  <body>
    <article>
      <h1>Πράσινοι και Διεθνής Αμνηστία αξιώνουν να δοθεί τέλος στη στρατιωτική συνεργασία Γερμανίας - Κίνας</h1>
      <address>
        <time datetime="2019-11-18T05:08:00+00:00">18 Nov 2019, 05:08</time>
      </address>
      <p>Κορυφαία στελέχη του κόμματος των Πρασίνων και η οργάνωση υπεράσπισης των ανθρωπίνων δικαιωμάτων Διεθνής Αμνηστία προέτρεψαν χθες Κυριακή την κυβέρνηση «μεγάλου συνασπισμού» <a href="http://www.enikos.gr/politics/684464/tilefoniki-epikoinonia-mitsotaki-merkel">υπό την καγκελάριο Άγγελα Μέρκελ </a>να βάλει τέλος στη συνεργασία ανάμεσα στη Bundeswehr, τις γερμανικές ένοπλες δυνάμεις, και τον Λαϊκό Απελευθερωτικό Στρατό, τις κινεζικές ένοπλες δυνάμεις.</p>
      <p>«Η κατάσταση όσον αφορά τα ανθρώπινα δικαιώματα» στην Κίνα «είναι καταστροφική», κατήγγειλαν χθες Κυριακή οι εκπρόσωποι της κοινοβουλευτικής ομάδας των Πρασίνων για τα ανθρώπινα δικαιώματα και για την πολιτική ασφαλείας, αντιστοίχως η Μαργκαρέτε Μπάουζε και ο Τομπίας Λίντνερ.</p>
      <p>«Στην επαρχία Σιντζιάνγκ, εκατομμύρια άνθρωποι έχουν μετατραπεί σε θύματα ολοκληρωτικής παρακολούθησης και σκληρής καταπίεσης». Ενδέχεται να διαπράττονται εκεί «εγκλήματα κατά της ανθρωπότητας, αν όχι γενοκτονία», υποστήριξαν οι Μπάουζε και Λίντνερ.</p>
      <p><a href="http://www.enikos.gr/international/684997/fovoi-gia-aimatira-epeisodia-pali-sto-chongk-kongk-i-astynomia-ec">Αναφέρθηκαν επίσης στην κρίση στο Χονγκ Κονγκ</a>, όπου η επικεφαλής της κυβέρνησης Κάρι Λαμ πρόσφατα προειδοποίησε πως δεν μπορεί να αποκλειστεί η επέμβαση του κινεζικού στρατού εν μέσω των βίαιων ταραχών και των διαδηλώσεων υπέρ της δημοκρατίας.</p>
      <p>«Υπό τέτοιες συνθήκες, είναι απολύτως ανεύθυνο η Μπούντεσβερ να συνεχίσει να εκπαιδεύει κινέζους στρατιωτικούς», έκριναν τα δύο στελέχη του αντιπολιτευόμενου κόμματος.</p>
      <p>Ο ειδικός της Διεθνούς Αμνηστίας Ματίας Τζον από την πλευρά του δήλωσε στην ταμπλόιντ εφημερίδα Bild ότι οποιαδήποτε γερμανική συμβολή στην εκπαίδευση του κινεζικού στρατού είναι ακατανόητη και εξαιρετικά αμφιλεγόμενη μπροστά στην κατάσταση ως προς τα ανθρώπινα δικαιώματα στη Λαϊκή Δημοκρατία.</p>
      <p>Με δεδομένη «την τρέχουσα κατάσταση στο Χονγκ Κονγκ, η ομοσπονδιακή κυβέρνηση θα όφειλε να στείλει σαφές μήνυμα, τερματίζοντας κάθε στρατιωτική συνεργασία αμέσως», υποστήριξε ο Τζον σε δηλώσεις του στην Μπιλντ.</p>
      <p>Η εφημερίδα, επικαλούμενη εσωτερικά έγγραφα του γερμανικού υπουργείου Άμυνας, σημειώνει πως προγραμματίζεται να εκπαιδευθούν δεκάδες στρατιωτικοί της Κίνας το 2020. Για παράδειγμα, 11 στελέχη του κινεζικού στρατού θα λάβουν «ανώτερη εκπαίδευση» στην επιμελητεία, ενώ ένα άλλο θα περάσει ειδική εκπαίδευση στον χειρισμό «του Τύπου και των δημόσιων σχέσεων».</p>
      <p>Ο Τζόσουα Ουόνγκ, εκ των ηγετών του κινήματος διαμαρτυρίας στο Χονγκ Κονγκ, επίσης ζητεί να μην υπάρξει καμιά περαιτέρω εκπαίδευση κινέζων στρατιωτικών στη Γερμανία σε δηλώσεις του στην ίδια εφημερίδα που δημοσιεύονται σήμερα. Μπροστά στην κατάσταση στο Χονγκ Κονγκ, το γερμανικό υπουργείο Άμυνας θα όφειλε να έχει σταματήσει τη συνεργασία εδώ και καιρό, έκρινε και πρόσθεσε πως το γεγονός πως στελέχη του Λαϊκού Απελευθερωτικού Στρατού εκπαιδεύονται από τη Μπούντεσβερ τον εξοργίζει.</p>
      <p>Εκπρόσωπος του υπουργείου Άμυνας επιβεβαίωσε ότι οι δύο χώρες συνεργάζονται στην εκπαίδευση στρατιωτικών, πράγμα πασίγνωστο εδώ και καιρό όπως επισήμανε, ενώ χαρακτήρισε το εύρος της διμερούς αμυντικής συνεργασίας περιορισμένο.</p>
      <p>Σημείωσε ακόμη ότι η συνεργασία αφορά την υπεράσπιση του διεθνούς δικαίου και των δημοκρατικών αξιών και την εκπροσώπηση της Μπούντεσβερ ως στρατεύματος που λογοδοτεί στο γερμανικό κοινοβούλιο. Τέτοιου είδους συμφωνίες συνεργασίας έχουν συναφθεί με περίπου 100 κράτη, συμπλήρωσε.</p>
      <p>Οι γερμανικές ένοπλες δυνάμεις διεξήγαγαν πρόσφατα ευρείας κλίμακας άσκηση του Ιατρικού σώματος στην οποία συμμετείχαν κινέζοι στρατιωτικοί στη Βαυαρία.</p>
      <p>Πηγή: ΑΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/684612/meiothikan-oi-aitiseis-asylou-stin-germania%0A%20%20%20%20%0A"/>
        <a href="http://www.enikos.gr/international/684103/poiniko-adikima-to-upskirting-sti-germania%0A%20%20%20%20%0A"/>
        <a href="http://www.enikos.gr/international/683943/titloi-telous-kai-gia-ti-germaniki-thomas-cook-akyronei-ola-ta-pr%0A%20%20%20%20%0A"/>
        <a href="http://www.enikos.gr/international/683836/proin-germanos-presvis-stin-ellada-to-verolino-den-prokeitai-na-p%0A%20%20%20%20%0A"/>
        <a href="http://www.enikos.gr/international/683833/poulise-ti-neogenniti-kori-tou-giati-den-eiche-lefta-na-anathreps%0A%20%20%20%20%0A"/>
        <a href="http://www.enikos.gr/international/683727/chimiki-epithesi-se-nipiagogeio-stin-kina-51-mathites-travmatisti%0A%20%20%20%20%0A"/>
        <a href="http://www.enikos.gr/international/683655/germania-i-symfonia-gia-ti-vasiki-syntaxi-apomakrynei-tis-ekloges%0A%20%20%20%20%0A"/>
        <a href="http://www.enikos.gr/international/683594/entyposiaki-i-limouzina-tou-kinezou-proedrou-si-tzinpingk-photo-b%0A%20%20%20%20%0A"/>
        <a href="http://www.enikos.gr/international/683598/stis-egkatastaseis-tis-cosco-o-proedros-tis-kinas-kai-o-prothypou%0A%20%20%20%20%0A"/>
      </related>
    </article>
  </body>
</html>