<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/valsts-svetkos-riga-plasa-pasakumu-programma-un-satiksmes-ierobezojumi.a338667/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-18T05:05:00+00:00"/>
    <meta property="og:title" content="Valsts svētkos Rīgā plaša pasākumu programma un satiksmes ierobežojumi"/>
    <meta property="og:description" content="Latvijas valsts svētku dienā Rīgā plānota plaša svētku programma, sabiedriskais transports būs bez maksas, bet autovadītājiem jārēķinās ar satiksmes ierobežojumiem."/>
  </head>
  <body>
    <article>
      <h1>Valsts svētkos Rīgā plaša pasākumu programma un satiksmes ierobežojumi</h1>
      <address><time datetime="2019-11-18T05:05:00+00:00">18 Nov 2019, 05:05</time> by <a rel="author" href="https://www.lsm.lv/autors/edgars-kupcs/" target="_blank">Edgars Kupčs, Jānis Kincis</a></address>
      <p>
        <b>Latvijas valsts svētku dienā Rīgā plānota plaša svētku programma, sabiedriskais transports būs bez maksas, bet autovadītājiem jārēķinās ar satiksmes ierobežojumiem.</b>
      </p>
      <p>Valsts svētku diena Rīgā šodien iesāksies pulksten deviņos ar ekumenisko dievkalpojumu Rīgas Domā.</p>
      <p>Pusvienpadsmitos pie Brīvības pieminekļa plānota ziedu nolikšanas ceremonija, bet pusdivos pēcpusdienā 11. novembra krastmalā varēs vērot ikgadējo Nacionālo bruņoto spēku, Iekšlietu ministrijas vienību un ārvalstu vienību militāro parādi.</p>
      <p>Par godu svētkiem galvaspilsētā šodien iespējams apskatīt virkni izstāžu, kā arī apmeklēt koncertus gan Rīgas centrā, gan apkaimēs.</p>
      <p>Valsts svētkos, 18. novembrī, Rīgā par braucienu sabiedriskajā transportā nebūs jāmaksā, tāpat arī pašvaldības pārraudzītās autostāvvietas būs pieejamas bez maksas.</p>
      <figure>
        <audio src="https://static.lsm.lv/media/2019/11/c441.mp3"/>
        <figcaption>"Rīgas satiksme" pārstāve Baiba Bartaševiča: Par sabiedrisko transportu 18.novembrī<cite>Jānis Kincis</cite></figcaption>
      </figure>
      <p>Pirms un pēc publiskajiem svētku pasākumiem vairākos maršrutos būs nodrošināti papildreisi.  </p>
      <p>Daudzviet Rīgā <a href="https://www.lsm.lv/raksts/zinas/latvija/riga-ierobezos-satiksmi-valsts-svetku-laika.a338445/">ierobežos satiksmi</a>, slēgs 11. novembra krastmalu un liegs iebraukt Vecrīgā.</p>
      <p>Tāpat kā nedēļas nogalē arī pirmdien transportlīdzekļiem Rīgā būs aizliegts apstāties un stāvēt 11. novembra krastmalas abās pusēs posmā no Akmens tilta līdz Muitas ielai. Satiksmes ierobežojumi saistībā ar gaidāmajiem valsts svētku pasākumiem noteikti arī daudzās citās Rīgas centra ielās.</p>
      <figure>
        <audio src="https://static.lsm.lv/media/2019/11/c442.mp3"/>
        <figcaption>Kārtības policijas pārvaldes priekšnieks Artis Velšs: Par drošību valsts svētkos<cite>Edgars Kupčs</cite></figcaption>
      </figure>
      <p>Savukārt, lai uguņošanas skatītāji nedrūzmētos, no vieniem dienā līdz pat vienpadsmitiem vakarā būs slēgta iebraukšana Vecrīgas teritorijā - Audēju, Grēcinieku un Smilšu ielā.  </p>
      <p>Valsts svētku dienā <a href="https://www.lsm.lv/raksts/zinas/latvija/riga-valsts-svetkus-atzimes-ar-svinigiem-pasakumiem-koncertiem-un-ugunosanu.a338141/">Rīgā ierasti gaidāma virkne pasākumu,</a> piemēram, ierastā militārā parāde Daugavmalā, ziedu nolikšanas ceremonija un ekumeniskais dievkalpojumu, kā arī daudz koncertu gan pilsētas centrā, gan apkaimēs. Savukārt apmeklētākie ir pasākumi pie Brīvības pieminekļa, kā arī koncerts un uguņošana, ko vēro krastmalā. Uz Latvijas simtgadi tur pulcējās ap simt tūkstoš  skatītāju, kuru centieni izklīst uzreiz pēc salūta daudzos radīja bailes tikt sabradātiem pūlī.</p>
      <figure>
        <audio src="https://static.lsm.lv/media/2019/11/c440.mp3"/>
        <figcaption>Svētku rīkotāju pārstāve no Rīgas domes Indra Vilde: Par svētku norisi<cite>Edgars Kupčs</cite></figcaption>
      </figure>
      <p>Rīgas domes pārstāve Indra Vilde šoreiz aicina svinētājus uz krastmalu doties savlaicīgi, jo pie Brīvības pieminekļa notiekošo tur varēs vērot ekrānos.  </p>
      <p>Ņemot vērā pērnā gada pieredzi, kad 18. novembra vakara svinības lielā pūļa drūzmēšanās dēļ pēc uguņošanas Vecrīgā draudēja pārvērsties traģēdijā, pirms valsts 101. dzimšanas dienas sarīkojumiem atbildīgie dienesti vairākkārt tikušies, lai šoreiz uzlabotu drošības pasākumus galvaspilsētā. Šoreiz pēc uguņošanas <a href="https://www.lsm.lv/article-preview/zinas/latvija/18-novembri-vecriga-pec-ugunosanas-druzmesanos-cer-kavet-ar-koncertu.a338572/">drūzmēšanos cer kavēt ar koncertu</a>. </p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/latvija/foto-un-video-svetku-ugunosana-par-godu-latvijas-republikas-101-gadadienai.a338816/"/>
        <a href="https://www.lsm.lv/raksts/zinas/arzemes/nato-eiropas-komisija-lietuva-un-citas-valstis-sveic-latviju-dzimsanas-diena.a338809/"/>
        <a href="https://www.lsm.lv/raksts/zinas/arzemes/18-novembri-svin-ari-londona.a338817/"/>
        <a href="https://www.lsm.lv/raksts/zinas/latvija/valsts-prezidents-latvijas-cels-drosi-ietiecas-nakamajos-gadu-simtenos.a338814/"/>
        <a href="https://www.lsm.lv/raksts/zinas/latvija/jurmala-iedegts-gaismas-cels.a338813/"/>
        <a href="https://www.lsm.lv/raksts/zinas/latvija/jelgava-jauna-tradicija-medala-par-neatkaribas-idejas-uzturesanu-un-pilsonisko-staju.a338811/"/>
        <a href="https://www.lsm.lv/raksts/zinas/latvija/si-ir-lieliska-valsts-lepojieties-ar-to-latvijas-iedzivotaju-un-viesu-velejumi-svetkos.a338806/"/>
        <a href="https://www.lsm.lv/raksts/zinas/latvija/foto-un-video-militara-parade-par-godu-latvijas-republikas-101-gadadienai.a338786/"/>
      </related>
    </article>
  </body>
</html>