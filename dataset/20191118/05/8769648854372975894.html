<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/emt-valencia-licita-obres-nova-parada-remodelacio-placa-de-ajuntament"/>
    <meta property="og:site_name" content="Diari La Veu"/>
    <meta property="article:published_time" content="2019-11-18T05:41:00+00:00"/>
    <meta property="og:title" content="L'EMT de València licita les obres d'una nova parada de cara a la remodelació de la plaça de l'Ajuntament "/>
    <meta property="og:description" content="El projecte inclou altres actuacions a l'interior de la plaça, com per exemple, la creació d'una nova parada en la zona central."/>
  </head>
  <body>
    <article>
      <h1>L'EMT de València licita les obres d'una nova parada de cara a la remodelació de la plaça de l'Ajuntament </h1>
      <h2>El projecte inclou la creació d'un intercanviador al carrer de Xàtiva; la instal·lació d'una nova marquesina a la plaça, i nous passos de vianants</h2>
      <address><time datetime="2019-11-18T05:41:00+00:00">18 Nov 2019, 05:41</time> by <a rel="author">DLV</a></address>
      <p>VALÈNCIA. L'Empresa Municipal de Transports (EMT) ha publicat la licitació de <a href="https://www.diarilaveu.com/proces-conversio-placa-ajuntament-de-valencia-zona-de-vianants-20-de-marc">les obres per a la remodelació de la zona viària al voltant de la plaça de l'Ajuntament</a> i les actuacions per a l'intercanviador del carrer Xàtiva. Aquest nou intercanviador facilitarà la intermodalitat entre les diferents línies a partir del 20 de març, una vegada es tanque al trànsit motoritzat la plaça de l'Ajuntament i entre en funcionament el bus llançadora C1. Aquesta nova línia unirà els intercanviadors de Tetuan-Porta de la Mar amb aquest de nou que es pretén construir al carrer de Xàtiva. <br/><br/>Les obres han sigut licitades per un total de 99.948 euros i duraran, com a màxim, tres mesos. A més, el projecte inclou altres actuacions a l'interior de la plaça, com ara la creació d'una nova parada en la zona central. La nova marquesina s'instal·larà enfront de l'actual parada Plaça de l'Ajuntament-Barques i també serà utilitzada per la línia llançadora C1. Aquesta nova línia de bus també oferirà servei dins de la plaça en la parada de Plaça de l'Ajuntament-Mercat Central/Llotja (que es mantindrà), així com en la de Marqués de Sotelo, que serà modificada dins de les obres licitades. <br/><br/>L'actuació també inclou la construcció de nous passos de vianants entorn de la plaça, senyalització conforme a la normativa d'accessibilitat en parades d'autobús, el reforç del paviment en les zones de frenada de les parades i la construcció tres dàrsenes. Tot i que està previst que les obres duren tres mesos, es preveu la seua interrupció des de l'1 fins al 19 de març de 2020 a causa de la celebració de les Falles. <br/><br/>El termini per a presentar ofertes en la licitació del concurs públic serà fins al 3 de desembre del 2019. "És un projecte que millorarà notablement el servei públic de transport que oferim a la ciutadania. Els viatgers de l'EMT experimentaran millores substancials pel que fa a la velocitat de circulació i la regularitat, així com en la coordinació de les diferents línies per a aconseguir millors freqüències a les quals aspira la ciutadania. València continua avançant així cap a la modernitat per a equiparar-nos a les millors ciutats espanyoles i europees", ha explicat el regidor de Mobilitat Sostenible, Giuseppe Grezzi. <br/><br/>L'ampliació de les zones per als vianants mitjançant la reducció d'aquelles destinades a circulació rodada amb la reducció del trànsit que circula per elles és un objectiu específic del Pla Especial de Protecció dels Béns d'Interés Cultural de València.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/dr-ximo-mr-puig-dues-cares-president-mira-catalunya"/>
        <a href="https://www.diarilaveu.com/valencia-negra-borja-penalba-i-mireia-vives-ja-te-videoclip"/>
        <a href="https://www.diarilaveu.com/muntar-empresa-18-hores-crear-negoci-emprenedor-valencia-estonia"/>
        <a href="https://www.diarilaveu.com/les-corts-rebutgen-retornar-al-consell-la-llei-dacompanyament-als-pressuposts"/>
        <a href="https://www.diarilaveu.com/podem-preguntara-bases-pacte-psoe-23-i-26-de-novembre"/>
      </related>
    </article>
  </body>
</html>