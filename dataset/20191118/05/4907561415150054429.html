<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/bilal-emin-turan/ayse-nine-yetistirdigini-markette-satacak-2220046"/>
    <meta property="og:site_name" content="Posta"/>
    <meta property="article:published_time" content="2019-11-18T05:00:31+00:00"/>
    <meta property="og:title" content="Ayşe nine yetiştirdiğini markette satacak"/>
    <meta property="og:description" content="Tarımın geleceğini planlamak için 15 yıl sonra toplanan Tarım Şurası’na 23 bin vatandaştan fikir yağdı. Öne çıkan görüşler arasında ‘Sıfır kilometre yaklaşımı’ dikkat çekiyor. Yani, Ayşe Nine bahçesinde yetiştirdiğini bir sokak ötedeki markette satabilecek."/>
  </head>
  <body>
    <article>
      <h1>Ayşe nine yetiştirdiğini markette satacak</h1>
      <address><time datetime="2019-11-18T05:00:31+00:00">18 Nov 2019, 05:00</time> by <a rel="author">Bilal Emin Turan</a></address>
      <p>
        <i>Tarımın geleceğini planlamak için 15 yıl sonra toplanan Tarım Şurası’na 23 bin vatandaştan fikir yağdı. Öne çıkan görüşler arasında ‘Sıfır kilometre yaklaşımı’ dikkat çekiyor. Yani, Ayşe Nine bahçesinde yetiştirdiğini bir sokak ötedeki markette satabilecek.</i>
      </p>
      <p>Türkiye tarımsal hasılada 51.8 milyar dolarla Avrupa’da 1’inci, dünyada 7’inci. Türkiye’nin Avrupa’da en yakın rakibi 38.9 milyar dolarla Fransa. 17.7 milyar dolarlık tarım ihracatı yapan ülkemizin bu alandaki ithalatı ise 12.6 milyar dolar. Zaman zaman Türkiye’de yetiştirilen bazı ürünlerdeki spekülatif hareketler nedeniyle ithalat gündeme gelse de Türkiye tarımda kendi kendine yeten ithalatçı değil net ihracatçı bir ülke.</p>
      <figure>
        <img src="https://i.pstimaj.com/img/75/640x0/5dd1bb27ae298bcdae3b960c"/>
      </figure>
      <p>
        <b>GELECEK YÜZYILIN PLANI</b>
      </p>
      <p>Tarımda kendine yeter ülke olarak kalmak, diğer ülkelere göre rekabet üstünlüğünü korumak için planlama ve hedefler çok önemli. Geçen Cuma İstanbul Conrad Otel’de bir araya geldiğimiz Tarım ve Orman Bakanı Dr. Bekir Pakdemirli, bu konunun altını çizdi ve “Gıda arz ve güvenliğini sağlamalı ve gelecek nesillere taşımalıyız. ‘Bugün iyiyim’ demek en büyük hata olur. 22’nci yüzyıldaki gıda arzını ve talebini düşünerek bir şeyler yapmak lazım” dedi.</p>
      <figure>
        <img src="https://i.pstimaj.com/img/75/640x0/5dd1bb4466a97c651e47d241"/>
      </figure>
      <p>
        <b>23 BİN KİŞİDEN FİKİR</b>
      </p>
      <p>Bunu da toplumsal mutabakat ve ortak akılla hayata geçirmenin önemine dikkat çeken Pakdemirli, “İlki 1999’da, ikincisi de 2004’te yapılan Tarım Şurası’nı 15 yıl sonra tekrar topladık” dedi.</p>
      <p>Şura, 18-21 Kasım'da Ankara’da düzenleniyor. Tarım Şurası’nın ilk adımı, 17 Mayıs’ta atıldı. 21 adet çalışma grubu kuruldu, 81 ilde, 200’ün üzerinde toplantıya 7000 paydaş katıldı. ‘tarimormansurasi. gov.tr’ platformundan 23 bin kişi tarımda verimliliği artırmaya katkı sağlamak için fikrini beyan etti.</p>
      <p>
        <b>SIFIR KİLOMETRE YAKLAŞIMI</b>
      </p>
      <p>‘Ürettiğin yerde tüketmek’ anlamına gelen ‘sıfır kilometre’ yaklaşımı, Ata Tohum Projesi, balon balığı, kadın çiftçiler, orman yangınlarına önlem Tarım Şurası’nda öne çıkan başlıklardan bazıları.</p>
      <p>Sıfır kilometre yaklaşımına örnek olarak İzmir’in Güzelbahçe ilçesinin Keltik köyündeki Ayşe Nine’yi örnek gösteren Pakdemirli, “Ayşe Nine evinin bahçesinde yetiştirdiği marulu, bu yaklaşım ile bir sokak ötedeki zincir marketlerde satabilecek. Bunun detayları önümüzdeki günlerde netleşecek” diye konuştu.</p>
      <p>
        <b>ŞU ANDA EN GÜVENLİ GIDA ISPANAK</b>
      </p>
      <p>Ispanak zehirlenmeleriyle ilgili bir soru üzerine Bakan Pakdemirli, sözü İstanbul İl Tarım ve Orman Müdürü Ahmet Yavuz Karaca’ya verdi. Karaca, bunun tarım ilacından değil şeytan elması ve güzel avrat otundan kaynaklandığını söyledi ve her yıl benzer olayların yaşandığını aktardı.</p>
      <p>Karaca, bu sefer bir tarladan yoğun bir şekilde bu otla karışık ürün geldiğinden zehirlenmenin dikkat çektiğini söyledi. Karaca, “Tarım ilacı kullansaydı o çiftçi bu ot için de ilaç kullanacaktı. Kesinlikle ilaç kaynaklı değil. Şu anda en güvenilir gıda ıspanak. Çünkü ıspanağa yapılmayan analiz kalmadı” açıklamasında bulundu.</p>
      <figure>
        <img src="https://i.pstimaj.com/img/75/640x0/5dd1bb6bae298bce2cb051ac"/>
      </figure>
      <p>
        <b>İTHALAT KONTROLLÜYSE TARIMA FAYDALIDIR</b>
      </p>
      <p>Spekülatif fiyat hareketlerine bağlı olarak bazı tarım ürünlerinin ithal edildiğine işaret eden Bakan Pakdemirli, şunları aktardı: “Türkiye’de ürün yok ve aracılar da ürünün fiyatını speküle edip yükseltiyorsa o zaman ihracat yapılıyor.</p>
      <p>İthalat kontrollü olduğu sürece tarıma faydalıdır. 1980’lerde rahmetli Özal, muz ithalatına izin vermeseydi ve rekabete açmamış olsaydı halen parmak büyüklüğünde muz yiyor olacaktık. Bugün, muzda ihracat edecek noktaya geldik.”</p>
      <p>
        <b>BALON BALIĞINDAN KANSER İLACI</b>
      </p>
      <p>Son dönemde özellikle Akdeniz sahil şeridinde sayısı artan balon balığı, zehirli bir tür olması nedeniyle denizlerimizdeki diğer balık türleri için önemli bir tehdit oluşturuyor.</p>
      <p>Bununla birlikte balon balığı derisi yeni bir kanser ilacının üretiminde kullanılıyor. Pakdemirli, “Balon balığı zehir değil ilaç olacak. İstilacı türler ekonomiye kazandırılacak ve kanser hastalarına çare olacak. Tanesi 10 lira. Kanada 5 bin ton istiyor” dedi.</p>
      <figure>
        <img src="https://i.pstimaj.com/img/75/640x0/5dd1bb97ae298bce2b63d880"/>
      </figure>
      <p>
        <b>YANGINLARA 'TANK'LA MÜDAHALE</b>
      </p>
      <p>Yangın söndürmede çok yaşlı ve bakımları eksik olduğu için uçakları kullanmayı bıraktıklarını ifade eden Pakdemirli, “Bunun yerine helikopter sayısını 24’ten 30’a çıkardık.</p>
      <p>Daha verimli. Ayrıca yangına müdahale için dozer ve yangın söndürme işlevi olan orman tankları ile yangınlara müdahale edilecek” dedi.</p>
      <figure>
        <img src="https://i.pstimaj.com/img/75/640x0/5dd1bbac66a97c65c47fd618"/>
      </figure>
      <p>
        <b>UYDUDAN RÖNTGENLE </b>
        <b>ENFLASYONA FREN</b>
      </p>
      <p>“Nüfus artıyor, gıda arzı ise sınırlı” diyen Bakan Pakdemirli, Türkiye’nin üretiminin (tarımsal hasıla) desteklerle ve çiftçileri doğru yönlendirmeyle yüzde 20-25 artırılabileceğini söyledi. Çiftçi Kayıt Sistemi (ÇKS) yazılımını güncelledikleri bilgisini paylaşan Pakdemirli, “Artık ne, ne kadar ekiliyorsa öğreneceğiz.</p>
      <p>Şu anda uydudan her parselin ekilip biçildiğini tespit edebiliyoruz. Bunların üzerinden rekolte tahmini de yapabileceğiz. Bu tahminler gıda enflasyonunu da bir miktar düşürebilir” değerlendirmesinde bulundu.</p>
      <figure>
        <img src="https://i.pstimaj.com/img/75/640x0/5dd1bbc766a97c65c3204564"/>
      </figure>
    </article>
  </body>
</html>