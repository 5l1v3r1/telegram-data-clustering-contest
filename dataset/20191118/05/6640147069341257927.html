<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/ryzen-5-3500-confermato-un-nuovo-processore-solo-per-pc-preassemblati/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-18T05:00:00+00:00"/>
    <meta property="og:title" content="Ryzen 5 3500 confermato, un nuovo processore solo per PC preassemblati | Tom's Hardware"/>
    <meta property="og:description" content="AMD ha finalmente ammesso l'esistenza del Ryzen 5 3500, CPU con 6 core senza SMT destinata ai PC preassemblati."/>
  </head>
  <body>
    <article>
      <h1>Ryzen 5 3500 confermato, un nuovo processore solo per PC preassemblati | Tom's Hardware</h1>
      <address>
        <time datetime="2019-11-18T05:00:00+00:00">18 Nov 2019, 05:00</time>
      </address>
      <p><b>AMD</b> ha finalmente ammesso l’esistenza del <b>Ryzen 5 3500</b>. Di questa CPU avevamo avuto modo di parlare <a href="https://www.tomshw.it/hardware/ryzen-5-3500-leak-specifiche/">qualche mese fa</a>, quando trapelarono le prima informazioni sulle sue caratteristiche tecniche. Il nuovo processore ha fatto finalmente la sua comparsa in alcuni <b>PC desktop preassemblati </b>ed è stato inserito nella <a href="https://www.amd.com/en/products/specifications/processors/">lista dei processori</a> disponibile sul sito AMD.</p>
      <figure>
        <img src="https://www.tomshw.it/images/images/2019/07/banchetto-di-prova-amd-ryzen-3000-41517.768x432.jpg"/>
      </figure>
      <p>Le caratteristiche tecniche lo pongono<b> leggermente sotto al Ryzen 5 3600</b>. Ryzen 5 3500 infatti è una<b> CPU 6 core</b> senza SMT, con una frequenza di clock base di <b>3,6 GHz in grado di raggiungere i 4,1 GHz in turbo</b>, una cache <b>L3 da 16 MB</b> e un <b>TDP di 65 watt</b>.</p>
      <p>“Stiamo offrendo il processore AMD Ryzen 5 3500 a canali e partner OEM in alcune regioni geografiche. Questo processore permetterà ai nostri partner di trarre il massimo vantaggio dalla piattaforma più avanzata di AMD, che offre potenti prestazioni di gioco e produttività ad alta velocità, con il supporto di PCIe 4.0, Precision Boost Overdrive e Ryzen Master Utility”, ha dichiarato AMD.</p>
      <p>Non è l’unico processore Ryzen 3000 destinato agli OEM: AMD ha già annunciato Ryzen 9 3900 e Ryzen 5 3500X, quest’ultimo però dedicato al solo mercato cinese e contraddistinto dal doppio della cache L3 del modello 3500. Del Ryzen 9 3900, comunque, potete leggere una prova a <a href="https://www.tomshw.it/hardware/amd-ryzen-9-3900-test-record-mondo-overclock/">questo indirizzo</a> – un peccato che AMD non lo porti sul mercato retail dato che offre 12 core / 24 thread a 3,1 / 4,3 GHz in un TDP di 65 watt.</p>
      <p>Dai test preliminari su <b>Geekbench</b>, facendo una media dei risultati, il Ryzen 5 3500X ottiene un <b>punteggio multi-core di 4886 e un punteggio single-core di 1149</b>. Si tratta di risultati ben al di sotto dei punteggi del Ryzen 5 3600, di 6921 e 1212, ma quasi paragonabili ai 5408 e 980 del Ryzen 5 2600 basato sulla precedente architettura Zen+. Grazie all’<b>architettura Zen 2</b>, il Ryzen 5 3500 potrebbe superare il Ryzen 5 2600 in alcuni software single thread, restando dietro in ambito multi-thread.</p>
      <p>Tra i primi sistemi ad adottare il <b>Ryzen 5 3500</b> c’è il computer desktop <b>Dell Alienware Aurora</b>, proposto a 1200 dollari con 8 GB di RAM, un HDD da 1 TB e Radeon RX 5700, oppure a 1350 dollari con un 16 GB di RAM e un’unità M.2 aggiuntiva. Con entrambe le configurazioni Dell permette di passare al Ryzen5 3600 con un esborso aggiuntivo di soli 25 dollari, che non rende particolarmente conveniente la nuova CPU.</p>
    </article>
  </body>
</html>