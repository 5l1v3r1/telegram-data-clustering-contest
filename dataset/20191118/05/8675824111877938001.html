<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wahcricket.com/news/shami-enters-into-top-10-icc-ranking-after-7-wickets-in-first-test-143369"/>
    <meta property="og:site_name" content="Wah Cricket"/>
    <meta property="article:published_time" content="2019-11-18T05:36:30+00:00"/>
    <meta property="og:title" content="ICC रैंकिंग: करियर की सर्वश्रेष्ठ रैंकिंग पर शमी, उमेश-ईशांत को भी फायदा"/>
    <meta property="og:description" content="ICC रैंकिंग: उमेश यादव और ईशांत शर्मा को भी लगातार अच्छे प्रदर्शन का फायदा आईसीसी की रैंकिंग में हो रहा है."/>
  </head>
  <body>
    <article>
      <h1>ICC रैंकिंग: करियर की सर्वश्रेष्ठ रैंकिंग पर शमी, उमेश-ईशांत को भी फायदा</h1>
      <h2>ICC रैंकिंग: उमेश यादव और ईशांत शर्मा को भी लगातार अच्छे प्रदर्शन का फायदा आईसीसी की रैंकिंग में हो रहा है.</h2>
      <address>
        <time datetime="2019-11-18T05:36:30+00:00">18 Nov 2019, 05:36</time>
      </address>
      <p><b>नई दिल्ली:</b> तेज गेंदबाजों के शानदार प्रदर्शन के दम पर भारतीय टीम ने बांग्लादेश को तीन दिन में ही पहले टेस्ट में मात दी. मैच में सात विकेट लेने वाले तेज गेंदबाज शमी को अच्छे प्रदर्शन का फायदा आईसीसी की रैंकिंग में हुआ है. शमी के अलावा सलामी बल्लेबाज मयंक अग्रवाल आईसीसी की ताजा टेस्ट रैंकिंग में करियर की सर्वश्रेष्ठ रैंकिंग पर पहुंच गए हैं. बांग्लादेश के खिलाफ मिली पारी और 130 रन की शानदार जीत में शमी और मयंक का अहम योगदान रहा था.</p>
      <p>शमी ने उस मैच में पहली पारी में तीन और दूसरी पारी में चार विकेट चटकाए थे जबकि मयंक ने 243 रनों की दोहरी शतकीय पारी खेली थी. शमी गेंदबाजों की सूची में आठ स्थानों की लंबी छलांग लगाकर सातवें नंबर पर पहुंच गए हैं. उनके अब 790 रेटिxग प्वाइंटस हो गए हैं. वह सबसे ज्यादा रेटिंग हासिल करने वाले तीसरे भारतीय तेज गेंदबाज बन गए हैं. उनसे पहले कपिल देव 877 और जसप्रीत बुमराह 832 अंक हासिल कर चुके हैं.</p>
      <p>
        <b>ईशांत-उमेश को भी फायदा</b>
      </p>
      <p>वहीं, ईशांत शर्मा और उमेश यादव एक-एक स्थान ऊपर चढ़कर क्रमश: 20वें और 22वें नंबर पर पहुंच गए हैं. ऑफ स्पिनर रविचंद्रन अश्विन टॉप-10 में 10वें नंबर पर बने हुए हैं जबकि ऑलराउंडरों की सूची में वह चौथे नंबर पर पहुंच गए हैं.</p>
      <p>बल्लेबाजों की सूची में मयंक 11वें पायदान पर पहुंच गए हैं. उन्होंने अब तक 8 टेस्ट मैचों में 858 रन बनाए हैं और उनके 691 रेटिंग हो गए हैं. रविंद्र जडेजा चार स्थान ऊपर चढ़कर 35वें नंबर पर पहुंच गए हैं. बल्लेबाजों की रैकिंग के टॉप 10 में तीन भारतीय हैं. विराट कोहली दूसरे, रहाणे पांचवें और रोहित शर्मा 10वें पायदान पर बने हुए हैं.</p>
    </article>
  </body>
</html>