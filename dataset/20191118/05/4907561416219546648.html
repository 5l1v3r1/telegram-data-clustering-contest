<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/tamer-heper/satis-yapilmis-2220052"/>
    <meta property="og:site_name" content="Posta"/>
    <meta property="article:published_time" content="2019-11-18T05:01:37+00:00"/>
    <meta property="og:title" content="Satış yapılmış"/>
    <meta property="og:description" content="35-40 sene önce dedemin vefatı üzerine babam amcam ve üç kız kardeşi mal paylaşımı yapmış. Ardından kız kardeşler satış yoluyla haklarını babam ve amcama vermişler."/>
  </head>
  <body>
    <article>
      <h1>Satış yapılmış</h1>
      <address><time datetime="2019-11-18T05:01:37+00:00">18 Nov 2019, 05:01</time> by <a rel="author">Tamer Heper</a></address>
      <p>35-40 sene önce dedemin vefatı üzerine babam amcam ve üç kız kardeşi mal paylaşımı yapmış. Ardından kız kardeşler satış yoluyla haklarını babam ve amcama vermişler. Bunların hepsi yasal ve hukuka uygun bir şekilde yapılmış. En küçük kız kardeşin yaşı tutmadığı için annesi onun adına satışı gerçekleştirmiş.</p>
      <p>Bu zamana kadar hiçbir sorun yokken yakın zamanda kız kardeşlerin çocukları hak talebinde bulunarak geriye dönük dava açacaklarını söylediler. Bu aşamada neler yapılır? Geriye dönük yaptırım olur mu? ● S.K.</p>
      <p>★ ★ ★ ★ ★</p>
      <p>Okuyucumun sorusunun içinde bir nokta önemli. “Kız kardeşler satış yaparak haklarını babam ve amcama vermişler” diyor. Herkes malından yasal çerçeveler içinde dilediği gibi tasarruf eder.</p>
      <p>İşte satış da bunların başında gelir. Anlatılan olayda satış yapılmış, parası alınmış ve hisse devredilmiştir. Dolayısıyla bu iş bitmiş ve de üzerinden 35-40 sene geçmiş. Bu şartlar altında iddianın biraz tutarsız olduğunu görüyorum.</p>
      <p>★ ★ ★ ★ ★</p>
      <p>Ancak olayda belirsiz bir husus var ki bu da önemli. Okuyucum kız kardeşlerin çocuklarından söz ediyor. Ancak kız kardeşler hayatta mı değil mi belli değil. Şayet kız kardeşler halen hayatta ise zaten onların çocuklarının böyle bir olaya müdahil olması söz konusu değil.</p>
      <p>Şayet hayatta değillerse belki o zaman söz sahibi olarak olaya müdahale etme haklarını kendilerinde görmüş olabilirler ama bu ihtimal, taleplerinde haklı olduklarını düşündüğüm anlamına gelmesin.</p>
      <p>★ ★ ★ ★ ★</p>
      <p>Okuyucum son olarak bu aşamada neler yapılacağını sormuş. Doğrusu bu aşamada okuyucumun yapacağı bir şey yok. Zira çocuklar henüz dava açmamış, dava açmayı düşünmüş. Bir dava açılacaksa hele böyle geçmişi 35-40 sene önceye dayanıyor ve işin içine gayrimenkuller giriyorsa büyük ihtimalle bir meslektaşıma danışacaklardır.</p>
      <p>Bu halde de muhtemelen dava açma fikrinden vazgeçeceklerdir. Dolayısıyla okuyucumun bir dava açılana kadar yapacağı hiçbir şey yok. Ancak dava açılırsa yapacağı tek şey var; bir meslektaşımla işbirliği yapmak.</p>
    </article>
  </body>
</html>