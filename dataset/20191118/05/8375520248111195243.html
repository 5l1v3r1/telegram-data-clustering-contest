<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/-skoro-s-huntoy-budet-pokoncheno-boyovik-yakiy-dopituvav-ukrajinskogo-soldata-otrimav-visim-rokiv-tyurmi-640515.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T05:00:52+00:00"/>
    <meta property="og:title" content="«Скоро с хунтой будет покончено». Бойовик, який допитував українського солдата, отримав вісім років тюрми"/>
    <meta property="og:description" content="Громадянина України Артема Охременка визнано винним у причетності до терористичної організації"/>
  </head>
  <body>
    <article>
      <h1>«Скоро с хунтой будет покончено». Бойовик, який допитував українського солдата, отримав вісім років тюрми</h1>
      <address>
        <time datetime="2019-11-18T05:00:52+00:00">18 Nov 2019, 05:00</time>
      </address>
      <h4>Громадянина України Артема Охременка визнано винним у причетності до терористичної організації</h4>
      <p>Бердянський міськрайонний суд Запорізької області заочно визнав винним заступника командира Сьомої окремої мотострілкової бригади «народної міліції» «Луганської народної республіки» <a href="https://myrotvorets.center/criminal/okhremenko-artem-alekseevich/">Артема Охременка</a> за ч.1 ст.258-3 КК України («Створення терористичної організації») і призначено покарання у вигляді восьми років позбавлення волі.</p>
      <p>Про це повідомляє «<a href="https://glavcom.ua/">Главком</a>» з посиланням на вирок суду від 13 листопада.</p>
      <p>На початку жовтня 2014 року обвинувачений, який мешкав у Новій Каховці Херсонської області, поза контрольними пунктами в`їзду-виїзду потрапив до окупованого Донецьку. Там він вступив до лав «Першого мотострілкового батальйону сьомої окремої мотострілкової бригади «Донецької Народної Республіки», де отримав посаду заступника командира по роботі з особовим складом. У його обов’язки входили: підбір кадрів (у тому числі радикально налаштованих мешканців Херсонської області) для вступу до лав терористичної організації «ДНР»; сприяння їхньої діяльності шляхом надання порад, вказівок; організація контролю за несенням чергування і додержання на військовий лад дисципліни підлеглими на блокпостах, в казармі; виконання особисто та забезпечення виконання наказів керівників терористичної організації серед особового складу військової частини №08807.</p>
      <p>29 січня 2015 року під час бойового зіткнення Збройних сил України (128-ма окрема гірсько-штурмова бригада) із незаконними формуваннями «ДНР»  неподалік села Нікішине Донецької області у полон потрапив український солдат, якого допитував бойовик Охременко.</p>
      <p>Протягом січня-лютого 2015 року обвинувачений брав активну участь у захопленні Дебальцеве Донецької області. Спецслужби навіть перехопили таку розмову:</p>
      <p>«Вот и заканчивается наше наступление. Дебальцево практически взято. Первый славянский батальон седьмой бригады непосредственное участие принимал, всегда впереди, всегда в бою, всегда лучше всех. Я заместитель командира первого славянского батальона хочу передать привет своему родному городу Херсону, не забывайте, ждите и не отчаивайтесь, и не падайте духом.  Скоро с существующей хунтой будет покончено, скоро мы все увидимся».</p>
      <p>Крім цього, протягом серпня 2016 року-березня 2018 року бойовик підбирав і оформлював радикально налаштованих осіб у ряди учасників терористичних організацій «ЛНР; вів облік поранених, загиблих і надав допомогу сім`ям в похованні загиблих «ЛНР».</p>
      <p>Винуватість Артема Охременка за ч.1 <a href="http://search.ligazakon.ua/l_doc2.nsf/link1/an_909079/ed_2019_10_02/pravo1/T012341.html?pravo=1#909079">ст. 258-3 КК України</a> знайшла своє повне підтвердження в ході судового розгляду та підтверджується дослідженими доказами, наданими прокурором і проаналізованими судом.</p>
      <p>Термін відбування покарання для обвинуваченого варто рахувати з моменту його затримання.</p>
    </article>
  </body>
</html>