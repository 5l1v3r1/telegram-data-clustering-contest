<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/trygdeeksport-er-tull-og-toys/71823841"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T05:00:00+00:00"/>
    <meta property="og:title" content="«Trygdeeksport» er tull og tøys"/>
    <meta property="og:description" content="Trygd bør ikke være en tvangstrøye for å holde mottakeren innenfor landegrensene våre. Vi er en del av et felles europeisk arbeidsmarked, og det omfatter både yrkesaktive og arbeidsledige."/>
  </head>
  <body>
    <article>
      <h1>«Trygdeeksport» er tull og tøys</h1>
      <h2>Trygd bør ikke være en tvangstrøye for å holde mottakeren innenfor landegrensene våre. Vi er en del av et felles europeisk arbeidsmarked, og det omfatter både yrkesaktive og arbeidsledige.</h2>
      <address><time datetime="2019-11-18T05:00:00+00:00">18 Nov 2019, 05:00</time> by <a rel="author">Ane Breivik, 1. nestleder i Unge Venstre Og Timo Nikolaisen, sentralstyremedlem i Unge Venstre</a></address>
      <p><b>Flere titalls mennesker</b> kan være uriktig dømt fordi NAV har feiltolket EØS-retten. Flere tusen saker kan ha blitt utsatt for feilbehandling. Rettsstaten har sviktet enkeltmennesker for å tilfredsstille et politisk mål om å begrense «trygdeeksport».</p>
      <p>Men «trygdeeksport» er i seg selv et kunstig begrep som burde kastes på historiens skraphaug.</p>
      <p><b>Å forflytte seg fra</b> stat til stat uten å måtte gjennomgå grensekontroll er unikt i vår tid. Det er ikke lenge siden en mur delte Berlin i to og fanget mennesker innenfor landegrensene, enten de ville eller ikke.</p>
      <p>I dag er europeiske borgere, takket være EØS-samarbeidet, frie til å flytte, jobbe, studere og pensjonere seg uavhengig av hvor de bor eller ble født. Fri bevegelse av varer, tjenester, kapital og mennesker på tvers av europeiske landegrenser, er et underkommunisert gode som altfor ofte tas for gitt.</p>
      <p><b>Friheten til å flytte</b> til et annet EØS-land for å jobbe, må også innebære friheten til å søke jobb i et annet EØS-land mens man mottar norske velferdsytelser. Trygd bør ikke være en tvangstrøye for å holde mottakeren innenfor landegrensene våre. Vi er en del av et felles europeisk arbeidsmarked, og det omfatter både yrkesaktive og arbeidsledige.</p>
      <p><b>Vi har ikke arbeidsinnvandring</b> fra EØS, vi har et felles arbeidsmarked. Vi har ikke kapitalflukt ut til Europa, vi har fri bevegelse av kapital. Vi «mister» ikke studenter til kontinentet, våre studenter har friheten til å studere ute i Europa.</p>
      <p>Frihetene i EØS-samarbeidet gjelder begge veier og bidrar samlet sett til et Europa preget av frihet til enkeltmennesker, heller enn statlige begrensninger.</p>
      <p><b>Det er en selvfølge</b> for mange at nordmenn lever sine glade dager som pensjonister på Solkysten i Spania. Når pensjonspengene kan flyte fritt på tvers av grenser er det ingen grunn til at folk på trygdeytelser ikke skal ha den samme retten.</p>
      <p><b>Nordmenn og andre</b> EØS-borgere har en rekke felles rettigheter, uavhengig av landegrenser. Disse rettighetene ligger fast, og er en del av prosessene som har skapt fred og velstand på et krigsherjet kontinent. Derfor bør politikerne endelig ta innover seg at såkalt «trygdeeksport» ikke eksisterer – i alle fall ikke innenfor EØS.</p>
    </article>
  </body>
</html>