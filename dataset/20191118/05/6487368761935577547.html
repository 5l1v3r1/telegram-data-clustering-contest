<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/vilagsztar/hajlektalan-sztarok/"/>
    <meta property="og:site_name" content="FEMINA"/>
    <meta property="article:published_time" content="2019-11-18T05:46:04+00:00"/>
    <meta property="og:title" content="Hajléktalan volt kamaszkorában - Az egyik legnépszerűbb színész lett belőle"/>
    <meta property="og:description" content="Olyan világsztárokat mutatunk, akik egy darabig hajléktalanként tengették mindennapjaikat."/>
  </head>
  <body>
    <article>
      <h1>Hajléktalan volt kamaszkorában - Az egyik legnépszerűbb színész lett belőle</h1>
      <h2>Olyan világsztárokat mutatunk, akik egy darabig hajléktalanként tengették mindennapjaikat.</h2>
      <address><time datetime="2019-11-18T05:46:04+00:00">18 Nov 2019, 05:46</time> by <a rel="author">Laci Patricia</a></address>
      <p>A hírességek életét rengetegen irigylik, hiszen a zömük remek anyagi háttérrel rendelkezik, ráadásul a világ minden pontján elismerik a munkásságukat. Ám a pénz, a siker és a csillogás mögött általában kemény munka, kitartás és szorgalom áll, nekik sem hullott minden egy csettintésre az ölükbe. Sőt, vannak sztárok, akik a mélyszegénységből törtek fel, hajléktalanokból pedig dollármilliomosokká váltak.</p>
      <h3>Világsztárok, akik hajléktalanok voltak</h3>
      <p><b>Jim Carrey</b> a világ egyik legsikeresebb színészei közé sorolhatja magát, először humoristaként érvényesült, stand-up-előadásokat tartott, a filmezés csak később, a '80-as években jött az életébe. Az élete nem volt mindig egyszerű, 15 éves volt, amikor édesapja elvesztette az állását, így az átlagos középosztálybeli család egyik pillanatról a másikra hajléktalanná vált. A Volkswagen furgonjukban laktak. Az akkor még csak kamasz Jim a suli mellett dolgozni kezdett, hogy segíteni tudjon a szüleinek. Erről a nehéz időszakáról még egy stand-up-show-jában is mesélt, ami az alábbi videóban megtekinthető.</p>
      <figure>
        <iframe src="https://www.youtube.com/embed/oP2MGK18D94" width="840" height="560" data-service="Youtube" scrolling="no"/>
      </figure>
      <p>16 évesen kénytelen volt otthagyni az iskolát, mert a munka mellett nem volt ideje a tanulásra, egy gyár mosdójának takarítójaként dolgozott. 17 évesen Los Angelesbe költözött, ahol beindította a karrierjét.</p>
      <p>Képes összeállításunkban megnézheted, mely sztárok voltak hajléktalanok, mielőtt híresek lettek.</p>
      <figure>
        <img src="https://kep.index.hu/1/0/2952/29524/295245/29524577_5f2b9e0ae53204cc276a53846b42ed28_wm.jpg"/>
        <figcaption>Jim Carrey és családja egy teherkocsiban voltak kénytelenek élni azután, miután édesapja elvesztette az állását.<cite>Dimitrios Kambouris / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/2952/29524/295246/29524639_1d605eb0be4498fef2a99bb999351b47_wm.jpg"/>
        <figcaption>Jennifer Lopez 2013-ban a W magazinnak vallotta be, hogy 1991-ben, amikor táncosként próbált berobbanni a köztudatba, nem volt otthona, ideiglenesen egy táncstúdió kanapéján húzta meg magát.<cite>Alexander Tamargo / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/2952/29524/295246/29524673_e96930e87801efe3153b2eab3d43f86d_wm.jpg"/>
        <figcaption>Sylvester Stallone 1970-ben három héten át egy buszmegállóban aludt, majd meglátta egy felnőttfilm hirdetését, ami naponta 100 dollárt ajánlott a munkáért. Ezzel a lehetőséggel két nap alatt sikerült elég pénzt gyűjtenie, hogy talpra tudjon állni.<cite>Alberto E. Rodriguez / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/2952/29524/295247/29524701_139d2bd54c0555f8d95edeccc0df7adc_wm.jpg"/>
        <figcaption>Halle Berry 2017-ben a The Jess Cagle Interview című műsorban vallotta be, hogy amikor New Yorkba költözött, három hónap után elfogyott az összes félretett pénze, ezért kénytelen volt egy hajléktalanszállóban megszállni.<cite>Earl Gibson III / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/2952/29524/295247/29524709_ee125948524cdae49ab52bcd31ed2caf_wm.jpg"/>
        <figcaption>Ed Sheeran az életrajzi könyvében, a Visual Journeyben vallotta be, hogy 2008-tól 2010-ig az utcán élt. Sokszor aludt vonaton, metrón, napközben pedig az utcán zenélt.<cite>Matt Jelonek / Getty Images Hungary</cite></figcaption>
      </figure>
    </article>
  </body>
</html>