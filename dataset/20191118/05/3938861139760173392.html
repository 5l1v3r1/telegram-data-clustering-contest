<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sad-newspaper/_kusch-hrizantemi-dilyat-raz-na-tri-roki/938189"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T05:21:00+00:00"/>
    <meta property="og:title" content="Кущ хризантеми ділять раз на три роки"/>
    <meta property="og:description" content="&amp;mdash;&amp;ensp;Пік популярності хризантем був років п'ять тому. Всі їх хотіли, брали на розмноження, &amp;mdash; розповідає Інна Авраменко, 41 рік, співвласниця розплідника рослин &quot;Дві сестри&quot; в місті Зіньків Полтавської області. Хризантеми вирощує понад 15 років. &amp;mdash;&amp;ensp;З тієї пори бум ..."/>
  </head>
  <body>
    <article>
      <h1>Кущ хризантеми ділять раз на три роки</h1>
      <address><time datetime="2019-11-18T05:21:00+00:00">18 Nov 2019, 05:21</time> by <a rel="author">Ольга СТЕНЬКО</a></address>
      <figure>
        <img src="https://static2.gazeta.ua/img2/cache/gallery/938/938189_1_w_1200.jpg?v=0"/>
        <figcaption>Хризантеми, що ростуть на вулиці, готують до зими. Обрізають верхівку і накривають землею чи хвойними гілками<cite>Автор: Ольга Стенько</cite></figcaption>
      </figure>
      <p>— Пік популярності хризантем був років п'ять тому. Всі їх хотіли, брали на розмноження, — розповідає <b>Інна Авраменко, 41 рік,</b> співвласниця розплідника рослин "Дві сестри" в місті Зіньків Полтавської області. Хризантеми вирощує понад 15 років.</p>
      <p>— З тієї пори бум спав, бо рослина важка в догляді. Зараз більшість купує на подарунок як букет, але не для того, щоби вирощувати. Утім, є можливість зберегти емоції надовго. За належного догляду хризантеми будуть квітнути не один рік.</p>
      <p>Коли удома квітка у горщику відцвіте і почне всихати, гілки обрізає під корінь. Землю зволожує. Рослину ховає у погріб. Протягом зими не поливає. На початку березня дістає з підвалу, ставить на підвіконня. Тільки-но пройдуть заморозки, висаджує у ґрунт.</p>
      <p>Хризантеми, що ростуть на вулиці, готує для зими. Після того, як верхівка відсохла, корінець присипає землею — так само, як троянди. Можна прикрити хвойними гілками. Тирсою не треба.</p>
      <p>— Улітку варто добре поли­вати. Хоча б раз на ­тиждень, бо в нас нині сухі літа. І, як і всім рослинам, давати підживку. Дуже гарне добриво для сільської місцевості — курячий послід. Обов'язково переброжений. Розведений один до двадцяти. Або під ямку сиплять перегній. Але зараз своє органічне добриво мають не всі. Значить, є сенс купувати.</p>
      <p>Хризантему можуть знищити шкідники. Корінь під'їдають личинки хруща, медведка. Листя їдять тля і павутинний кліщ — тріпс. Від шкідників квітник обробляє щомісяця.</p>
      <p>— Щоби кущ зберіг форму кулі, є секрет. Дрібноквіткову треба посадити на вільному місці. Щоб нічого не росло в радіусі мінімум 60 сантиметрів. Багато клієнтів приходять і кажуть: "Ваша кулька у мене не вийшла. Квітка росте худа й висока". Я одразу питаю, чи не посадили її між іншими квітами? Тому що хризантемі в квітнику затісно. Не можна навіть чорнобривці сіяти. Максимум — маленька травка. Якщо місця достатньо, кулька формується сама.</p>
      <p>Хризантема добре розмножується черенкуванням, як і троянди. Приживається краще — треба лише врахувати час цвітіння. Черенкування проводять із весни до середини літа.</p>
      <p>— У вологу землю в тіньочку увіткнути обрізану гілку й накрити банкою. Щоб зацвіли вирощені з букета, треба повозитися: притіняти і бризкати хімією. Раз на три роки обов'язково кущ розділяти, коли він розростається великий. Викопати, розрізати на чотири частини і розсадити.</p>
    </article>
  </body>
</html>