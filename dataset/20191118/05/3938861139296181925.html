<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/health-newspaper/_prostatit-zagostryuyetsya-vid-alkogolyu/938231"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T05:55:00+00:00"/>
    <meta property="og:title" content="Простатит загострюється від алкоголю"/>
    <meta property="og:description" content="&amp;mdash;&amp;ensp;Простатит не дає відійти від унітазу. Кожні 15 хвилин хочеться мочитися й болить у паху. До лікаря йти соромлюся. Та й не виходить, &amp;mdash; розповідає Олег, 39 років, із міста Буча Київської області. Прізвища не називає. &amp;mdash; Послав жінку, щоб взяла направлення на аналіз. ..."/>
  </head>
  <body>
    <article>
      <h1>Простатит загострюється від алкоголю</h1>
      <address><time datetime="2019-11-18T05:55:00+00:00">18 Nov 2019, 05:55</time> by <a rel="author">Катерина РОМАНЧУК</a></address>
      <figure>
        <img src="https://static2.gazeta.ua/img2/cache/gallery/938/938231_1_w_1200.jpg?v=0"/>
        <figcaption>Запалення простати проявляється частими позивами в туалет, болем у промежині та перебоями в сексі<cite>Автор: nardis.ru</cite></figcaption>
      </figure>
      <p>— Простатит не дає відійти від унітазу. Кожні 15 хвилин хочеться мочитися й болить у паху. До лікаря йти соромлюся. Та й не виходить, — розповідає Олег, 39 років, із міста Буча Київської області. Прізвища не називає. — Послав жінку, щоб взяла направлення на аналіз.</p>
      <p>— Перед лікуванням простатиту треба з'ясувати, що його спровокувало. Найчастіше — переохолодження чи зло­вживання алкоголем. Або те й те разом. Захмелівши, людина не дивиться, куди сідає. Холодна поверхня послаблює імунітет і провокує розвиток хвороби. Тому вона часто виникає восени, — каже столичний уролог-сексолог Олександр Жаронін, 57 років.</p>
      <p>Простатит — запалення передміхурової залози. Мікроби потрапляють у залозу, погіршують кровопостачання органів малого тазу. Проявляється частими позивами в туалет, болем у промежині та перебоями в сексі. Ці застої бувають від тривалого сидіння — в офісі чи за кермом.</p>
      <p>— Чоловіки терплячі. Не йдуть до лікаря, коли болить. Переходжують гострий період, і недуга стає хронічною. Знижується потенція, зменшується тривалість статевого акту.</p>
      <p>Хворого оглядає уролог і бере секрет залози на аналіз. У лабораторії встановлюють збудника інфекції. Потім лікар призначає антибіотики. Без них запалення не вилікувати. Для посилення дії ставлять свічки з антибактеріальними й протизапальними речовинами. Для швидшого одужання потрібно багато ходити пішки й уникати стресів. Також робити зарядку, виходити на пробіжку, плавати.</p>
      <p>— Хоча лазню вважають хорошим загальнозміцнюючим засобом, зловживати нею не варто. Перебування в гарячому приміщенні, потім плавання в холодному басейні спричиняє запалення простати. Після лазні допустиме лише короткочасне охолодження. Найкраще облитися холодною водою.</p>
    </article>
  </body>
</html>