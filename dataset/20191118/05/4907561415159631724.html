<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/ekrem-sarisu/girisinizde-prim-odenmemisse-sigorta-baslangici-sayilmaz-2220051"/>
    <meta property="og:site_name" content="Posta"/>
    <meta property="article:published_time" content="2019-11-18T05:00:31+00:00"/>
    <meta property="og:title" content="Girişinizde prim ödenmemişse sigorta başlangıcı sayılmaz"/>
    <meta property="og:description" content="Soru: 26 Eylül 1969 doğumluyum. SSK girişimim 4 Nisan 1988 olduğuna dair sigorta kartım elimde olmasına rağmen SSK, girişimin 1990’da olduğunu belirtiyor. Yaptığım başvuru üzerine bilgisayar ve sicil incelemesinde 4 Nisan 1988 giriş olduğunu ancak prim ödemesi olmadığı için 1990’ı giriş kabul ediyor."/>
  </head>
  <body>
    <article>
      <h1>Girişinizde prim ödenmemişse sigorta başlangıcı sayılmaz</h1>
      <address><time datetime="2019-11-18T05:00:31+00:00">18 Nov 2019, 05:00</time> by <a rel="author">Ekrem Sarısu</a></address>
      <p><b>Soru: </b>26 Eylül 1969 doğumluyum. SSK girişimim 4 Nisan 1988 olduğuna dair sigorta kartım elimde olmasına rağmen SSK, girişimin 1990’da olduğunu belirtiyor. Yaptığım başvuru üzerine bilgisayar ve sicil incelemesinde 4 Nisan 1988 giriş olduğunu ancak prim ödemesi olmadığı için 1990’ı giriş kabul ediyor.</p>
      <p>Şu an 3607 gün primim mevcut olup 1470 gün de dondurulmuş Bağkur prim borcum vardır. SSK “5375 günle emekli olabilirsin” dedi. Ne zaman emekli olabilirim? Bir de giriş tarihi ile ilgili nasıl bir yol izlemem gerekir? ● Ayhan YILDIRIM</p>
      <p><b>Cevap: </b>Girişte adınıza prim ödemesi yoksa emeklilik açısından başlangıç sayılmaz. Emeklilik açısından sigorta başlangıç tarihiniz adınıza prim ödenen 1990 yılıdır. 1990’daki başlangıcınıza göre, emekli olmak için 25 yıl sigortalılık süresi, 5525 gün prim ödeme ve 52 yaş şartlarına tabisiniz.</p>
      <p>1918 gün daha prim ödeyerek toplam priminizi 5525 güne tamamlayacağınız tarihte emekli olabilirsiniz. Ayrıca 3600 günden fazla priminiz olduğundan, bundan sonra prim ödemeseniz de, 60 yaşınızı dolduracağınız tarihte emekli olabilirsiniz.</p>
      <p>1988’deki girişinizde adınıza çalışma süresi bildirilmediğini yeni öğrenmişseniz, hizmet tespit davası açıp, bildirilmeyen çalışma sürenizi mahkemede belge veya şahitle kanıtlayıp, girişinizi 1988’e çekmeniz halinde, priminizi 5375 güne tamamlayacağınız tarihte emekli olabilirsiniz.</p>
      <p>Bağkur’unuzun SSK prim ödemenizden sonra olduğu anlaşılıyor. Prim borcunuzu güncel değerleri üzerinden ödeyerek, Bağkur sigortalılık sürenizi ihya etmeniz halinde, Bağkur’dan emekli olmak zorunda kalırsınız. Bağkur’da ya primi 9000 güne tamamlayarak ya da 5400 güne tamamlamanız şartıyla 58 yaşınızı dolduracağınız tarihte emekli olabilirsiniz.</p>
      <p>
        <b>KARARI VERECEK OLAN KURUM SGK</b>
      </p>
      <p><b>Soru: </b>1980 doğumluyum. 2009’da hem kalp kapağı ameliyat oldum hem de işe başladım. Yüzde 56 engelli raporu aldım. Şimdi şeker hastalığı da çıktı. Psikolojik ilaçlara da başladım. Toplam 2050 gün prim ödemem var. Sağlık kuruluna başvurdum. Sizce malulen emekli olabilir miyim? ● Cangül BAŞ</p>
      <p><b>Cevap: </b>İlk defa sigortalı olduğunuz tarihte yüzde 60 oranında işgücü kaybınız yoksa ve şuanda yüzde 60 oranında işgücü kaybına uğramışsanız ve raporunuzu inceleyecek olan SGK Sağlık Kurulu malul olduğunuza karar verirse, sigorta başlangıcınız 18 Kasım’dan hemen sonraysa 2019 yılı içinde 10 yıllık sigortalılık sürenizi dolduracağınız tarihte malulen emekli olabilirsiniz (10 yıl sigortalılık süresi, 1800 gün prim ödeme ve yüzde 60 oranında işgücü kaybı şartlarına tabi olarak).</p>
      <p>
        <b>BABANIZ YAŞ HADDİNDEN DAHA ERKEN EMEKLİ OLABİLİR</b>
      </p>
      <p><b>Soru:</b> 1963 doğumlu babamın SSK başlangıç tarihi 1980’de olup 3210 gün prim ödemesi var. Hangi tarihte emekli olabilir? ● Mesut DOĞAN</p>
      <p><b>Cevap: </b>Babanız yaş haddinden daha erken emekli olabilir. 390 gün daha prim ödeyerek primini 3600 güne tamamlaması şartıyla, 2023’te 60 yaşını dolduracağı tarihte emekli olabilir.</p>
      <p>
        <b>ÇIKARSA EYT’DEN YARARLANIRSINIZ</b>
      </p>
      <p><b>Soru:</b> 1979 doğumluyum. 1994 SSK girişliyim. 5800 gün primim var. EYT yasası çıkarsa faydalanabiliyor muyum? ● Nurkaya ZEYBEK</p>
      <p><b>Cevap: </b>Başlangıçta adınıza prim ödemesi varsa, emekli olmak için 20 yıl sigortalılık süresi, 5750 gün prim ödeme ve 51 yaş şartlarına tabisiniz. Süre ve prim şartını sağlayıp emekli olmak için aranan yaşın dolmasını beklediğinizden, şayet EYT çıkarsa siz de yararlanırsınız.</p>
      <p>
        <b>PRİMİ 4800 GÜNE TAMAMLAYIP 61 YAŞI DOLDURACAKSINIZ</b>
      </p>
      <p><b>Soru: </b>2 Ekim 1967 doğumluyum. SSK başlangıç tarihim 1 Ocak 2010 olup 8 sene prim ödemem var. Ne zaman emekli olurum. ● Birsen ALTAŞ</p>
      <p><b>Cevap: </b>Yaş haddinden emekli olmak için 4800 gün prim ödeme ve 61 yaş şartlarına tabisiniz. 1920 gün daha prim ödeyerek priminizi 4800 güne tamamlamanız şartıyla, 61 yaşınızı dolduracağınız 2 Ekim 2028’de emekli olabilirsiniz.</p>
    </article>
  </body>
</html>