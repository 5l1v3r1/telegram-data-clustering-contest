<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742225"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T05:13:00+00:00"/>
    <meta property="og:title" content="เรือรบ &quot;เมดอินไชนา&quot; ผ่านช่องแคบไต้หวัน"/>
    <meta property="og:description" content="เรือบรรทุกเครื่องบินที่จีนสร้างเองเป็นลำที่ 2 ล่องผ่านช่องแคบไต้หวันจริงเมื่อต้นสัปดาห์นี้ ตามการยืนยันของรัฐบาลปักกิ่ง เพื่อร่วมการฝึกซ้อมรบในทะเลจีนใต้ และทิ้งท้ายด้วยว่า แผ่นดินใหญ่ 'ไม่มีทางปล่อยผ่าน' ความพยายามใด 'เรียกร้องเอกราช' ของรัฐบาลไทเป"/>
  </head>
  <body>
    <article>
      <h1>เรือรบ "เมดอินไชนา" ผ่านช่องแคบไต้หวัน</h1>
      <address>
        <time datetime="2019-11-18T05:13:00+00:00">18 Nov 2019, 05:13</time>
      </address>
      <p>
        <b>เรือบรรทุกเครื่องบินที่จีนสร้างเองเป็นลำที่ 2 ล่องผ่านช่องแคบไต้หวันจริงเมื่อต้นสัปดาห์นี้ ตามการยืนยันของรัฐบาลปักกิ่ง เพื่อร่วมการฝึกซ้อมรบในทะเลจีนใต้ และทิ้งท้ายด้วยว่า แผ่นดินใหญ่ "ไม่มีทางปล่อยผ่าน" ความพยายามใด "เรียกร้องเอกราช" ของรัฐบาลไทเป</b>
      </p>
      <p>สำนักข่าวต่างประเทศรายงานจากกรุงปักกิ่ง ประเทศจีน เมื่อวันที่ 18 พ.ย. ว่ากองทัพเรือแห่งกองทัพปลดปล่อยประชาชนจีน ( พีแอลเอ ) ออกแถลงการณ์เมื่อวันจันทร์ ว่าเรือ "002 เอ" ซึ่งเป็นเรือบรรทุกเครื่องบินที่จีนออกแบบและประกอบเองเป็นลำที่ 2  ต่อจากเรือ "001 เอ" ซึ่งเปิดตัวอย่างเป็นทางการเมื่อเดือนเม.ย. 2560 ล่องผ่านช่องแคบไต้หวันจริง เมื่อวันอาทิตย์ที่ผ่านมา ตามคำกล่าวอ้างของรัฐบาลไทเป โดยมีเรือตรวจการณ์ของสหรัฐและญี่ปุ่นลอยลำดูเชิง "อยู่ห่างออกไป"  ทั้งนี้ เป้าหมายของเรือ 002 คือการเข้าร่วมฝึกซ้อมรบ "ตามกำหนดการ" ร่วมกับกองเรือลำอื่นของจีน ในเขตน่านน้ำสากลของทะเลจีนใต้<br/> </p>
      <figure>
        <iframe data-src="https://twitter.com/globaltimesnews/status/1196290714641948672?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191118/news_FSiYCLFsSN122405_533.jpg?v=20191118141?v=3816"/>
      </figure>
      <p><b>พล.อ.เว่ย เฟิ่งเหอ รมว.กระทรวงกลาโหมจีน และนายมาร์ค เอสเปอร์ รมว.กระทรวงกลาโหมสหรัฐ ทักทายกันระหว่างร่วมการประชุมรัฐมนตรีกลาโหมอาเซียน ที่กรุงเทพฯ</b><br/> <br/>ขณะเดียวกัน รัฐบาลปักกิ่งยืนยันว่า การปรากฏตัวของเรือบรรทุกเครื่องบินลำดังกล่าว ไม่เกี่ยวกับสถานการณ์ในประเทศใดทั้งสิ้น หลังรัฐบาลไทเป "ไม่พอใจ" แต่แผ่นดินใหญ่ "ไม่มีทางปล่อยผ่าน" ความพยายามใดก็ตามในการ "เรียกร้องเอกราช" ของไต้หวัน ไม่ว่าในรูปแบบใดก็ตาม  อนึ่ง ประธานาธิบดีไช่ อิง-เหวิน ผู้นำไต้หวัน ประกาศเมื่อวันอาทิตย์ เลือกนายวิลเลียม ไล่ อดีตนายกรัฐมนตรี ให้ลงสมัครคู่ในตำแหน่งรองประธานาธิบดี สำหรับการเลือกตั้งที่จะมีขึ้นในเดือนม.ค.ปีหน้า การตัดสินใจที่แน่นอนว่าจะสร้างความขุ่นเคืองใจอย่างหนักให้กับรัฐบาลปักกิ่ง โดยโกลบอล ไทม์ส สื่อกระบอกเสียงของพรรคคอมมิวนิสต์จีน เคยเสนอข่าวเรียกร้องให้ทางการจีนออกหมายจับไล่ ตามกฎหมายต่อต้านการแบ่งแยกดินแดนฉบับปี 2548 หลังไล่เคยกล่าวเมื่อเดือนเม.ย.ปีที่แล้ว ยกตัวเองเป็น “นักเรียกร้องเอกราช”.<br/><br/><b>เครดิตภาพ : AFP, AP</b></p>
    </article>
  </body>
</html>