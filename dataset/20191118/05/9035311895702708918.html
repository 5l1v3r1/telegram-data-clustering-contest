<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/18/avrupa-da-50-yas-ustu-istihdamin-en-dusuk-oldugu-ulke-turkiye?utm_source=Bundle&amp;utm_campaign=feeds_news&amp;utm_medium=referral&amp;utm_campaign=Bundle&amp;utm_medium=referral&amp;utm_source=Bundle"/>
    <meta property="og:site_name" content="euronews"/>
    <meta property="article:published_time" content="2019-11-18T05:30:31+00:00"/>
    <meta property="og:title" content="Avrupa’da 50 yaş üstü istihdamın en düşük olduğu ülke Türkiye"/>
    <meta property="og:description" content="Türkiye, Avrupa ülkeleri içinde 50 yaş üstü istihdamın en düşük olduğu ülke olarak dikkat çekiyor. 2018 yılında 50-64 yaş arası istihdam Türkiye’de yüzde 41 iken Avrupa Birliği (AB) ülkelerinin ortalaması ise yüzde 66,2."/>
  </head>
  <body>
    <article>
      <h1>Avrupa’da 50 yaş üstü istihdamın en düşük olduğu ülke Türkiye</h1>
      <address><time datetime="2019-11-18T05:30:31+00:00">18 Nov 2019, 05:30</time> by <a rel="author">Euronews </a></address>
      <p>Türkiye’de emeklilik yaşı tartışmaları bitmek bilmiyor. Haklarını alamadığını iddia eden “emeklilikte yaşa takılanlar” (EYT) seslerini duyurmaya çalışırken Cumhurbaşkanı Recep Tayyip Erdoğan “seçim kaybetsem de yokum” diyerek bu talepleri reddetti. Türkiye, Avrupa ülkeleri içinde 50 yaş üstü istihdamın en düşük olduğu ülke olarak dikkat çekiyor. 2018 yılında 50-64 yaş arası istihdam Türkiye’de yüzde 41 iken Avrupa Birliği (AB) ülkelerinin ortalaması ise yüzde 66,2.</p>
      <p>Avrupa İstatistik Ofisi (Eurostat) verileri Türkiye’de 2008 yılında emeklilik yaşının yükseltilmesinden sonra 50 yaş üstü nüfusun istihdamının kademeli olarak arttığını gösteriyor. Ancak yine de 50 yaş üstü istihdamda Türkiye ile AB ülkeleri arasında ciddi bir fark var. AB’nin 28 ülkesinin ortalaması Türkiye’den yüzde 62 daha fazla.</p>
      <h3>15-19 yaş grubunda Türkiye daha yüksek</h3>
      <p>15-65 yaş arası gruplara bakıldığında Türkiye’de istihdamın AB’den yüksek olduğu tek yaş grubu 15-19 arası. Bu yaş grubunda AB ortalaması yüzde 16,5 iken Türkiye’de yüzde 24,1. 20 yaşından itibaren yaş arttıkça AB ile Türkiye arasındaki istihdam farkı Avrupa ülkeleri lehinde artıyor. 45 yaşından sonra istihdamdaki puan farkı yüzde 20’nin üzerine çıkıyor. 55-64 yaş grubu arasında ise puan farkı yüzde 23,4’e kadar çıkıyor.</p>
      <ul>
        <li>
          <b>
            <a href="https://tr.euronews.com/2019/11/17/oecd-ulkeleri-icinde-en-erken-emeklilik-yasi-turkiye-de-digerlerinde-emeklilik-yasi-kac">OECD ülkeleri içinde en erken emeklilik yaşı Türkiye'de, diğerlerinde emeklilik yaşı kaç?</a>
          </b>
        </li>
      </ul>
      <h3>Ülkeler arası durum nasıl?</h3>
      <p>50-64 yaş arası en yüksek istihdam oranı yüzde 83,5 ile İzlanda’da. Bu ülkeyi yüzde 81,9 ile İsveç izliyor. Türkiye yüzde 41 ile en düşük orana sahipken bu ülkeyi Kuzey Makedonya (yüzde 49,3) takip ediyor. Diğer bazı ülkelerde ise bu oranlar şöyle: Yunanistan yüzde 50,5; Almanya yüzde 76,9; Fransa yüzde 62,1 ve İngiltere yüzde 71,9.</p>
      <h3>OECD ülkelerinde en erken emeklilik Türkiye’de</h3>
      <p>Öte yandan, Ekonomik İşbirliği ve Kalkınma Örgütü (OECD) üyeleri arasına en erken emeklilik yaşı Türkiye’de. OECD’nin 2016 verilerine göre Türkiye’de kadınlar 58, erkekler 60 yaşında emekli oluyor. Bu oran OECD ülkelerinin çoğunda 65 yaşında.</p>
      <ul>
        <li>
          <b>
            <a href="https://tr.euronews.com/2019/11/16/dunya-emeklilik-siralamasi-en-iyi-ve-en-kotu-ulkeler-emeklilik-maasi-turkiye">Dünya emeklilik sıralaması: En iyi ve en kötü ülkeler</a>
          </b>
        </li>
        <li>
          <b>
            <a href="https://tr.euronews.com/2019/11/15/turkiye-de-emeklilik-yasi-yukseldi-55-64-yas-arasi-istihdam-oran-10-senede-yuzde-28-artti">Türkiye’de emeklilik yaşı yükseldi, 55-64 yaş arası istihdam oranı 10 senede yüzde 28 arttı</a>
          </b>
        </li>
      </ul>
    </article>
  </body>
</html>