<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742226"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T05:11:00+00:00"/>
    <meta property="og:title" content="'ฟรอยด์'ลั่นไม่ได้ยื่นเยลลี่ให้ ปัดมอมยา-จ่อฟ้องทำเสียชื่อ"/>
    <meta property="og:description" content="ฟรอยด์-ณัฏฐพงษ์ แจงแล้วไม่ใช่ดารา ฟ. มอมยาสาวนักศึกษา บอกไม่มีส่วนเกี่ยวข้อง จ่อฟ้องกลับคู่กรณีหากทำให้เสียหน้าที่การงาน"/>
  </head>
  <body>
    <article>
      <h1>'ฟรอยด์'ลั่นไม่ได้ยื่นเยลลี่ให้ ปัดมอมยา-จ่อฟ้องทำเสียชื่อ</h1>
      <address>
        <time datetime="2019-11-18T05:11:00+00:00">18 Nov 2019, 05:11</time>
      </address>
      <p>
        <b>ฟรอยด์-ณัฏฐพงษ์ แจงแล้วไม่ใช่ดารา ฟ. มอมยาสาวนักศึกษา บอกไม่มีส่วนเกี่ยวข้อง จ่อฟ้องกลับคู่กรณีหากทำให้เสียหน้าที่การงาน</b>
      </p>
      <p>ยังคงเป็นประเด็นร้อนบนโลกออนไลน์ ที่ชาวเน็ตสนใจอย่างต่อเนื่อง สำหรับกรณีที่นักศึกษาสาวรายหนึ่งออกมาโพสต์เล่าว่า รุ่นพี่ในที่ฝึกงานชวนไปทานข้าวจนได้เจอกับดาราหนุ่มอักษรย่อ ฟ. จากนั้นก็ได้ยื่นเยลลี่ให้ทาน และบีบเจลล้างมือให้ ทำให้เกิดอาการมึนหัวโลกหมุนหัวใจเต้นแรง โดยเชื่อว่าต้องถูกมอมยาแน่ จะโทรหาคุณพ่อก็ถูกห้าม ขอความช่วยเหลือจากโต๊ะข้างๆ ก็ไม่มีใครช่วย เพราะเขาเห็นว่ามากับดารา จากนั้นรุ่นพี่ได้เรียก Grab car มารับแต่ไม่ได้ปักหมุดไปส่งที่รพ. แต่ปักไปที่อื่น จนตนต้องแข็งใจบอกให้พี่ grab เปลี่ยนจุดหมายและโทรหาคุณพ่อตลอดจนถึงโรงพยาบาล สุดท้ายเลยอยากจะออกมาเตือนภัยให้ทุกคนระวังตัว ก่อนเข้าแจ้งความไว้ที่ สน.ลาดกระบัง ล่าสุดนักแสดงหนุ่ม <b>ฟรอยด์-ณัฏฐพงษ์ ชาติพงษ์</b> ที่ถูกโยงเป็นดารา ฟ. ก็ได้ออกมาชี้แจงผ่านรายการเที่ยงวันทันเหตุการณ์ด้วย<br/><br/><b>ฟรอยด์ </b>เผยว่า <br/>“เหตุการณ์ตอนนั้นเขาบอกเขาหนาว เราก็ให้ร้านปิดแอร์ให้ สักพักเขาก็บอกว่าเขาเบลอจะเป็นลมจะไปโรงพยาบาล ผมคิดว่าน้องเขาน่าจะเป็นมาจากข้างนอก ซึ่งรุ่นน้องผมก็เรียกแกร็บคาร์ให้ จริงๆผมก็งงว่าเป็นผมได้ยังไง โยงมาได้ยังไง ทำไมถึงลามมาเป็นผม ส่วนเรื่องประเด็นเยลลี่ผมไม่ได้ยื่นให้เขาคือเราสั่งของและอาหารมากินกันหลายอย่าง ซึ่งเราก็กินกันหมด ที่บอกเยลลี่จากต่างประเทศ ผมไม่รู้เขาเอาข้อมูลมาจากไหน ผมไม่ได้ยื่นให้ แต่เยลลี่ผมไม่แน่ใจบนโต๊ะน่าจะมีคือมันมีของหลายอย่าง ซึ่งขนมที่เอามาผมก็เอามาด้วย มันเป็นการแชร์กันกินปกติ ไม่ได้ให้กินอย่างเดียว”</p>
      <figure>
        <img src="https://www.dailynews.co.th/admin/upload/20191118/news_ZXVidpFBqP122546_533.jpg?v=20191118141?v=1991"/>
      </figure>
      <p>“อย่างเรื่องไปสูบบุหรี่ข้างนอกร้าน ผมก็ออกไปข้างนอกปกติ เข้ามาเขาก็บอกเขามึนก็เลยมีการถามว่ากินอะไรหวานๆไหม เขาก็บอกจะไปโรงพยาบาลอย่างเดียว ซึ่งตอนที่จะไปโรงพยาบาลนั้นผมไม่ได้ไปด้วย ผมอยู่ที่ร้านไม่ได้ไป รุ่นน้องผมพาไปโรงพยาบาล แต่เรื่องการปัดหมุดจุดหมายที่ไปนั้นไม่รู้เลย ซึ่งก็เห็นเขาอัพเดทไปโรงพยาบาล ไม่ได้ไปโรงแรม ตอนที่เขาจะไปโรงพยาบาลเขาก็คุยโทรศัพท์กับพ่อ พ่อเขาก็ถามว่าเป็นอะไร น้องเป็นคนคุยกับพ่อเอง ซึ่งน้องผมก็คุยกับน้องจนถึงโรงพยาบาลตลอดทางพ่อเขาก็อยู่ในสาย ซึ่งประเด็นการปัดหมุดนี้ต้องถามเขาว่าปัดที่ไหน ผมอยู่ร้านไม่ทราบเลย”</p>
      <figure>
        <img src="https://www.dailynews.co.th/admin/upload/20191118/news_ouqolUPZTs122546_533.jpg?v=20191118141?v=8611"/>
      </figure>
      <p><b>ฟรอยด์ </b>กล่าวต่อว่า<i> “จริงๆข่าวที่ออกมามันผิดเพี้ยนไปหมด มันเสียหายที่งานของผม ทางอีเว้นท์ที่รับไว้เขาไม่สบายใจ ผมเองก็เลยยินดีที่จะพูด แต่เรื่องการเข้าพบตำรวจวันที่ 20 พ.ย.ที่จะถึงนี้ ผมไม่ได้รับสายใครเลย ผมไม่รู้กระบวนการว่าจะยังไง แต่มันไม่เกี่ยวกับผมเลย ซึ่งเรื่องนี้ก็ต้องปรึกษาทางฝ่ายกฏหมายของผมเองคือถ้าอีเว้นท์เขายกเลิกผม แล้วมันเกิดความเสียหายกับหน้าที่การงานของผม ก็อาจจะต้องปรึกษาฝ่ายกฏหมาย แต่เรื่องนี้ผมไม่เกี่ยวข้อง ยืนยันไม่ได้วางยาไม่ได้รู้จักกับน้องเขาเป็นการส่วนตัวครับ"</i><br/><br/>ขอขอบคุณภาพประกอบจากอินสตาแกรม @freudonidas<br/><br/><b>ข่าวที่เกี่ยวข้อง<br/><a href="https://www.dailynews.co.th/regional/742223">คลายสงสัยสาวอ้างดารา'ฟ.'มอมยา 'ฟรอยด์'โผล่แจงแล้ว</a></b></p>
      <figure>
        <img src="https://www.dailynews.co.th/admin/upload/20191118/news_xaIhvMlMse122502_533.jpg?v=20191118141?v=7502"/>
      </figure>
    </article>
  </body>
</html>