<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742181"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T01:24:00+00:00"/>
    <meta property="og:title" content="ดูเตร์เตขู่เด้งรองผู้นำจากประธานร่วมกมธ.ยาเสพติด"/>
    <meta property="og:description" content="ประธานาธิบดีโรดริโก ดูเตร์เต เตือนรองประธานาธิบดีเลนี โรเบรโด เรื่องการเคลื่อนไหวกับองค์กรต่างชาติ ว่าหากมีการ 'แพร่งพรายข้อมูลลับ' เขาจะถอดรองผู้นำหญิงออกจากประธานร่วมของคณะกรรมาธิการต่อต้านยาเสพติดทันที"/>
  </head>
  <body>
    <article>
      <h1>ดูเตร์เตขู่เด้งรองผู้นำจากประธานร่วมกมธ.ยาเสพติด</h1>
      <address>
        <time datetime="2019-11-18T01:24:00+00:00">18 Nov 2019, 01:24</time>
      </address>
      <p>
        <b>ประธานาธิบดีโรดริโก ดูเตร์เต เตือนรองประธานาธิบดีเลนี โรเบรโด เรื่องการเคลื่อนไหวกับองค์กรต่างชาติ ว่าหากมีการ "แพร่งพรายข้อมูลลับ" เขาจะถอดรองผู้นำหญิงออกจากประธานร่วมของคณะกรรมาธิการต่อต้านยาเสพติดทันที</b>
      </p>
      <p>สำนักข่าวต่างประเทศรายงานจากกรุงมะนิลา ประเทศฟิลิปปินส์ เมื่อวันที่ 18 พ.ย. ว่าในรายการข่าวรายการหนึ่งของสถานีโทรทัศน์จีเอ็มเอ ออกอากาศครั้งแรกเมื่อวันเสาร์ที่ผ่านมา ประธานาธิบดีโรดริโก ดูเตร์เต กล่าวถึงการแต่งตั้งรองประธานาธิบดีเลนี โรเบรโด ให้ดำรงตำแหน่งประธานร่วมของคณะกรรมาธิการต่อต้านยาเสพติด ซึ่งเป็นคณะกรรมาธิการร่วมมือระหว่างทุกพรรคการเมืองในสภาคองเกรส ว่าเป็นเพราะเขาต้องการให้โรเบรโด วัย 54 ปี ซึ่งมีจุดยืนแตกต่างกับผู้นำฟิลิปปินส์ในนโยบายดังกล่าว ได้รับทราบ "ข้อมูลเชิงลึก" และมีโอกาสร่วมปฏิบัติงานกับสมาชิกคณะกรรมาธิการและเจ้าหน้าที่ของหน่วยงานอื่นที่เกี่ยวข้อง<br/> </p>
      <figure>
        <iframe data-src="https://twitter.com/cnnphilippines/status/1195920493246705664?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>อย่างไรก็ตาม ดูเตร์เตวัย 74 ปี ซึ่งยอมรับระหว่างการสัมภาษณ์ครั้งนี้ด้วยว่า "อายุที่มากขึ้นส่งผลต่อสุขภาพ" กล่าวว่าเขาอาจปลดรองผู้นำหญิงออกจากประธานร่วมของคณะกรรมาธิการชุดนี้ หากเธอแบ่งปัน "ข้อมูลลับทางราชการ" เรื่องนโยบายปราบปรามยาเสพติด ให้กับบุคคลหรือหน่วยงานต่างชาติ<br/> </p>
      <figure>
        <iframe data-src="https://twitter.com/ANCALERTS/status/1191956465403224065?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>แม้นายซัลวาดอร์ ปาเนโล โฆษกทำเนียบมาลากันยัง ออกมาอธิบายในเวลาต่อมา ว่าผู้นำฟิลิปปินส์เพียงต้องการย้ำเตือนให้โรเบรโดตะหนักถึง "ขอบเขตอำนาจ" ของเธอในตำแหน่งดังกล่าว และ "ความจำเป็น" ของการที่เจ้าหน้าที่ฝ่ายความมั่นคงต้องใช้ "มาตรการขั้นเด็ดขาด" ต่อผู้ต้องสงสัยในคดียาเสพติดเท่านั้น แต่หลังจากได้รับการแต่งตั้งเมื่อช่วงต้นเดือนนี้ โรเบรโดกลับเดินสายพบหารือกับตัวแทนองค์กรอิสระหลายแห่ง และเจ้าหน้าที่ของสถานเอกอัครราชทูตสหรัฐเมื่อสัปดาห์ที่แล้ว ยิ่งไปกว่านั้นเธอกล่าวถึงการ "ขอความช่วยเหลือ" จากศาลอาญาระหว่างประเทศ ( ไอซีซี ) และสำนักงานว่าด้วยยาเสพติดและอาชญากรรมแห่งสหประชาชาติ ( ยูเอ็นโอดีซี ) หากฝ่ายความมั่นคงยังปฏิเสธ "ลดระดับความรุนแรง" ของมาตรการ.<br/><br/><b>เครดิตภาพ : GETTY IMAGES</b></p>
    </article>
  </body>
</html>