<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-house-made-of-shiping-container-2855417.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T01:06:07+00:00"/>
    <meta property="og:title" content="गजब: शिपिंग कंटेनर से बना दिया तीन मंजिला घर"/>
    <meta property="og:description" content="अमेरिकी डिजाइनर विल ब्रेक्स ने 11 शिपिंग कंटेनर से तीन मंजिला घर तैयार किया है। घर का रूप और आंतरिक साज सज्जा बेहद खूबसूरत है। विल ने इसे तैयार करने के लिए थ्रीडी सॉफ्टवेयर से योजना तैयार की थी। फिर..."/>
  </head>
  <body>
    <article>
      <h1>गजब: शिपिंग कंटेनर से बना दिया तीन मंजिला घर</h1>
      <address><time datetime="2019-11-18T01:06:07+00:00">18 Nov 2019, 01:06</time> by <a rel="author">वाशिंगटन, एजेंसी</a></address>
      <p>अमेरिकी डिजाइनर विल ब्रेक्स ने 11 शिपिंग कंटेनर से तीन मंजिला घर तैयार किया है। घर का रूप और आंतरिक साज सज्जा बेहद खूबसूरत है। विल ने इसे तैयार करने के लिए थ्रीडी सॉफ्टवेयर से योजना तैयार की थी। फिर क्रेन की मदद से कंटेनर को रखा गया। कहा जा रहा है कि कंटेनर की मदद से मकान को 2017 में तैयार किया गया था जिसकी तस्वीरें सोशल मीडिया पर हाल ही में वायरल हुई हैं। हालांकि उस वक्त घर का इंटीरियर पूरी तरह से तैयार नहीं हो पाया था।</p>
      <p>
        <b>पैसों की तंगी के कारण पूरा नहीं हो पाया काम </b>
      </p>
      <p>विल का कहना है कि वह बहुत पहले ही यह अनोखा घर तैयार करना चाहते थे। हालांकि पैसों की तंगी के कारण वे इसे पूरा नहीं कर सके। अभी भी मकान के एक बड़े हिस्से को तैयार किया जाना बाकी है। जब भी विल के पास पर्याप्त रकम इकट्ठा हो जाती है, वह घर के इंटीरियर पर वापस काम करना शुरू कर देते हैं।</p>
      <p>
        <b>विल घर को देना चाहते हैं खूबसूरत रूप</b>
      </p>
      <p>विल कहते हैं कि मैं इसे जल्दबाजी में नहीं, इत्मिनान से खूबसूरत बनाना चाहता हूं। खास तरह का घर होने के कारण यह राह चलते लोगों के लिए चर्चा का विषय बना हुआ है। कई बार सोशल मीडिया पर लोगों ने घर के बारे में बुरे कमेंट लिखे, जिसके बाद विल ने घर से जुड़ी छोटी-छोटी जानकारी अपने ब्लॉग में लिखना शुरू किया।</p>
      <p>
        <b>लोगों के खराब कमेंट का विल ने दिया जवाब</b>
      </p>
      <p>कुछ लोगों का कहना है, यह घर एक आदर्श घर के मानकों पर खरा नहीं उतरता है जबकि विल का दावा है इसके ठीक उलट है। उनका कहना है कि यह घर पूरी तरह सुरक्षित है। इसकी तीसरी मंजिल भी आग और तूफान का सामना करने में सक्षम है।</p>
    </article>
  </body>
</html>