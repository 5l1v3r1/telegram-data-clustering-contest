<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/sports/story-indian-football-coach-igor-stimac-ne-world-cup-qualifying-muqable-me-oman-ko-bataya-favorite-2855419.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T01:11:04+00:00"/>
    <meta property="og:title" content="भारतीय कोच ने वर्ल्ड कप क्वॉलिफाइंग मुकाबले में इस टीम को बताया फेवरेट"/>
    <meta property="og:description" content="भारतीय फुटबॉल टीम के मुख्य कोच इगोर स्टीमाक ने कहा कि अब तक टूर्नामेंट में जीत दर्ज करने में नाकाम रहा भारत यहां ओमान के खिलाफ विश्व कप क्वॉलिफाइंग दौर के मुकाबले में कमजोर टीम के रूप में शुरुआत..."/>
  </head>
  <body>
    <article>
      <h1>भारतीय कोच ने वर्ल्ड कप क्वॉलिफाइंग मुकाबले में इस टीम को बताया फेवरेट</h1>
      <address><time datetime="2019-11-18T01:11:04+00:00">18 Nov 2019, 01:11</time> by <a rel="author">एजेंसी,मस्कट (ओमान)</a></address>
      <p>भारतीय फुटबॉल टीम के मुख्य कोच इगोर स्टीमाक ने कहा कि अब तक टूर्नामेंट में जीत दर्ज करने में नाकाम रहा भारत यहां ओमान के खिलाफ विश्व कप क्वॉलिफाइंग दौर के मुकाबले में कमजोर टीम के रूप में शुरुआत करेगा। कोच स्टीमाक को साथ ही मलाल है कि उनके खिलाड़ी मौके तो बना रहे हैं, लेकिन उन्हें भुना नहीं पा रहे हैं। फीफा विश्व कप क्वॉलिफायर में पहली जीत की तलाश में जुटी भारतीय टीम दूसरे चरण के मुकाबले में सुल्तान काबूस खेल परिसर में ओमान से भिड़ेगी। स्टीमाक की टीम को सितंबर में गुवाहाटी में ओमान के खिलाफ पहले चरण के मैच में 1-2 से हार झेलनी पड़ी थी।</p>
      <p>इगोर स्टीमाक ने कहा, ''कतर और ओमान हमारे ग्रुप में दो प्रबल दावेदार हैं। बाकी तीन टीमों (अफगानिस्तान, बांग्लादेश और भारत) के बीच अंतर काफी कम है। अफगानिस्तान के खिलाफ हमारी टीम ने दूसरे हाफ में अच्छा प्रदर्शन किया।''</p>
      <h3>
        <a href="https://www.livehindustan.com/sports/story-harmeet-desai-won-indonesia-open-table-tennis-title-2854706.html">टेबल टेनिस: हरमीत देसाई ने जीता इंडोनेशिया ओपन का खिताब</a>
      </h3>
      <p>
        <b>
          <a href="https://www.livehindustan.com/sports/story-biggest-ever-indian-shooting-squad-look-to-end-on-high-in-world-cup-finals-2854177.html">विश्व कप फाइनल्स में अपनी सबसे बड़ी टीम के साथ उतरेगा भारत</a>
        </b>
      </p>
      <p>भारतीय टीम ने अपने चार में से तीन मैच ड्रॉ खेले हैं और ग्रुप ई में तीन अंक के साथ चौथे स्थान पर है। रविवार को टीम के यहां पहुंचने के बाद स्टीमाक ने कहा, ''यह भविष्य की टीम है और हम ऐसी टीम बनने की प्रक्रिया में हैं जिसका सामना करना मुश्किल हो। हमने अब तक प्रत्येक मैच को जीतने के लिए मौके बनाए हैं। कतर के खिलाफ भी अंतिम लम्हों में हमने मौके बनाए। हमारे अंदर धीरे धीरे सुधार हो रहा है और हमें इस पर गर्व है।''</p>
      <p>टीम के सबसे अनुभवी खिलाड़ी सुनील छेत्री ने ओमान के खिलाफ आगामी मैच को बड़ा मुकाबला करार दिया। उन्होंने कहा, ''हमें सुनिश्चित करना होगा कि हम अनुशासित रहें और ऐसी मजबूत टीम बने जिसके खिलाफ खेलने से सब बचना चाहें। विश्व कप क्वॉलिफायर में यह बड़ा मुकाबला है, जिससे हमें अंक जुटाने हैं।''</p>
    </article>
  </body>
</html>