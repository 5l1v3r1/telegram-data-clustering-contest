<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/18/husz-oran-at-hagytak-az-ut-mellett-agonizalni-az-elgazolt-medvet-parajd-es-szovata-kozott"/>
    <meta property="og:site_name" content="infostart"/>
    <meta property="article:published_time" content="2019-11-18T04:42:00+00:00"/>
    <meta property="og:title" content="Húsz órán át hagyták az út mellett agonizálni az elgázolt medvét Parajd és Szováta között"/>
    <meta property="og:description" content="Az állat mindhárom lába eltörött, végül kilőtték. A történtek miatt leváltja Hargita megye prefektusát a román belügyminiszter."/>
  </head>
  <body>
    <article>
      <h1>Húsz órán át hagyták az út mellett agonizálni az elgázolt medvét Parajd és Szováta között</h1>
      <address><time datetime="2019-11-18T04:42:00+00:00">18 Nov 2019, 04:42</time> by <a rel="author">Infostart / MTI</a></address>
      <h3>Az állat mindhárom lába eltörött, végül kilőtték. A történtek miatt leváltja Hargita megye prefektusát a román belügyminiszter.</h3>
      <p>A román belügyminisztérium vasárnap bejelentette, Ion Marcel Vela miniszter elindította Jean-Adrian Andrei Hargita megyei prefektus leváltásának procedúráját amiatt, hogy nem tette meg a szükséges intézkedéseket egy szombat este történt medvegázolás után.</p>
      <p>Szováta és Parajd között szombat este gázolt el egy több száz kilogrammos medvét egy személygépkocsi. A baleset miatt mind a gépkocsi, mind pedig az állat lesodródott az útról. A gépkocsi utasai nem sérültek meg, de az egyik utas pánikrohama miatt ki kellett hívni a mentőt. A medve sem pusztult el az ütközés következtében, hanem</p>
      <blockquote>felvánszorgott az úttestre, és ott agonizált mintegy húsz órán át, míg altatólövedékkel elaltatták, megállapították, hogy három lába eltörött, aztán kilőtték.</blockquote>
      <p>Az úttesten haldokló állat miatt rendőröknek kellett irányítani a forgalmat a Szovátát Székelyudvarhellyel összekötő 13A jelzésű országúton, és csendőrök is vigyázták a helyszínt, nehogy az állat magához térjen és az elhaladókra támadjon.</p>
      <figure>
        <iframe src="https://www.youtube.com/embed/h7a2sxTv4NM" width="560" height="315" data-service="Youtube" scrolling="no"/>
      </figure>
      <p>A belügyminiszter azt rótta fel a kormányt Hargita megyében képviselő prefektusnak, hogy a sürgősségi helyzetek megyei bizottságának vezetőjeként nem intézkedett időben, noha a katasztrófavédelem illetékesei már nem sokkal a baleset után tájékoztatták a kialakult helyzetről. A tárca közleménye szerint kivizsgálják, hogy más is mulasztott-e a medvebaleset ügyében.Romániában túlszaporodott a m</p>
      <p>edveállomány, és szinte mindennapossá váltak a háziállatok elleni medvetámadások, valamint az országúti medvegázolások. Az sem ritka, hogy emberre támad a nagy ragadozó. Az év során négy személy halt meg medvetámadás áldozataként.</p>
      <p>
        <i>Nyitókép: Pixabay</i>
      </p>
    </article>
  </body>
</html>