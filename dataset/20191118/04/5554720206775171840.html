<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/congress-mla-aditi-singh-to-marry-party-leader-angad-singh/272881/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-18T04:02:59+00:00"/>
    <meta property="og:title" content="रायबरेली सदर से कांग्रेस की विधायक अदिति सिंह पंजाब के कांग्रेस विधायक अंगद सिंह संग करेंगी शादी"/>
    <meta property="og:description" content="उत्तर प्रदेश की रायबरेली सदर सीट से कांग्रेस की विधायक अदिति सिंह पंजाब के शहीद भगत सिंह नगर से कांग्रेस विधायक अंगद सिंह सैनी से शादी करने जा रही हैं।"/>
  </head>
  <body>
    <article>
      <h1>रायबरेली सदर से कांग्रेस की विधायक अदिति सिंह पंजाब के कांग्रेस विधायक अंगद सिंह संग करेंगी शादी</h1>
      <address><time datetime="2019-11-18T04:02:59+00:00">18 Nov 2019, 04:02</time> by <a rel="author">JKR Staff</a></address>
      <p>उत्तर प्रदेश की रायबरेली सदर सीट से कांग्रेस की विधायक अदिति सिंह पंजाब के शहीद भगत सिंह नगर से कांग्रेस विधायक अंगद सिंह सैनी से शादी करने जा रही हैं। शादी का कार्यक्रम दिल्ली में होगा। वहीं 23 नवंबर को रिसेप्शन रखा गया है।</p>
      <figure>
        <img src="http://www.jantakareporter.com/wp-content/uploads/2019/11/Aditi-Singh.png"/>
      </figure>
      <p>विवाह समारोह नई दिल्ली के एक रिसॉट में 21 नवंबर को होगा। निमंत्रण कार्ड सीमित अतिथियों को दिए जा रहे हैं। दूल्हे के परिवार की ओर से भी 23 नवंबर को एक प्रीतिभोज आयोजित किया जाएगा। रिपोर्ट्स के मुताबिक, अदिति के पिता अखिलेश सिंह का निधन 20 अगस्त को हो जाने के मद्देनजर विवाह समारोह के जश्न में अवश्य ही कमी की जा रही है।</p>
      <p>आपको बता दें कि, अदिति सिंह और अंगद सिंह में कई समानताएं हैं। अदिति (32) और अंगद (29) साल 2017 में अपने पहले ही प्रयास में विधायक बने और दोनों एक राजनीतिक परिवार से संबंधित हैं। जहां अदिति रायबरेली सदर सीट से पांच बार विधायक रह चुके दिवंगत अखिलेश सिंह की बेटी हैं, वहीं अंगद भी पंजाब में नवांशहर सीट पर छह बार जीत हासिल करने वाले दिवंगत दिलबाग सिंह के परिवार से आते हैं।</p>
      <p>बताया जा रहा है कि दोनों नेता हिंदू और सिख, दोनों धर्मों के रीति-रिवाज से शादी करेंगे। अंगद सिख और अदिति हिंदू हैं। कहा जा रहा है कि शादी में शामिल होने के लिए सिर्फ परिवार के करीब लोगों को आमंत्रित किया गया है। जानकारी के मुताबिक अंगद सिंह का परिवार पंजाब के नवांशहर में एक ग्रैंड रिसेप्शन भी देगा, जिसमें स्थानीय कांग्रेस नेता और अन्य लोगों के शामिल होने की संभावना है।</p>
      <p>अंगद सिंह ने युवा कांग्रेस से राजनीतिक करियर की शुरुआत की और 2008 में शहीद भगत सिंह नगर के जिला युवा कांग्रेस के महासचिव एवं 2011 में जिला युवा कांग्रेस के अध्यक्ष चुने गए। (इंपुट: आईएएनएस के साथ)</p>
    </article>
  </body>
</html>