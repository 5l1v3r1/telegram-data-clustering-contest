<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dotekomanie.cz/2019/11/z-google-map-se-zacina-stavat-socialni-sit/"/>
    <meta property="og:site_name" content="Dotekomanie.cz"/>
    <meta property="article:published_time" content="2019-11-18T04:50:51+00:00"/>
    <meta property="og:title" content="Z Google Map se začíná stávat sociální síť"/>
    <meta property="og:description" content="Nedávno Google představil u své služby Mapy možnost editace svého veřejného profilu, přičemž je zde možnost si vyplnit i nějaké základní informace. Novinka je dostupná jen těm, co se zapojili do programu Lokální průvodci, v podstatě stačí začít zveřejňovat recenze, fotografie, videa, odpovídat na otázky a případně přidávat a upravovat informace v mapách. Nyní zde […]"/>
  </head>
  <body>
    <article>
      <h1>Z Google Map se začíná stávat sociální síť</h1>
      <address><time datetime="2019-11-18T04:50:51+00:00">18 Nov 2019, 04:50</time> by <a rel="author" href="https://dotekomanie.cz/author/premyslvaculik/" target="_blank">Přemysl Vaculík</a></address>
      <p>Nedávno Google představil u své služby Mapy možnost editace svého veřejného profilu, přičemž je zde <a href="https://dotekomanie.cz/2019/11/google-mapy-nabizi-upravy-verejneho-profilu/">možnost si vyplnit i nějaké základní informace</a>. Novinka je dostupná jen těm, co se zapojili do programu Lokální průvodci, v podstatě stačí začít zveřejňovat recenze, fotografie, videa, odpovídat na otázky a případně přidávat a upravovat informace v mapách. Nyní zde máme pilotní test další novinky.</p>
      <h3>Lokální průvodci jako „celebrity“</h3>
      <p>Google na jedné ze svých konferencí pro Lokální průvodce představil novinku v podobě možnosti sledování těch nejlepších. V jednoduchosti řečeno, Google Mapy vám nyní budou moci nabídnout sledovat nějakého Lokálního průvodce skrze tlačítko „follow“.</p>
      <p>Díky tomu budete dostávat informace přímo od konkrétního Lokálního průvodce. Jak je vidět, karta uživatele také bude rozšířena o počet sledujících i počet sledovaných. Skoro by se dalo říci, že bude jednat o sociální síť, jen zde bude rozdíl v obsahu.</p>
      <figure>
        <video src="https://dotekomanie.cz/wp-content/uploads/2019/11/ezgif-6-0336fe71395b-170x350x.gif" autoplay="" loop=""/>
      </figure>
      <p>Místo jednoduchých příspěvků se nabízí zveřejněné fotografie a recenze. Možná je otázkou času, než uživatelé budou moci zveřejňovat i textové příspěvky. V tuto chvíli se ale vše nachází v pilotním testu, který je dostupný jen v několika městech po celém světě – Bangkok, Dillí, Londýn, Mexiko, New York, Osaka, San Francisco, São Paulo a Tokio. K tomuto účelu také dochází k přejmenování záložky Asistent na Pro tebe.</p>
      <p>Nyní je otázkou, kdy dojde k rozšíření do většiny měst a jaké budou podmínky pro sledování. Zatím totiž Google Mapy nabízí ke sledování jen ty nejlepší v dané oblasti.</p>
      <footer>Zdroj: <a href="https://www.engadget.com/2019/11/17/google-maps-follow-local-guides/#c4ca4/">engadget.com</a></footer>
    </article>
  </body>
</html>