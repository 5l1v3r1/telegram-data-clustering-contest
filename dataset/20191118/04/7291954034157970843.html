<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elperiodico.com/es/entre-todos/participacion/menys-informacio-mes-formacio-196133"/>
    <meta property="og:site_name" content="elPeriodico"/>
    <meta property="article:published_time" content="2019-11-18T04:30:00+00:00"/>
    <meta property="og:title" content="Cal donar una embranzida i cuidar l'educació"/>
    <meta property="og:description" content="Onze professors s'han suïcidat a França&amp;#160;en els últims dos mesos. És una dada&amp;#160;esfereïdora, no extrapolable al nostre sistema educatiu, però que sí que evidencia una realitat incontestable: la&amp;#160;docència&amp;#160;-especialment en Secundària- és un dels àmbits més&amp;#160;infravalorats&amp;#160;de la nostra societat. Sí, els mestres disposen, en teoria, de&amp;#160;més vacances&amp;#160;que la majoria, però sovint s'oblida l'enorme&amp;#160;desgast&amp;#160;que suposa bregar diàriament -i en solitari- amb un grapat de&amp;#160;marrecs&amp;#160;indolents -i insolents-, normalment producte d'una&amp;#160;educació paterna permissiva&amp;#160;i sobreprotectora...."/>
  </head>
  <body>
    <article>
      <h1>Cal donar una embranzida i cuidar l'educació</h1>
      <address><time datetime="2019-11-18T04:30:00+00:00">18 Nov 2019, 04:30</time> by <a rel="author">Òscar Pujol</a></address>
      <p><b>Onze professors s'han suïcidat a França</b> en els últims dos mesos. És una dada <b>esfereïdora</b>, no extrapolable al nostre sistema educatiu, però que sí que evidencia una realitat incontestable: la <b>docència</b> -especialment en Secundària- és un dels àmbits més <b>infravalorats</b> de la nostra societat. Sí, els mestres disposen, en teoria, de <b>més vacances </b>que la majoria, però sovint s'oblida l'enorme <b>desgast</b> que suposa bregar diàriament -i en solitari- amb un grapat de <b>marrecs</b> indolents -i insolents-, normalment producte d'una <b>educació paterna permissiva </b>i sobreprotectora.</p>
      <p>Uns <b>petits tirans intocables</b>, que se saben immunes -i impunes- davant una <b>Administració coaccionada</b> per la prepotència d'alguns pares que no toleren la més mínima reprimenda als seus 'angelets'.</p>
      <p>El desemparament, l'estrès i el menysteniment que pateixen els ensenyants és deplorable, perquè la<b> transmissió de valors </b>i coneixements és cabdal en qualsevol societat sana.</p>
      <p>És cert, tanmateix, que <b>no tots els professors són mestres</b>, i que també hi ha molts pares exemplars, però en tot cas cal donar una <b>embranzida</b> -econòmica i humana- al sector. En l'era de la informació -i de la deformació- hi ha quelcom més important: la <b>f</b><b>ormació</b>. Respectin-la. </p>
    </article>
  </body>
</html>