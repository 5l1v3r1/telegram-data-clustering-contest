<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742222"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T04:51:00+00:00"/>
    <meta property="og:title" content="เผยภาพวงจรปิดดารา'ฟ.' ออกมาสูบบุหรี่ก่อนนศ.ไปรพ."/>
    <meta property="og:description" content="ตำรวจเผยภาพกล้องวงจรปิดภายในร้านอาหาร พบภาพนักศึกษาพร้อมรุ่นพี่เดินลงมาจากรถ ก่อนเดินเข้าไปภายในร้านอาหาร จากนั้นรุ่นพี่และดาราชาย ฟ. ออกมาสูบบุหรี่ ก่อนจะเดินกลับเข้าไป และมีรุ่นพี่และนักศึกษาขึ้นรถออกไปพร้อมกัน "/>
  </head>
  <body>
    <article>
      <h1>เผยภาพวงจรปิดดารา'ฟ.' ออกมาสูบบุหรี่ก่อนนศ.ไปรพ.</h1>
      <address>
        <time datetime="2019-11-18T04:51:00+00:00">18 Nov 2019, 04:51</time>
      </address>
      <figure>
        <img src="https://www.dailynews.co.th/admin/upload/20191118/news_SOKfTGieaF120202_533.jpg?v=20191118165"/>
      </figure>
      <p>
        <b>ตำรวจเผยภาพกล้องวงจรปิดภายในร้านอาหาร พบภาพนักศึกษาพร้อมรุ่นพี่เดินลงมาจากรถ ก่อนเดินเข้าไปภายในร้านอาหาร จากนั้นรุ่นพี่และดาราชาย ฟ. ออกมาสูบบุหรี่ ก่อนจะเดินกลับเข้าไป และมีรุ่นพี่และนักศึกษาขึ้นรถออกไปพร้อมกัน </b>
      </p>
      <p>กรณีนักศึกษาสาวรายหนึ่งออกมาโพสต์เล่าว่า รุ่นพี่ในที่ฝึกงานชวนไปทานข้าวจนได้เจอกับดาราหนุ่มอักษรย่อ ฟ. จากนั้นก็ได้ยื่นเยลลี่ให้ทาน และบีบเจลล้างมือให้ ทำให้เกิดอาการมึนหัวโลกหมุนหัวใจเต้นแรง โดยเชื่อว่าต้องถูกมอมยาแน่ จะโทรหาคุณพ่อก็ถูกห้าม ขอความช่วยเหลือจากโต๊ะข้างๆ ก็ไม่มีใครช่วย เพราะเขาเห็นว่ามากับดารา จากนั้นรุ่นพี่ได้เรียก Grab car มารับแต่ไม่ได้ปักหมุดไปส่งที่รพ. แต่ปักไปที่อื่น จนตนต้องแข็งใจบอกให้พี่ grab เปลี่ยนจุดหมายและโทรหาคุณพ่อตลอดจนถึงโรงพยาบาล สุดท้ายเลยอยากจะออกมาเตือนภัยให้ทุกคนระวังตัว ก่อนเข้าแจ้งความไว้ที่สน.ลาดกระบัง<br/> <br/>เกี่ยวกับเรื่องนี้ วันที่ 18 พ.ย. พนักงานสอบสวน สน.ลาดกระบัง เปิดเผยว่า นักศึกษาฝึกงานได้เข้ามาแจ้งความ โดยอ้างว่าระหว่างฝึกงานได้รู้จักกับรุ่นพี่ผู้ชายคนหนึ่ง ซึ่งเท่าที่พูดคุยพบว่าเป็นคนนิสัยดี กระทั่งเมื่อวันที่ 12 พ.ย.ที่ผ่านมา รุ่นพี่คนดังกล่าวชักชวนไปทานข้าว แต่มีข้อแม้ว่าห้ามบอกใคร หรือชักชวนใคร ด้วยความไว้ใจจึงยอมไปทานข้าวด้วย แต่เมื่อไปถึงร้านอาหารย่านย่านลาดกระบัง ปรากฏว่าได้พบเจอกับนักแสดงชายชื่อดังนั่งรออยู่ในร้าน และมีการทักทายพร้อมกับแนะนำตัว<br/><br/>นักศึกษาสาวคนดังกล่าว ระบุว่า ต่อว่าจากนั้นดาราอักษรย่อ ฟ. ได้ยื่นเยลลี่ให้ทาน อ้างว่าเป็นขนมซื้อมาจากต่างประเทศ จึงแบ่งให้ 1 ชิ้น สักพักเกิดอาการมึนศีรษะเหมือนโลกหมุน มองอะไรไม่ชัดเจน ภาพเบลอไปหมด และรู้สึกตัวว่าหัวใจเต้นแรงกว่าปกติเหมือนจะหลุดออกจากร่าง ระหว่างนั้นรุ่นพี่และดาราคนดังกล่าวได้เดินออกไปสูบบุหรี่ด้วยกันข้างนอก เมื่อกลับมาที่โต๊ะถามตนว่า อยากดื่มน้ำหวานเพิ่มเติมไหม นาทีนั้นตนรู้สึกว่าเหมือนถูกมอมยา จึงรีบโทรศัพท์แจ้งทางครอบครัว<br/> <br/>ทั้งนี้ทางเจ้าหน้าที่ตำรวจฝ่ายสืบสวน ได้ตรวจสอบภาพจากกล้องวงจรปิดภายในร้านอาหารดังกล่าว พบว่าเหตุการณ์ดังกล่าวเกิดขึ้นเมื่อเวลา 15.05 น. ของวันที่ 12 พ.ย.ที่ผ่านมา โดยภาพจากกล้องวงจรปิดบันทึกภาพขณะนักศึกษาผู้เสียหายพร้อมกับรุ่นพี่ เดินลงมาจากรถก่อนที่จะเดินเข้าไปภายในร้านอาหาร จากนั้นเวลาผ่านไป 15 นาที รุ่นพี่และดาราชายคนดังกล่าวเดินออกมาสูบบุหรี่นอกร้าน ก่อนที่จะเดินกลับเข้าไปและกลับออกมาอีกครั้ง โดยมีรุ่นพี่และนักศึกษาขึ้นรถออกไปพร้อมกัน ทั้งนี้พนักงานสอบสวนจะต้องเชิญตัวรุ่นพี่ รวมถึงดาราคนดังมาสอบปากคำเพิ่มเติมอย่างละเอียดในวันที่ 20 พ.ย.ที่จะถึงนี้ พร้อมกับรวบรวมพยานแวดล้อม เหลือแต่เพียงผลตรวจร่างกายของผู้เสียหาย ซึ่งคาดว่าจะได้ไม่เกินสัปดาห์หน้าจะรู้ผลชัดเจน<br/><br/>อย่างไรก็ตาม รายงานข่าวชุดคลี่คลายคดีแจ้งว่า เยลลี่ที่นักศึกษาทานเข้าไปอาจเป็นเยลลี่ที่มีส่วนผสมของกัญชา และมีสาร THC (Tetrahydrocannabinol) อยู่ 300 มิลิกรัม โดยสาร THC มีคุณสมบัติต่อจิตประสาท ทำให้เกิดความผ่อนคลาย และเคลิบเคลิ้ม หากได้รับในปริมาณที่เหมาะสม จะช่วยลดอาการตึงเครียดได้ แต่หากได้รับไปในปริมาณที่มากเกินอาจเป็นอันตราย ทั้งนี้ผลข้างเคียงของสาร THC จะทำให้มีอาการปากแห้ง กระหายน้ำ หัวใจเต้นเร็ว ตอบสนองช้า ตาแดง หรือความทรงจำลดลง.<br/><br/><b>อ่านข่าวที่เกี่ยวข้อง...</b><br/><b><a href="https://www.dailynews.co.th/regional/742177">หมายเรียกดาราชายชื่อย่อ'ฟ.' นศ.สาวแจ้งจับข้อหามอมยา</a></b></p>
    </article>
  </body>
</html>