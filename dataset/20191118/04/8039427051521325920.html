<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=957737"/>
    <meta property="og:site_name" content="Andhrajyothy"/>
    <meta property="article:published_time" content="2019-11-18T04:04:05+00:00"/>
    <meta property="og:title" content="కొట్టుకున్న వీఆర్వోలు"/>
    <meta property="og:description" content="ADVT"/>
  </head>
  <body>
    <article>
      <h1>కొట్టుకున్న వీఆర్వోలు</h1>
      <address>
        <time datetime="2019-11-18T04:04:05+00:00">18 Nov 2019, 04:04</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>తహసీల్దార్‌ ఎదుటే బాహాబాహీ.. ‘డబ్బు లావాదేవీల’పై ఆరోపణలు</b>
        </li>
      </ul>
      <p><b>కర్నూలు రూరల్‌, నవంబరు 17: </b>వారిద్దరూ వీఆర్వోలు. సమన్వయంతో పనిచేస్తూ రైతుల సమస్యలు పరిష్కరించాల్సిన వారే బాహాబాహీకి దిగారు. తహసీల్దార్‌ ఎదుటే ఒకరిపై ఒకరు పిడిగుద్దులు గుప్పించుకున్నారు. ఈ ఘటన కర్నూలు తహసీల్దార్‌ కార్యాలయంలో ఆదివారం చోటుచేసుకుంది. సుంకేసుల, జోహరాపురం వీఆర్వోలు వేణుగోపాల్‌ రెడ్డి, కృష్ణదేవరాయ మధ్య ఈ ఘర్షణ జరిగింది. కర్నూలు మండలంలో మొత్తం 28 మంది వీఆర్వోలు ఉండగా వారిలో ముగ్గురు వీఆర్వోలు దస్తగిరి, శరబరాజు, వేణుగోపాల్‌రెడ్డికి మాత్రమే తహసీల్దార్‌ ‘డిజిటల్‌ కీ’ని కేటాయించారు. అన్ని గ్రామాల వీఆర్వోల నుంచి వచ్చిన రైతుల భూ సమస్యలను ఆన్‌లైన్‌లో ఈ ముగ్గురే సవరించాలి. ఈ క్రమంలోనే జోహరాపురం వీఆర్వో కృష్ణదేవరాయ ముగ్గురు రైతుల పేర్ల మార్పులు, చేర్పుల దరఖాస్తులు తీసుకొచ్చి వెబ్‌ల్యాండ్‌లో మార్చాలని వేణుగోపాల్‌రెడ్డికి సూచించారు.</p>
      <p> తాను చేయనని, ఇతరులతో చేయించుకోవాలని వేణుగోపాల్‌రెడ్డి చెప్పారు. దీంతో కృష్ణదేవరాయ చాంబర్‌లో ఉన్న తహసీల్దార్‌ దృష్టికి తీసుకెళ్లారు. వేణుగోపాల్‌ రెడ్డి డబ్బు డిమాండ్‌ చేశారని ఆరోపించారు. తాను డబ్బులు అడగలేదని వేణుగోపాల్‌ రెడ్డి వాదించారు. ఇద్దరి మధ్య మాటామాటా పెరిగి తహసీల్దార్‌ ఎదుటే ఒకరిపై ఒకరు పిడిగుద్దులు గుద్దుకున్నారు. ఈ గొడవలో ఇద్దరికీ గాయాలయ్యాయి. ఈ వివాదంపై వివరణ ఇవ్వాలంటూ ఇద్దరు వీఆర్వోలకు తహసీల్దార్‌ తిరుపతిసాయి నోటీసులు జారీ చేశారు. గత 15 రోజులుగా వెబ్‌ల్యాండ్‌లో రైతుల భూ సమస్యలను ఎక్కించకుండా ఇబ్బందులకు గురిచేస్తున్నట్లు వీఆర్వో కృష్ణదేవరాయ ఆరోపించారు.</p>
    </article>
  </body>
</html>