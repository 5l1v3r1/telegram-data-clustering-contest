<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/742074"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T04:00:00+00:00"/>
    <meta property="og:title" content="จ่อประกาศโครงสร้างอว.ในก.พ.63"/>
    <meta property="og:description" content="คณะกรรมการขับเคลื่อนการปฏิรูป อว.ไฟเขียวร่างโครงสร้างสำนักงานปลัด อว. แบ่งเป็น 4 กลุ่มคลัสเตอร์ คาดประกาศใช้เป็นกฎกระทรวงในเดือนกุมภาพันธ์ 2563"/>
  </head>
  <body>
    <article>
      <h1>จ่อประกาศโครงสร้างอว.ในก.พ.63</h1>
      <address>
        <time datetime="2019-11-18T04:00:00+00:00">18 Nov 2019, 04:00</time>
      </address>
      <p>
        <b>คณะกรรมการขับเคลื่อนการปฏิรูป อว.ไฟเขียวร่างโครงสร้างสำนักงานปลัด อว. แบ่งเป็น 4 กลุ่มคลัสเตอร์ คาดประกาศใช้เป็นกฎกระทรวงในเดือนกุมภาพันธ์ 2563</b>
      </p>
      <p>วันนี้ (18 พ.ย.) รศ.นพ.สรนิต ศิลธรรม ปลัดกระทรวงการอุดมศึกษา วิทยาศาสตร์ วิจัยและนวัตกรรม ( อว.) เปิดเผยว่า เมื่อเร็วๆ นี้ คณะกรรมการขับเคลื่อนการปฏิรูป อว.ได้เห็นชอบร่างโครงสร้างสำนักงานปลัด อว.เรียบร้อยแล้ว โดยจะเป็นกลุ่มคลัสเตอร์ (Cluster) 4 เรื่อง ได้แก่ คลัสเตอร์การพัฒนากำลังคน คลัสเตอร์งานวิจัย ที่จะเข้ามาดูแลระบบพื้นฐานและการนำงานวิจัยให้เข้าไปสู่ชุมชน คลัสเตอร์อุดมศึกษา ที่จะดูแลเรื่องมาตรฐานอุดมศึกษา การพัฒนาสังคมแห่งการเรียนรู้ และคัตเตอร์การบริหารงานของ อว. นอกจากนี้ยังมีหน่วยเฉพาะกิจทำหน้าที่ตามภารกิจเร่งด่วน และนำบุคลากรจากมหาวิทยาลัยเข้ามาร่วมกับหน่วยงานนี้ด้วย เพราะเรามีความพยายามที่จะจัดโครงสร้างให้มีความทันสมัย ทั้งนี้ตนได้นำร่างโครงสร้างดังกล่าวเสนอให้ดร.สุวิทย์ เมษินทรีย์ รมว.การอุดมศึกษา วิทยาศาสตร์ วิจัยและนวัตกรรมพิจารณาแล้ว ส่วนขั้นตอนต่อไปคงจะต้องมีการนำร่างโครงสร้างฯ มากำหนดในรายละเอียด เพื่อที่จะเสนอให้สำนักงานคณะกรรมการข้าราชการพลเรือน (ก.พ.) และ สำนักงานคณะกรรมการพัฒนาระบบราชการ (ก.พ.ร.) พิจารณา ก่อนที่จะมีการประกาศเป็นกฎกระทรวง คาดว่าจะสามารถประกาศใช้ได้ในช่วงเดือนกุมภาพันธ์ 2563<br/><br/>รศ.นพ.สรนิต กล่าวต่อไปว่า สำหรับโครงสร้างอว.จะเป็นการคิดใหม่ทำใหม่ เราจะไม่ใช้คำว่ากอง หรือ สำนัก แต่จะใช้คำว่าภารกิจซึ่งเทียบเท่ากอง และเข้าใจว่าจะไม่มีการยุบหน่วยงานใด เพียงแต่ต้องมีการหารือว่าจะขับเคลื่อนงานตามภารกิจใหม่อย่างไร เน้นการทำงานแบบประสานงาน ทั้งนี้ส่วนของการลงรายละเอียดและการจัดสรรอัตรากำลังน่าจะแล้วเสร็จในช่วงเดือนธันวาคมนี้ นอกจากนี้ในร่างโครงสร้างสำนักงานปลัด อว. จะมีหน่วยงานที่ดูแลฐานข้อมูลเทคโนโลยีสารสนเทศด้วย เช่น ข้อมูลของอาจารย์มหาวิทยาลัย บุคลากรภายใน อว. ข้อมูลหลักสูตร สถานที่ตั้งสถาบันอุดมศึกษา จำนวนนักศึกษา เป็นต้น ซึ่งเมื่อระบบเสร็จเรียบร้อย ทาง อว.ก็จะเผยแพร่ให้ผู้ที่สนใจสามารถเข้ามาหาข้อมูลได้ ขณะเดียวกันข้อมูลดังกล่าวก็จะมีการเชื่อมโยงเข้ากับเรื่องต่างๆไม่ว่าจะเป็นการค้นหาสถาบันผลิต ก็จะพบข้อมูลของมหาวิทยาลัยที่เปิดสอน รวมไปถึงสถานที่ตั้งด้วย</p>
    </article>
  </body>
</html>