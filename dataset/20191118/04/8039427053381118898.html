<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=957800"/>
    <meta property="og:site_name" content="Andhrajyothy"/>
    <meta property="article:published_time" content="2019-11-18T04:22:01+00:00"/>
    <meta property="og:title" content="ప్రాసిక్యూట్‌ చేయాల్సిందే"/>
    <meta property="og:description" content="ADVT"/>
  </head>
  <body>
    <article>
      <h1>ప్రాసిక్యూట్‌ చేయాల్సిందే</h1>
      <address>
        <time datetime="2019-11-18T04:22:01+00:00">18 Nov 2019, 04:22</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>పెద్దవాళ్లు అవినీతికి పాల్పడితే విచారణకు అనుమతివ్వడం లేదు</b>
        </li>
        <li>
          <b>అవినీతి నిరోధక చట్ట సవరణ చేయాలి</b>
        </li>
        <li>
          <b>రాష్ర్టానికి ఐఐఎం నివేదిక</b>
        </li>
        <li>
          <b>ఆ దిశగా చర్యలకు ప్రభుత్వం సన్నద్ధం</b>
        </li>
      </ul>
      <p><b>అమరావతి, నవంబరు 17(ఆంధ్రజ్యోతి): </b>‘దేశంలో అమల్లో ఉన్న ఐపీసీ, సీఆర్‌పీసీ చట్టాల కింద కేసులు నమోదైతే వాటిని ప్రాసిక్యూషన్‌ చేయడానికి ప్రభుత్వ అనుమతి అక్కర్లేదు. అలాంటప్పుడు అవినీతి నిరోధక చట్టం(పీసీ యాక్ట్‌) కింద అవినీతిపరులపై కేసులు నమోదైతే ప్రాసిక్యూషన్‌కు అనుమతి ఎందుకు?’ అని అహ్మదాబాద్‌కు చెందిన ఐఐఎం ప్రశ్న లేవనెత్తింది. రాష్ట్ర ఏసీబీతోపాటు ఇండియన్‌ ఇన్‌స్టిట్యూట్‌ ఆఫ్‌ మేనేజ్‌మెంట్‌(ఐఐఎం) ఏపీలోని ప్రభుత్వశాఖల్లో అవినీతిని అరికట్టేందుకు తీసుకోవాల్సిన చర్యలపై అధ్యయనం చేసింది. అత్యధికంగా అవినీతి జరుగుతోన్న రెవెన్యూ, పోలీస్‌, మున్సిపల్‌, రిజిస్ట్రేషన్‌, టౌన్‌ ప్లానింగ్‌ విభాగాలపై పూర్తిస్థాయి నివేదిక ప్రభుత్వానికి అందజేసింది. రెవెన్యూ సిబ్బంది ప్రజలను ఏ అంశాల్లో ఎక్కువగా ఇబ్బంది పెడుతున్నారు? పోలీసులు ఎలాంటి కేసుల్లో ఎక్కువగా లంచాలు డిమాండ్‌ చేస్తున్నారు? టౌన్‌ ప్లానింగ్‌ విభాగంలో అవినీతి ఎలా జరుగుతోంది? స్థిరాస్తి రిజిస్ట్రేషన్లలో అవినీతికి సంబంధించి డాక్యుమెంట్‌ రైటర్ల పాత్ర ఏంటి.?... ఇలా పలు అంశాలపై సర్వేలో వెల్లడైన వివరాల ఆధారంగా నివేదిక ఇచ్చింది. ఈ నివేదిక ఆధారంగా చర్యలు తీసుకోవడానికి ప్రభుత్వం ఏసీబీ ద్వారా నడుము బిగించింది.</p>
      <p> ప్రతిష్ఠాత్మక సంస్థల సహకారంతో రాష్ట్రంలో అవినీతిని కట్టడి చేయబోతున్నట్లు ఒక ఐపీఎస్‌ అధికారి తెలిపారు. అవినీతి కేసుల్లో ప్రాసిక్యూషన్‌కు అనుమతి ఇవ్వడంలో ప్రభుత్వం అవలంబిస్తోన్న విధానమే పెద్ద సమస్య అని ఐఐఎం గుర్తించినట్లు తెలిసింది. పాతికేళ్ల క్రితం ఒక వీఆర్‌వో రూ.200 లంచం తీసుకుంటూ ఏసీబీ అధికారులకు పట్టుబడితే ఆ కేసుపై సుప్రీంకోర్టులో విచారణ జరుగుతోందని, అదే కోట్ల రూపాయల అక్రమాస్తులతో పట్టుబడ్డ ఉన్నతాధికారులను మాత్రం ప్రాసిక్యూషన్‌ చేయడానికి ప్రభుత్వం అనుమతించడం లేదని ఐఐఎం సర్వేలో వెల్లడైనట్లు సమాచారం. పలుకుబడి కలిగిన అధికారులు ప్రాసిక్యూషన్‌ నుంచి తప్పించుకుని ప్రభుత్వంతో క్లీన్‌ చిట్‌ తెచ్చుకునే విధానానికి స్వస్తి పలకాలని, ఐపీసీ, సీఆర్‌పీసీ కేసుల్లో మాదిరిగానే కోర్టుల్లోనే వారి నిర్దోషిత్వం రుజువు కావాల్సి ఉంటుందని ఐఐఎం సూచించినట్లు సమాచారం. మారుతోన్న టెక్నాలజీకి అనుగుణంగా అవినీతికి దారులు మారుతున్నందున అందుకు అనుగుణంగా అవినీతి నిరోధక చట్ట సవరణ చేయాల్సి ఉందని ఐఐఎం సూచించినట్లు తెలిసింది. ఐఐఎం గుర్తించిన అన్ని అంశాలను ప్రజలకు అందుబాటులో ఉండే వెబ్‌సైట్‌లో పెట్టబోతున్నట్లు ఆ ఐపీఎస్‌ అధికారి చెప్పారు.</p>
    </article>
  </body>
</html>