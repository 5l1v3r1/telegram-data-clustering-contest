<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827010.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T04:30:00+00:00"/>
    <meta property="og:title" content="توضیح رئیس شورای تامین کنندگان دام درباره قیمت گوشت"/>
    <meta property="og:description" content=" منصور پوریان رئیس شورای تامین کنندگان دام زنده در گفت و گو با تسنیم، درباره کنترل قیمت گوشت قرمز بعد از اجرای طرح سهمیه بندی بنزین اظهار کرد: افزایش قیمت بنزین موردی نیست که با هزینه های تولید گوشت قرمز ارتباطی مشخص و مستقیمی داشته باشد و در حال حاضر نیز شاهد تغییر قیمتی نیستیم."/>
  </head>
  <body>
    <article>
      <h1>توضیح رئیس شورای تامین کنندگان دام درباره قیمت گوشت</h1>
      <address>
        <time datetime="2019-11-18T04:30:00+00:00">18 Nov 2019, 04:30</time>
      </address>
      <p>رئیس شورای تامین کنندگان دام زنده گفت: افزایش قیمت بنزین موردی نیست که با هزینه های تولید گوشت قرمز ارتباطی مشخص و مستقیم داشته باشد بلکه باید مراقب بود که در مغازه ها گرانفروشی نشود.</p>
      <p> منصور پوریان رئیس شورای تامین کنندگان دام زنده در گفت و گو با تسنیم، درباره کنترل قیمت گوشت قرمز بعد از اجرای طرح سهمیه بندی بنزین اظهار کرد: افزایش قیمت بنزین موردی نیست که با هزینه های تولید گوشت قرمز ارتباطی مشخص و مستقیمی داشته باشد و در حال حاضر نیز شاهد تغییر قیمتی نیستیم.</p>
      <p>وی افزود: باید مراقب بود که قیمت گوشت در مغازه ها افزایش پیدا نکند در غیر این صورت هزینه های تولید گوشت قرمز با گران شدن بنزین تغییری نخواهد داشت.</p>
      <p>رئیس شورای تامین کنندگان دام زنده ادامه داد: درباره امکان افزایش قیمت فروش گوشت قرمز در بازار نمی توان پیش بینی درستی داشت و باید منتظرماند و دید بازار چگونه توسط مسئولان کنترل  و نظارت می شود.</p>
      <p>کلامی مدیرکل دفتر برنامه‌ریزی تأمین، توزیع و تنظیم بازار وزارت صنعت، معدن و تجارت  در ارتباط با وضعیت نظارت بر بازار و قیمت کالاها بعد از سهیمه بندی بنزین گفت: ستادهای تنظیم بازار کشور مکلف شدند به‌صورت ویژه رصد و پایش روزانه بازار را در دستور کار خود قرار دهند.</p>
      <p>درستی عضو هیئت رئیسه اتاق اصناف ایران  در این ارتباط  گفته است: بر اساس جلسه ستاد تنظیم بازار هر نوع مصوبه برای افزایش قیمت حتی اگر دارای مصوبه دولتی نیز باشد، فعلاً لغو شده و هیچگونه افزایش قیمتی در هیچ قلم کالا و خدمات نخواهیم داشت.</p>
      <p>مدرس خیابانی قائم‌مقام وزیر صمت در امور بازرگانی نیز درباره نظارت بر بازار گفت: هرگونه افزایش قیمت به‌بهانه تغییر نرخ بنزین در بازار رصد می‌شود و 4هزار بازرس از سازمان حمایت و اتاق اصناف در سطح کشور روزانه 30هزار مورد بازرسی میدانی را برای کنترل قیمت ها انجام خواهند داد.</p>
    </article>
  </body>
</html>