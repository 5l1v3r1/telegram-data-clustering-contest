<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techoffside.com/2019/11/easy-pass-truemoney-wallet/"/>
    <meta property="og:site_name" content="ล้ำหน้า SHOW"/>
    <meta property="article:published_time" content="2019-11-18T04:43:42+00:00"/>
    <meta property="og:title" content="สมัครบัตร Easy Pass ผ่านแอปฯ TrueMoney Wallet ได้แล้ว"/>
    <meta property="og:description" content="การทางพิเศษแห่งประเทศไทย จับมือ ทรูมันนี่ เปิดบริการสมัครบัตร Easy Pass ผ่านแอปฯ TrueMoney Wallet เชื่อมเทคโนโลยี ยกระดับการคมนาคมทางบกของประเทศไทย"/>
  </head>
  <body>
    <article>
      <h1>สมัครบัตร Easy Pass ผ่านแอปฯ TrueMoney Wallet ได้แล้ว</h1>
      <address><time datetime="2019-11-18T04:43:42+00:00">18 Nov 2019, 04:43</time> by <a rel="author" href="https://www.techoffside.com/author/gogolico/" target="_blank">gogolico</a></address>
      <p>
        <b>การทางพิเศษแห่งประเทศไทย จับมือ ทรูมันนี่ เปิดบริการสมัครบัตร Easy Pass ผ่านแอปฯ TrueMoney Wallet เชื่อมเทคโนโลยี ยกระดับการคมนาคมทางบกของประเทศไทย</b>
      </p>
      <p>การทางพิเศษแห่งประเทศไทย หรือ กทพ. ประกาศร่วมมือกับ บริษัท ทรูมันนี่ ประเทศไทย เปิดบริการสมัครใช้บัตรEasy Pass รูปแบบใหม่ ผ่านแอปพลิเคชั่น TrueMoney Wallet พร้อมจัดส่งอุปกรณ์ฟรีถึงบ้าน อำนวยความสะดวกและกระตุ้นให้ผู้ใช้บริการทางพิเศษเปลี่ยนมาช่องชำระค่าผ่านทางพิเศษด้วยระบบเก็บค่าผ่านทางพิเศษอัตโนมัติ (ETCS) หวังลดความคับคั่งของการจราจรหน้าด่านลง พร้อมขยายฐานผู้ใช้งานบัตรEasy Pass ไปสู่กลุ่มคนรุ่นใหม่ในกลุ่มผู้ใช้งาน TrueMoney Wallet เป็นประจำกว่า 8.4 ล้านราย</p>
      <p><b>นายดำเกิง ปานขำ รองผู้ว่าการฝ่ายปฏิบัติการ การทางพิเศษแห่งประเทศไทย กล่าวว่า </b>“จากนโยบายของกระทรวงคมนาคมที่ต้องการลดปัญหาการจราจรติดขัดส่วนใหญ่ที่เกิดในช่องเงินสด นอกเหนือจากมาตรการลดไม้กั้นในช่วงชั่วโมงเร่งด่วนแล้วก็คือการเพิ่มทางเลือกใหม่ ๆ ในการเข้าถึงและชำระค่าบริการ ทาง กทพ. จึงได้ร่วมมือกับ ทรูมันนี่ เพิ่มช่องทางการสมัครใช้บริการบัตร Easy Passผ่าน TrueMoney Wallet ซึ่งจะช่วยเพิ่มความสะดวกสบาย ทั้งในการสมัครและรับอุปกรณ์ พร้อมเติมเงินในบัตรยิ่งขึ้นกว่าเดิม ลดปัญหาการสมัครใช้บริการบัตร Easy Passในอดีตที่ผู้ใช้บริการต้องเดินทางไปซื้อบัตรฯ ณ ศูนย์ควบคุมทางพิเศษต่าง ๆ บนทางด่วน ซึ่งอาศัยเวลาและค่าใช้จ่าย” </p>
      <p>“กว่า 9 ปี ที่ กทพ. เปิดบริการบัตรEasy Pass สำหรับช่องทางด่วนพิเศษ เราได้รับการตอบรับเป็นอย่างดี ปัจจุบันมีจำนวนผู้ใช้บัตรEasy Pass กว่า 1.79 ล้านบัตร คิดเป็นประมาณ42% ของผู้ใช้ทางพิเศษทั้งหมด การจับมือกันวันนี้ถือเป็นก้าวสำคัญในการช่วยยกระดับการเดินทางในประเทศไทย และเป็นหนึ่งในหลาย ๆ โครงการที่ กทพ. ได้ให้การสนับสนุนส่งเสริมให้ผู้ใช้บริการทางพิเศษเปลี่ยนมาชำระด้วยระบบเก็บค่าผ่านทางพิเศษอัตโนมัติ (ETCS) ด้วยบัตร Easy Passโดยความร่วมมือนี้ถือเป็นการปูทางไปสู่การนำเทคโนโลยีใหม่ ๆ มาปรับใช้ในอนาคตตามแผนที่วางไว้ เช่น บูรณาการเทคโนโลยีปัญญาประดิษฐ์ หรือ AIมาใช้และพัฒนาโปรแกรมเพื่อเชื่อมต่อข้อมูลกับกรมการขนส่งทางบกและสำนักงานตำรวจแห่งชาติเพื่อนำมาวิเคราะห์และนำ Big Data นั้นไปประยุกต์ใช้ในทั้งในด้านการวางแผนนโยบาย การป้องปรามและการควบคุมจัดการการจราจรบนเส้นทางที่การทางพิเศษฯ ดูแลรับผิดชอบ ไปจนถึงป้องกันปัญหาอาชญากรรม ลดอุบัติเหตุ สามารถ Check in / check out และคำนวณค่าผ่านทางได้ทันที” <b>นายดำเกิง กล่าวเพิ่มเติม</b></p>
      <figure>
        <img src="https://www.techoffside.com/wp-content/uploads/2019/11/easy-pass-truemoney.jpg"/>
      </figure>
      <p><b>นางสาวมนสินี นาคปนันท์ กรรมการผู้จัดการใหญ่ (ร่วม) บริษัท แอสเซนด์ มันนี่ จำกัด กล่าวว่า</b> “การขยายความร่วมมือให้ผู้ใช้สามารถสมัครและรับเครื่องEasy Passผ่านแอปฯ TrueMoney Wallet ในครั้งนี้คือแนวทางการขับเคลื่อนและกระตุ้นการให้บริการ e-Payment อีกรูปแบบหนึ่ง และสะท้อนความร่วมมือระหว่างภาครัฐและเอกชนในการผลักดันสังคมไร้เงินสดและนำเทคโนโลยีมาประยุกต์ใช้ เพื่อยกระดับประสบการณ์การเดินทางของผู้ใช้รถใช้ถนนแลเสริมการแก้ไขปัญหาการจราจรของประเทศ โดยก่อนหน้านี้ ทรูมันนี่ได้เปิดให้ผู้ใช้บัตร Easy Passสามารถเติมเงินในบัตรผ่านแอปฯ TrueMoney Wallet ได้ตั้งแต่เดือนสิงหาคม 2559 ซึ่งในช่วง ม.ค. – ต.ค. 2562 ที่ผ่านมามีการเติบโตในส่วนความถี่ในการเติมเงินที่ 80% และการเติบโตของมูลค่าการเติมเงินถึง 92% เมื่อเทียบกับช่วงเดียวกันของปีที่แล้ว โดยส่วนใหญ่ผู้ใช้จะเติมเงินเดือนละ 1.7 ครั้ง ครั้งละ 500 และ 1,000 บาท ทั้งนี้ บริการดังกล่าวถือว่าเข้ามาตอบรับพฤติกรรมของผู้ใช้ในยุคมิลเลนเนียลที่เน้นความสะดวกสบาย รวดเร็ว และที่สำคัญต้องคุ้มค่าเงินทุกบาททุกสตางค์ เราเชื่อว่าการเชื่อมแพลตฟอร์มขยายบริการร่วมกันในครั้งนี้จะช่วยกระตุ้นและเพิ่มความสะดวกในการเข้าถึงเพื่อสมัครและใช้บัตร Easy Passมากยิ่งขึ้น เป็นตัวอย่างของการนำเทคโนโลยีมาใช้เพื่อยกระดับการให้บริการด้านคมนาคมและตอกย้ำว่า TrueMoney Wallet คือแอพพลิเคชั่นที่สามารถตอบโจทย์ทุกไลฟ์สไตล์ในชีวิตประจำวันทั้งที่บ้าน ที่ทำงาน หรือแม้แต่ระหว่างเดินทางบนท้องถนน”</p>
      <p><b>นายนิรันดร์ ฟูวัฒนานุกูล ผู้อำนวยการฝ่ายทางพาณิชย์ บริษัท ทรูมันนี่ จำกัด กล่าวว่า</b> “การเปิดบริการสมัครบริการEasy Passผ่านแอปพลิเคชั่น TrueMoney Walletจะช่วยเพิ่มความสะดวกสบายจากแต่ก่อนที่ผู้ใช้บริการต้องเดินทางไปติดต่อทำเรื่องลงทะเบียนซื้อด้วยตัวเองที่ศูนย์ควบคุมทางพิเศษต่าง ๆ ซึ่งต้องเสียเวลาเดินทางไปยังศูนย์ฯ เพื่อจอดรถลงไปซื้อ แต่ต่อจากนี้จะสามารถสมัครได้ง่ายๆ เพียงดาวน์โหลดแอปพลิเคชั่นTrueMoney Wallet แล้วลงทะเบียนเพื่อกดสมัครและจ่ายเติมเงินครั้งแรกในราคา 500บาท จากนั้นก็รอเพียงแค่ 2-5 วันทำการ อุปกรณ์ก็จะมาส่งถึงบ้าน ไม่ต้องเสียเวลาเดินทาง โดยตั้งแต่วันนี้ถึง 13 กุมภาพันธ์ 2563 เราให้บริการส่งฟรี ไม่คิดค่าจัดส่ง ส่วนผู้ที่มีบัตรEasy Pass อยู่แล้ว ยังสามารถเติมเงินผ่านช่องทางต่างๆ หรือผูกบัตรเดบิต/เครดิต เพื่อเติมเงินEasy Passผ่านแอปฯ TrueMoney Wallet ได้เหมือนเดิม ไม่ต้องกลัวเงินหมด และที่สำคัญฟรีค่าธรรมเนียมการเติมเงินตอบโจทย์ไลฟ์สไตล์การเดินทางที่เน้นความคุ้มค่าในยุคปัจจุบัน”</p>
      <p>ดูข้อมูลเพิ่มเติมเกี่ยวกับการสมัครใช้บัตร Easy Passผ่านแอปฯ TrueMoney Wallet ได้ที่ <a href="http://www.truemoney.com/easypass/">http://www.truemoney.com/easypass/</a></p>
      <related>
        <h4>Related<b> Posts</b></h4>
        <a href="https://www.techoffside.com/2019/10/true-money-%e0%b8%88%e0%b8%b1%e0%b8%9a%e0%b8%a1%e0%b8%b7%e0%b8%ad-mastercard-%e0%b8%a1%e0%b8%ad%e0%b8%9a%e0%b8%84%e0%b8%a7%e0%b8%b2%e0%b8%a1%e0%b8%aa%e0%b8%b0%e0%b8%94%e0%b8%a7%e0%b8%81%e0%b8%aa/"/>
        <a href="https://www.techoffside.com/2019/08/truemoney-wallet-7-eleven/"/>
        <a href="https://www.techoffside.com/2019/03/truemoney-google-play/"/>
        <a href="https://www.techoffside.com/2017/08/truemoney-wallet-new-feature/"/>
        <a href="https://www.techoffside.com/2017/07/%e0%b9%82%e0%b8%9b%e0%b8%a3%e0%b9%80%e0%b8%99%e0%b9%87%e0%b8%95%e0%b9%80%e0%b8%aa%e0%b8%a3%e0%b8%b4%e0%b8%a1-truemoney-wallet/"/>
      </related>
    </article>
  </body>
</html>