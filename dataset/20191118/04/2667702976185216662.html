<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://revistapresei.hotnews.ro/stiri-revista_presei_business-23497049-business-report-bucuresti-brasov-avionul-calatoria-dura-sub-ora-dar-biletul-costa-peste-50-euro-cum-deblocam-romania-licitatiilor-studiu-caz-cazinoul-din-constanta-8-ani-6-licitatii-nicio-bidinea-var-.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T04:50:00+00:00"/>
    <meta property="og:title" content="Business report: De la Bucureşti la Braşov cu avionul: călătoria ar dura sub o oră, dar biletul ar costa peste 50 de euro; Cum deblocăm România licitațiilor: studiu de caz – cazinoul din Constanța. 8 ani, 6 licitații, nicio bidinea de var; Podul Ciurel: S-a turnat primul strat de asfalt, după 9 ani"/>
    <meta property="og:description" content="Google şi Facebook, date în judecată de un român dintr-un sat dâmboviţean. Ce le-a cerut bărbatul... Tot mai mulți români cumpără ședințe foto de Crăciun în studiouri"/>
  </head>
  <body>
    <article>
      <h1>Business report: De la Bucureşti la Braşov cu avionul: călătoria ar dura sub o oră, dar biletul ar costa peste 50 de euro; Cum deblocăm România licitațiilor: studiu de caz – cazinoul din Constanța. 8 ani, 6 licitații, nicio bidinea de var; Podul Ciurel: S-a turnat primul strat de asfalt, după 9 ani</h1>
      <address><time datetime="2019-11-18T04:50:00+00:00">18 Nov 2019, 04:50</time> by <a rel="author">Lupu Vlad-Andrei</a></address>
      <p><b>Podul Ciurel: S-a turnat primul strat de asfalt, după 9 ani.</b> Lucrările la Podul Ciurel din București avansează în ritm de melc, după 9 ani de la debutul proiectului menit să fluidizeze traficul sufocat din cartierul Militari. Zilele acestea a fost turnat primul strat de asfalt pe podul care trece peste Dâmbovița și Șoseaua Virtuții. Primăria Capitalei îi asigură pe bucureșteni că această primă etapă din cele trei necesare va fi gata până la sfârșitul anului. Cetățenii sunt, însă, sceptici, potrivit <a href="https://www.digi24.ro/stiri/economie/transporturi/podul-ciurel-s-a-turnat-primul-strat-de-asfalt-dupa-9-ani-1218101">Digi24</a>.<br/><br/><b>Google şi Facebook, date în judecată de un român dintr-un sat dâmboviţean.</b> Ce le-a cerut bărbatul. Un cetățean român cu domiciliul în statul Ghergani din județul Dâmbovița a chemat în judecată Google și Facebook pentru recuperarea unor creanțe bănești pe care susține că i le datorează giganții americani, respectiv 26.400 euro și 10.500 euro. Reclamantul susține că a efectuat între anii 2010 - 2016 peste 16.400 de editări pe hărțile Google, a verificat și aprobat peste 10.000 de editări ale terților începători și peste 10.500 pe hărțile Bing ale Facebook, dar a primit în schimb de la Google România doar un rucsac, o cană, un pix și o diplomă, iar de la Facebook, un tricou, conform <a href="https://www.profit.ro/stiri/un-roman-ataca-in-instanta-google-si-facebook-acuzand-ca-i-ar-fi-platit-munca-de-37-000-de-euro-doar-cu-o-diploma-si-cateva-obiecte-printre-care-un-pix-19164525">Profit.ro</a>. <br/><b><br/></b><b>În România, 26% din forța de muncă din IT sunt femei, față de doar 13% în Japonia! </b>Ce inovează femeile: o pizza cu ingrediente proaspete printată în 5 minute și aplicația pentru miliardele de oameni fără adresă poștală! Surprinzător sau nu, România şi alte ţări din Europa de Est se află în fruntea clasamentului la numărul de femei angajate în sectorul tehnologic, o moştenire a perioadei comuniste. Dacă în Japonia, doar 13% din forţa de muncă din IT este formată din femei, în România procentul este dublu: 26%. Recent la Budapesta, s-au premiat cele mai spectaculoase reușite inovative ale femeilor din tehnologie din întreaga lume. <a href="https://www.libertatea.ro/stiri/ce-inoveaza-femeile-o-pizza-printata-5-minute-aplicatia-oameni-fara-adresa-2804399">Libertatea</a> a fost, la Budapesta, la Woman Award este o gală a recunoașterii excelenței în tehnologie, parte a European Institute of Innovation and Technology, un organism al UE menit să stimuleze inovaţiile din domeniul digital. <br/><br/><b>Tesla va investi patru miliarde de euro în viitoarea sa uzină de la Berlin.</b> Constructorul american de automobile electrice Tesla intenționează să investească până la patru miliarde de euro în prima sa uzină din Europa, care urmează să fie amplasată în apropiere de Berlin. Potrivit unor surse din interiorul guvernului landului Brandenburg, în prima fază, viitoarea uzină Tesla ar urma să aibă 3.000 de angajați, însă după expansiune cifra ar putea ajunge la 8.000 de angajați. Lucrările de construcție la viitoarea uzină ar urma să înceapă în primul trimestru din 2020, însă până atunci Tesla trebuie să depună actele necesare pentru obținerea autorizațiilor, arată <a href="https://www.profit.ro/stiri/economie/tesla-va-investi-patru-miliarde-de-euro-in-viitoarea-sa-uzina-de-la-berlin-19173134">Profit.ro</a>. <br/><b><br/></b><b>De la Bucureşti la Braşov cu avionul:</b> călătoria ar dura sub o oră, dar biletul ar costa peste 50 de euro. În lipsa unei autostrăzi pe Valea Prahovei, soluţia premierului Orban pentru românii exasperaţi de trenurile aglomerate sau de cozile de pe DN1 este călătoria cu avionul. În ipoteza în care aeroportul din Ghimbav va fi terminat şi vor fi introduse curse pe o distanţă aşa scurtă, o călătorie Bucureşti - Braşov cu avionul va costa cel puţin 50 de euro. În contextul unei vizite la Braşov, oraş din care spune că provine, premierul României a prezentat o altă variantă: cea cu avionul, relatează <a href="https://www.economica.net/de-la-bucuresti-la-brasov-cu-avionul-cursa-ar-dura-sub-o-ora-dar-biletul-ar-costa-peste-50-de-euro_176448.html">Economica.net</a>. <br/><br/><b>Cum deblocăm România licitațiilor: studiu de caz – cazinoul din Constanța.</b> 8 ani, 6 licitații, nicio bidinea de var. Cazinoul din Constanța a ratat, cu două săptămâni în urmă, să intre în restaurare. Motivul evident: o contestație a rezultatului anunțat al licitației. Este a 6-a tentativă eșuată în ultimii 8 ani, în 2012 având loc prima încercare de atribuire a serviciilor de proiectare și a lucrărilor de refacere a acestui monument arhitectural. Paradoxal, dar ”nodul gordian” nu îl reprezintă exercitarea dreptului la contestație, ci modul în care autoritățile române organizează procedura de licitație. Ultima licitație, de exemplu, a fost atribuită unui consorțiu condus de Aedificia Carpați (44,9 milioane lei plus TVA, durată execuție doi ani și jumătate, garanție de 5 ani). Licitația a fost organizată de către Compania Națională de Investiții. În ultima zi de depunere a contestațiilor, unul dintre participanții la licitația pierdută a reclamat în instanță lipsa specificațiilor pentru restaurarea vitraliilor. Procesul se judecă la Curtea de Apel Constanța, conform <a href="https://cursdeguvernare.ro/cum-deblocam-romania-licitatiilor-studiu-de-caz-cazinoul-din-constanta-8-ani-6-licitatii-nicio-bidinea-de-var.html">Curs de Guvernare.ro</a>. <br/><b><br/></b><b>Tot mai mulți români cumpără ședințe foto de Crăciun în studiouri speciale.</b> Cât costă. Dacă până nu demult, Crăciunul în familie era imortalizat acasă, în seara de Ajun, lângă bradul împodobit, acum, tot multe familii își programează ședințele foto în studiouri special amenajate. Listele de așteptare sunt lungi, spun fotografii, care au deja decorurile potrivite. Pentru câteva sute de lei, clienții pot pleca acasă cu un album în care sunt surprinși laolaltă părinți, copii și bunici. Deși are doar 3 ani Sara știe cum trebuie să pozeze, iar pentru părinții ei aceste fotografii de Crăciun sunt de neprețuit. Ședințele foto cu tematică de Crăciun pornesc de la 350 de lei, dar pot să ajungă spre 800 de lei, scrie <a href="https://stirileprotv.ro/stiri/financiar/tot-mai-multi-romani-cumpara-sedinte-foto-de-craciun-in-studiouri-speciale-cat-costa.html">Știrile Pro Tv</a>.</p>
    </article>
  </body>
</html>