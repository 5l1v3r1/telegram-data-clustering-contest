<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/el-secretari-general-de-podem-antonio-estan-dimiteix-i-deixa-el-partit-en-mans-duna-gestora"/>
    <meta property="og:site_name" content="Diari La Veu"/>
    <meta property="article:published_time" content="2019-11-18T04:40:00+00:00"/>
    <meta property="og:title" content="El secretari general de Podem, Antonio Estañ, dimiteix i deixa el partit en mans d'una gestora"/>
    <meta property="og:description" content="Estañ ja va anunciar el passat juliol que no es presentaria a la reelecció en la III Assemblea Ciutadana, que va quedar postergada sense data degut a la repetició electoral."/>
  </head>
  <body>
    <article>
      <h1>El secretari general de Podem, Antonio Estañ, dimiteix i deixa el partit en mans d'una gestora</h1>
      <h2>Estañ ja va anunciar el passat juliol que no es presentaria a la reelecció en la III Assemblea Ciutadana, que va quedar postergada sense data degut a la repetició electoral</h2>
      <address><time datetime="2019-11-18T04:40:00+00:00">18 Nov 2019, 04:40</time> by <a rel="author">M.D.</a></address>
      <p>VALÈNCIA. El secretari general de Podem, Antonio Estañ, ha dimitit del seu càrrec aquest dilluns, tal com ha avançat <a href="https://www.eldiario.es/cv/politica/secretario-general-Podemos-Valencia-convoca_0_964853686.html">eldiario.es</a>. La renúncia força el partit a convocar una gestora que se n'ocupe fins que la formació esculla un nou lideratge. <br/><br/>Estañ ja <a href="https://www.diarilaveu.com/antonio-estan-no-optara-a-secretari-general-de-podem-de-nou">va anunciar el passat juliol que no concorreria per a revalidar el càrrec</a> en la III Assemblea Ciutadana de Podem, fins ara sense data propera. És en aquest organisme on les bases del partit hauran d'escollir la pròxima persona que ocupe la Secretaria General.<br/><br/>L'equip tècnic que s'encarregarà de la gestora, segons un comunicat de l'executiva del partit, estarà format per Lidia Montero, Anabel Mateu, Naiara Davó, Pilar Lima, Angela Ballester, Pau Sanz i Pau Vivas. <br/><br/><b>Una renúncia anunciada al juliol</b><br/><br/>Segons fonts properes a Estañ, el líder morat ha esperat el pacte de govern entre el PSOE i Unides Podem perquè l'executiu espanyol estiguera segellat a l'hora de comunicar la renúncia. <br/><br/>Fins ara, la celebració de l'Assemblea per a decidir la successió al capdavant del partit ha quedat postergada degut a les successives convocatòries electorals, ja que <a href="https://www.diarilaveu.com/podem-convoca-per-a-finals-octubre-la-iii-assemblea-ciutadana">en un principi havia de tindre lloc a l'octubre</a>. Segons els estatuts del partit, no caldria realitzar-la fins l'any vinent, però en la formació ja van afirmar que volien "adaptar el temps orgànic al temps polític". <br/><br/>La favorita per a succeir Estañ, tot i que no s'ha postulat de manera oficial, és la secretària general de la formació morada a Alcoi i síndica a les Corts, Naiara Davó. El vicepresident segon del Consell per Podem, Rubén Martínez Dalmau, ja <a href="https://www.diarilaveu.com/dalmau-avala-naiara-davo-successora-estan-secretaria-general-podem">va anunciar el seu suport a Davó</a> en una entrevista a aquest mitjà. <br/><br/>La formació pretén que la gestora que prendrà ara la direcció del partit estiga formada per representants valencians que representen els diferents vessants al seu si. </p>
      <related>
        <h4>Les més llegides</h4>
        <a href="https://www.diarilaveu.com/video/733/els-15-accents-diacritics-del-valencia-explicats-en-3-minuts"/>
        <a href="https://www.diarilaveu.com/podem-preguntara-bases-pacte-psoe-23-i-26-de-novembre"/>
        <a href="https://www.diarilaveu.com/el-secretari-general-de-podem-antonio-estan-dimiteix-i-deixa-el-partit-en-mans-duna-gestora"/>
        <a href="https://www.diarilaveu.com/presidencia-rescata-oblit-trenta-compositores-valencianes-exposicio-palau-llibre"/>
        <a href="https://www.diarilaveu.com/projecte-viu-la-bici-barris-de-valencia-parquings-europa-nordica"/>
      </related>
    </article>
  </body>
</html>