<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/vnaslydok-zitknen-u-gonkonzi-mayzhe-40-postrazhdalih-i-ne-menshe-100-zatrimanih-novini-svitu-50054072.html"/>
    <meta property="og:site_name" content="НВ"/>
    <meta property="article:published_time" content="2019-11-18T04:35:00+00:00"/>
    <meta property="og:title" content="ЗМІ повідомили про майже 40 постраждалих і близько 100 затриманих у Гонконзі"/>
    <meta property="og:description" content="Внаслідок зіткнень протестувальників з поліцією в Гонконзі за останню добу щонайменше 38 людей постраждали і потрапили до лікарні."/>
  </head>
  <body>
    <article>
      <h1>ЗМІ повідомили про майже 40 постраждалих і близько 100 затриманих у Гонконзі</h1>
      <h2>Внаслідок зіткнень протестувальників з поліцією в Гонконзі за останню добу щонайменше 38 людей постраждали і потрапили до лікарні.</h2>
      <address>
        <time datetime="2019-11-18T04:35:00+00:00">18 Nov 2019, 04:35</time>
      </address>
      <p>Про це повідомляє <a href="https://www.theguardian.com/world/live/2019/nov/18/hong-kong-protest-police-storm-polytechnic-university-after-standoff-with-protesters-live">The Guardian</a>.</p>
      <p>14 з них надали допомогу в неділю, 17 листопада, а ще 24 доставили в лікарню від початку доби до 7:30 в понеділок, 18 листопада.</p>
      <p>Найстаршому з постраждалих 84 роки.</p>
      <p>П'ятеро людей серйозно постраждали, ще 17 осіб у стабільному стані, але все ще перебувають у лікарні.</p>
      <p>На сторінці у Twitter SCMP Hong Kong повідомляється про приблизно 100 протестувальників, затриманих поліцією.</p>
      <p>За даними <a href="https://edition.cnn.com/asia/live-news/hong-kong-protests-live-nov-18-intl-hnk/index.html">CNN</a>, багато з протестувальників хотіли б покинути район Політехнічного університету, де відбуваються зіткнення з поліцією, але багатьох з тих, хто спробував це зробити, затримали.</p>
      <p>29-річна протестувальниця сказала CNN, що поліція наказала покинути територію університету, але є лише один вихід: «Люди, які вийдуть через цей вихід, будуть заарештовані».</p>
      <p>Раніше повідомлялося, що <a href="https://nv.ua/ukr/world/countries/obloga-universitetu-v-gonkonzi-trivaye-novini-svitu-50054066.html">протестувальники звели барикади на сходах Політехнічного університету і підпалили їх</a>, щоб перешкодити поліцейському спецназу увійти всередину.</p>
      <p>Поліція <a href="https://nv.ua/ukr/world/countries/u-gonkonzi-policiya-vzyala-v-oblogu-universitetske-mistechko-novini-svitu-50054057.html">пригрозила застосувати проти демонстрантів бойові патрони</a>, але поки що застосовує водомети і сльозогінний газ.</p>
      <p>Повідомлялося також, що один з учасників протесту на території студентського містечка <a href="https://nv.ua/ukr/world/countries/protesti-v-gonkonzi-poranili-kopa-novini-svitu-50054004.html">поранив поліцейського стрілою в ногу</a>.</p>
      <p>Масові протести в Гонконзі почалися після розгляду поправок до закону про екстрадицію правопорушників за запитом Пекіна в материковий Китай.</p>
      <p>В кінці жовтня <a href="https://nv.ua/ukr/world/countries/gonkong-oficiyno-vidklikav-zakonoproekt-pro-ekstradiciyu-novini-svitu-50049361.html">влада Гонконга відкликала спірний законопроект</a>, але протести не припинилися.</p>
    </article>
  </body>
</html>