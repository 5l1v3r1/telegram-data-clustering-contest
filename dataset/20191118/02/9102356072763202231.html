<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/18/seime-bus-pristatyta-enciklopedija-lietuvos-kariuomenes-karininkai-1918-1953/"/>
    <meta property="og:site_name" content="alkas.lt"/>
    <meta property="article:published_time" content="2019-11-18T02:47:00+00:00"/>
    <meta property="og:title" content="Seime bus pristatyta enciklopedija „Lietuvos kariuomenės karininkai 1918–1953“"/>
    <meta property="og:description" content="Lapkričio 20 d., trečiadienį, 15 val., Seimo skaitykloje (Seimo III r., 130 kab.), įvyks diskusija ir enciklopedinio leidinio „Lietuvos kariuomenės karininkai 1918–1953“ (10 tomų) pristatymas. Renginys rengiamas pasitinkant Lietuvos kariuomenės dieną, kuri minima lapkričio 23 d."/>
  </head>
  <body>
    <article>
      <h1>Seime bus pristatyta enciklopedija „Lietuvos kariuomenės karininkai 1918–1953“</h1>
      <address>
        <time datetime="2019-11-18T02:47:00+00:00">18 Nov 2019, 02:47</time>
      </address>
      <p>Lapkričio 20 d., trečiadienį, 15 val., Seimo skaitykloje (Seimo III r., 130 kab.), įvyks diskusija ir enciklopedinio leidinio „Lietuvos kariuomenės karininkai 1918–1953“ (10 tomų) pristatymas. Renginys rengiamas pasitinkant Lietuvos kariuomenės dieną, kuri minima lapkričio 23 d.</p>
      <p>Šios knygos parodo tragišką 1918–1953 m. Lietuvos karininkijos likimą ir yra svarbios kiekvienam dabartiniam kariui. Tai knygos, apie kurias turėtų žinoti visi lietuviai.</p>
      <p>Leidinio pristatyme ir diskusijoje dalyvaus Seimo narys, Laisvės kovų ir valstybės istorinės atminties komisijos pirmininkas Arūnas Gumuliauskas, Lietuvos kariuomenės karių, nukentėjusių nuo sovietinio ir nacistinio genocido, artimųjų sąjungos pirmininkas, vienas enciklopedinio leidinio „Lietuvos kariuomenės karininkai 1918–1953“ sumanytojų, autorių Vytautas Zabielskas, Violeta Zabielskienė, žurnalistas Vilius Kavaliauskas ir kt.</p>
      <p>Renginyje bus pristatytas daugiau nei 16 metų rengtas dešimties tomų enciklopedinis leidinys „Lietuvos kariuomenės karininkai 1918–1953“. Ši daugiatomė enciklopedija laikoma dokumentinės medžiagos paminklu Lietuvos kariuomenei. Kiekvienas šios enciklopedijos tomuose ras įdomios informacijos. Knygos yra pripažintos istorikų ir naudojamos leidžiant kitus istorinius veikalus.</p>
      <figure>
        <img src="http://alkas.lt/wp-content/uploads/2019/11/4589.jpg"/>
        <figcaption>Enciklopedinis leidinys „Lietuvos kariuomenės karininkai 1918-1953“ – rašytinis paminklas Lietuvos kariuomenės karininkams | Voruta.lt nuotr.</figcaption>
      </figure>
      <p>Enciklopedinį leidinį „Lietuvos kariuomenės karininkai 1918–1953“ (10 tomų) rengė Lietuvos kariuomenės karių, nukentėjusių nuo sovietinio ir nacistinio genocido, artimųjų sąjungos nariai nuo 1998 metų. Visi jie dirbo iš idealistinių paskatų, nuveikė milžinišką darbą Lietuvai (30 autorių, 15 nuolatinių tyrėjų ir kt.). Kiekvienas tomas apžvelgia skirtingus karininkų gyvenimo įvykius. Pavyzdžiui, šeštasis tomas skirtas Lietuvos karininkų ir jų šeimų didžiosios tremties 65-mečiui ir visiems Lietuvos kariuomenės kavalerijos karininkams; dešimtasis tomas – Lietuvos kariuomenės 100-mečiui ir visiems Lietuvos kariuomenės karininkams. Knygose galima rasti įspūdingą skaičių – daugiau nei 7 tūkstančius – karininkų biografijų, karininkų bei jų šeimų nuotraukų. Šis enciklopedinis leidinys – tai paminklas tiems, kurie gynė ir kūrė valstybę, gali būti pavydžiu jaunosios kartos karininkams.</p>
      <p>Besidomintys Lietuvos kariuomenės istorija turėtų nepraleisti šio renginio. Kadangi tema svarbi, kviečiama prisijungti ir dalyvauti diskusijoje Seimo narius, visuomenę. Tai bus puiki proga atversti istorijos puslapius iš naujo.</p>
      <related>
        <h4>Susiję straipsniai:</h4>
        <a href="http://alkas.lt/2016/03/22/vilniaus-igulos-karininku-ramoveje-bus-pristatytas-paskutinis-enciklopedijos-lietuvos-karininkai-1918-1953-tomas/"/>
        <a href="http://alkas.lt/2016/04/04/pristatytas-rasytinis-paminklas-lietuvos-kariuomenes-karininkams-nuotraukos/"/>
        <a href="http://alkas.lt/2017/11/25/kaune-pasventintas-paminklas-zuvusiems-lietuvos-kariuomenes-karininkams/"/>
        <a href="http://alkas.lt/2016/12/06/seime-bus-prisimintas-sajudininko-juliaus-juzeliuno-indelis-atkuriant-lietuvos-nepriklausomybe-nuotraukos/"/>
        <a href="http://alkas.lt/2018/02/05/valstybes-atkurimo-100-meciui-skirtoje-diskusijoje-apie-signataru-indeli-kuriant-lietuvos-respublika/"/>
      </related>
    </article>
  </body>
</html>