<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-companii-23497068-afacerile-germane-resimt-efectele-tensiunilor-comerciale-dintre-sua-china.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T02:55:00+00:00"/>
    <meta property="og:title" content="Afacerile germane resimt efectele tensiunilor comerciale dintre SUA și China"/>
    <meta property="og:description" content="Afacerile germane au început să resimtă efectele tensiunilor comerciale generate de conflictul comercial SUA-China, așa că din cele peste 500 de companii germane care au operaţiuni în"/>
  </head>
  <body>
    <article>
      <h1>Afacerile germane resimt efectele tensiunilor comerciale dintre SUA și China</h1>
      <address><time datetime="2019-11-18T02:55:00+00:00">18 Nov 2019, 02:55</time> by <a rel="author">I.B.</a></address>
      <p>
        <b>Afacerile germane au început să resimtă efectele tensiunilor comerciale generate de conflictul comercial SUA-China, așa că din cele peste 500 de companii germane care au operaţiuni în China doar 15% se aşteaptă ca în acest an să atingă cifra de afaceri targetată sau să o depăşească, potrivit Mediafax.</b>
      </p>
      <p>Potrivit Bloomberg, care citează Camera Germană de Comerț din China, datele evidenţiază nivelul la care este expusă economia germană la şocurile pe care le suferă China în urma războiului comercial. La momentul actual China se confruntă cu cea mai slabă creştere economică din ultimii 30 de ani, cauzată de o cerere internă redusă şi de încetinirea creditării. O altă problemă se manifestă şi în zona auto, acolo unde vânzările continuă să scadă pentru al doilea an consecutiv, după ce timp de 20 de ani s-au menţinut pe un trend de creştere. Criza din zona auto lovește puternic mai ales în companiile germane.</p>
      <p>În octombrie, Volkswagen şi-a redus prognoza privind livrările de autoturisme în 2019, pe fondul declinului care se manifestă pe piaţa globală de autovehicule, dar şi pe fondul scăderii vânzărilor auto din China. Nici sectorul utilajelor şi echipamentelor industriale nu scapă de probleme, pentru că şi aici aşteptările legate de business au început să scadă semnificativ.</p>
      <p>Incertitudinea privind exporturile aproape a aruncat economia germană în recesiune în acest an. Pentru 2020, companiile au anunţat că există câteva semne de revenire, potrivit Camerei Germane de Comerţ. Una dintre soluţiile pentru rederesarea situaţiei economice este încheierea unui acord de investiţii între Uniunea Europeană şi China, dar şi asigurarea unui acces echitabil al Chinei pe piaţa europeană. În general, UE şi China realizează schimburi comerciale cu produse industriale şi bunuri manufacturate.</p>
    </article>
  </body>
</html>