<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/veprikovsti-hrali-marias-o-dobroty-z-veprika-na-podzim-vsak-naposledy-20191118.html"/>
    <meta property="og:site_name" content="Deník.cz"/>
    <meta property="article:published_time" content="2019-11-18T02:32:00+00:00"/>
    <meta property="og:title" content="Vepříkovští hráli mariáš o chutné dobroty. Na podzim však naposledy"/>
    <meta property="og:description" content="Milovníci mariáše se v sobotu 16. listopadu sešli ve Vepříkově. Konal se tady jubilejní dvacátý ročník Vepříkovského mariáše, v němž hráči mohli vyhrát stylové speciality z vepříka. Od příštího roku už však ke kartám zasednou jen na jaře.  "/>
  </head>
  <body>
    <article>
      <h1>Vepříkovští hráli mariáš o chutné dobroty. Na podzim však naposledy</h1>
      <address><time datetime="2019-11-18T02:32:00+00:00">18 Nov 2019, 02:32</time> by <a rel="author">Jana Kudrhaltová</a></address>
      <p>V sobotu se u karet sešlo celkem čtyřiašedesát mužů. „Je to docela málo. Průměrně chodí kolem osmdesáti lidí a rekord byl dokonce 104 hráčů,“ zavzpomínal jeden z organizátorů Jaroslav Stehno. Jedním z důvodů může být i věk hráčů. „Mladí dnes už mariáš nehrají a neláká je to. Hrajeme to jen my důchodci a bohužel postupně vymíráme. Dneska jsme na začátku skládali poctu třem, kteří nás v minulém roce opustili,“ pověděl Stehno.</p>
      <figure>
        <img src="https://g.denik.cz/10/99/africke-trhy-jablonec-20191117-11_denik-150-3x2.jpg"/>
      </figure>
      <aside>
        <a href="https://www.denik.cz/regiony/africke-trhy-pivovar-volt-virunga-jablonec-20191117.html">Africké trhy nabídly Jablonečanům pochutiny ze srdce exotického kontinentu Přečíst článek ›</a>
      </aside>
      <p>Účastníci dopředu nevěděli, s kým budou hrát. Spoluhráče jim organizátoři vylosovali. „Hrály se celkem čtyři hodinová kola. Na začátku měl každý pětadvacet korun a vyhrál ten, kdo měl po všech kolech nejvíce,“ vysvětlil Stehno.</p>
      <h3>S prázdnou nikdo neodešel </h3>
      <p>Ačkoliv vítěz dostal nejlákavější cenu, s prázdnou neodešel nikdo. „Rozhodli jsme se, že když jsme ve Vepříkově, budou jako ceny výrobky z vepříka. První cena je vepřová kýta, ale měli jsme to udělané tak, aby si každý účastník něco odnesl,“ popsal Stehno. V ceně startovného byl i oběd, a to vepřový gulášek.</p>
      <figure>
        <img src="https://g.denik.cz/50/ee/brno-rooseveltova-ulice-park-danuse-muzikarovesdf_denik-150-3x2.jpg"/>
      </figure>
      <aside>
        <a href="https://www.denik.cz/regiony/brno-ma-park-danuse-muzikarove-presne-v-den-tricateho-vyroci-17-listopadu-20191117.html">V Brně vznikl Park Danuše Muzikářové. Otevřen byl v den výročí revoluce Přečíst článek ›</a>
      </aside>
      <p>Vepříkovský mariáš se letos konal už dvacátým rokem. „Vždy jsme pořádali jarní a podzimní kolo. Letos na jaře nám ale marodil řezník, takže jsme ho zrušili. A od příštího roku bude naopak jen jarní kolo. Hlavním důvodem jsou především finance,“ posteskl si Stehno.</p>
    </article>
  </body>
</html>