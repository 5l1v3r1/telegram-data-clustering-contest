<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742168"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T02:30:00+00:00"/>
    <meta property="og:title" content="ถ้าประมาทอาจพลาดถึงแก่ชีวิต วันเดียว'ตายคาที่'21ศพ"/>
    <meta property="og:description" content="ตัวเลขไม่เป็นทางการ 'ยอดตายรายวัน ณ จุดเกิดเหตุ' วันที่ 17 พ.ย.62 วันเดียว 'ตายคาที่' บนถนน 21 ศพ มาพร้อมกับภาพอุบัติเหตุที่แฝงไว้ด้วยอุทาหรณ์"/>
  </head>
  <body>
    <article>
      <h1>ถ้าประมาทอาจพลาดถึงแก่ชีวิต วันเดียว'ตายคาที่'21ศพ</h1>
      <address>
        <time datetime="2019-11-18T02:30:00+00:00">18 Nov 2019, 02:30</time>
      </address>
      <p>
        <b>ตัวเลขไม่เป็นทางการ "ยอดตายรายวัน ณ จุดเกิดเหตุ" วันที่ 17 พ.ย.62 วันเดียว "ตายคาที่" บนถนน 21 ศพ มาพร้อมกับภาพอุบัติเหตุที่แฝงไว้ด้วยอุทาหรณ์</b>
      </p>
      <p>อุบัติเหตุในช่วงวันที่ผ่านมา เพื่อเตือนไว้เป็นอุทาหรณ์<br/><br/>เกิดอุบัติเหตุรถกระบะยี่ห้อมิตซูบิชิ รุ่น L200 สีบรอนซ์เงิน ทะเบียน บธ 7525 สุรินทร์ บรรทุกคนงานกำลังวิ่งเข้าเมืองสุรินทร์ วิ่งฝ่าไฟแดงบริเวณสี่แยกสลักได ต.นอกเมือง อ.เมือง จ.สุรินทร์ มาพุ่งชนประสานงากับรถโตโยต้า ฟอร์จูนเนอร์ สีดำ ทะเบียน กย 3977 อุบลราชธานี เป็นเหตุให้คนขับรถกระบะและคนงานได้รับบาดเจ็บ 5 ราย ส่วนคนขับฟอร์จูนเนอร์เป็นหญิงเสียชีวิตคาที่ สภาพรถทั้งสองคันพังยับเยิน อย่างไรก็ตาม เจ้าหน้าที่ตำรวจสภ.เมืองสุรินทร์ จะได้สอบสวนหาสาเหตุที่แท้จริงเพื่อดำเนินคดีต่อไป  </p>
      <figure>
        <img src="https://www.dailynews.co.th/admin/upload/20191118/news_nEAQipvAiO011000_533.jpg?v=20191118133?v=2192"/>
      </figure>
      <p>"เฉพาะเมื่อวานนี้ (17 พ.ย.) มียอดคนตายคาที่ ณ จุดเกิดเหตุ 21 ศพ" สำหรับตัวเลขที่ได้รับแจ้งอย่างไม่เป็นทางการในแต่ละวันนั้น มาจากเครือข่ายที่อยู่ทั่วประเทศ ซึ่งบางพื้นที่บางสถานีจะหยุดทำงานในวันเสาร์-อาทิตย์ ทำให้ต้องมาแจ้งรวมกันในวันอังคาร แต่สุดท้ายยอดรวมจะตรงกัน หรือใกล้เคียงกัน จึงกลายมาเป็นข้อมูลที่ไม่เป็นทางการ<br/><br/>"นพ.แท้จริง ศิริพานิช เลขาธิการมูลนิธิเมาไม่ขับ" ให้ข้อมูลที่น่าสนใจกับ "เดลินิวส์ออนไลน์" ว่า ในปี 2560 มีตัวเลขอย่างไม่เป็นทางการจากการรวบรวมของมูลนิธิฯ ที่ร่วมมือกับเครือข่ายต่างๆ ทั่วประเทศ เกี่ยวกับยอดการตาย ณ จุดเกิดเหตุ อันเกิดจากอุบัติเหตุบนท้องถนนทั่วประเทศ แยกเป็นเดือน ม.ค. 60 มียอดตาย 947 ราย เฉลี่ย 30 รายต่อวัน ขณะที่เดือน ก.พ. 60 มียอดตาย 850 ราย เฉลี่ย 30 รายต่อวัน สำหรับเดือน มี.ค. 60 มียอดตาย 1,281 ราย เฉลี่ย 41 รายต่อวัน<br/>ส่วนเดือน เม.ย. 60 มียอดตาย 1,382 ราย เดือน พ.ค. 60 มียอดตาย 1,124 ศพ เดือน มิ.ย. มียอดตาย 1,128 ศพ ส่วน 6 เดือนแรกปี 60 ยอดตายจากอุบัติเหตุพุ่งสูงขึ้น 6,712 ศพ จากช่วงเดียวกันปี 59 ที่ 5,308 ศพ แม้จะผ่านครึ่งปีแรกไปแล้ว แต่ความตายบนท้องถนนยังไม่จบเพราะทุกวันนี้ยังมีคนตายบนท้องถนนตลอด 365 วัน ขณะที่เดือน ก.ค. 60 ตั้งแต่วันที่ 1-31 ก.ค. มียอดตายแล้วรวม 1,021 ศพ สำหรับเดือน ก.ย. 60 ตั้งแต่วันที่ 1-30 ก.ย. มียอดตายรวม 1,110 ศพ ส่วนวันที่ 1-31 ต.ค. มียอดตาย 1,161 ศพ วันที่ 1 พ.ย.- 30 พ.ย. มียอดตายรวม 1,301 ศพ และตั้งแต่วันที่ 1 ธ.ค. - 31 ธ.ค. มียอดตายรวม 1,327 ศพ  1 ม.ค.- 25 ธ.ค.60 ตาย 13,426 ศพ ปี 2561 ตั้งแต่วันที่ 1 ม.ค. – 31 ธ.ค. มียอดตายรวม 13,956 ศพ ขณะที่ปี 2562 ตั้งแต่วันที่ 1 ม.ค. – 17 พ.ย. มียอดตายรวม 12,888 ศพ</p>
      <figure>
        <img src="https://www.dailynews.co.th/admin/upload/20191118/news_EKbANHeMWv085825_533.jpg?v=20191118133?v=1890"/>
      </figure>
    </article>
  </body>
</html>