<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/abd-iran-da-pusuda-dunya-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-18T02:00:00+00:00"/>
    <meta property="og:title" content="ABD İran’da pusuda"/>
    <meta property="og:description" content="ABD İran’da pusuda | aydinlik.com.tr"/>
  </head>
  <body>
    <article>
      <h1>ABD İran’da pusuda</h1>
      <address>
        <time datetime="2019-11-18T02:00:00+00:00">18 Nov 2019, 02:00</time>
      </address>
      <p>
        <b>Yıllardır İran halkının en temel ihtiyaçlarından ilaca bile ambargo uygulayan ABD, zam protestolarını fırsat bildi ve İranlılara ‘yanınızdayız’ dedi. Uzmanlar ise ABD Dışişleri Bakanı Clinton’un da geçmişte öğrenci eylemlerine destek verdiğini hatırlatarak ‘ABD devreye girerse ters teper’ dediler</b>
      </p>
      <p>HABER MERKEZİ</p>
      <p>İran’da benzin zammı protestoları sürerken eski CIA Başkanı ABD Dışişleri Bakanı Mike Pompeo göstericilere sosyal medyadan, “ABD sizi duyuyor. ABD sizi destekliyor. ABD sizin yanınızdadır” mesajı attı.</p>
      <p>İran’da başlayan benzin zammı protesto gösterileri sürüyor. Gösteriler başkent Tahran’la birlikte Ahvaz, Hürremşehr, Bircend, Meşhed, Sircan, Geçsaran, Bender Abbas, İsfahan, Şiraz, Tebriz ve Kirmanşah’a yayılırken, göstericiler yollarda kontak kapatarak trafiği engelliyorlar. Güvenlik güçleri göstericilere sert müdahaleler yaparken gösterilerde dört kişinin yaşamını yitirdiği bildirildi. Son dönemde Ortadoğu ülkelerinde yaşanan benzer gösterilerde ABD parmağı konuşulurken, İran’daki gösteriler için ABD’den ilginç bir mesaj geldi. Eski CIA Başkanı ve şu andaki ABD Dışişleri Bakanı Mike Pompeo, sosyal medya hesabından İran’daki eylemcilere seslendi. Pompeo, eylemcilere, “ABD sizi duyuyor. ABD sizi destekliyor. ABD sizin yanınızdadır” mesajı verdi. Pompeo, İran’da başlayan sokak gösterileri ile ilgili 1.5 yıl önce yayınladığı mesajı da hatırlatarak, “İran halkına bir buçuk yıl önce söylediğim gibi ABD sizinle” ifadelerini kullanması dikkat çekti.</p>
      <p>
        <b>‘ABD’NİN GİRİŞİMİ İRAN’DA TERS TEPER’</b>
      </p>
      <p>Geçmişte İran’daki öğrenci olayları sırasında dönemin ABD Dışişleri Bakanı Hillary Clinton’un da öğrencilere destek açıklaması yaptığına dikkat çeken İran uzmanları, ABD’nin İran’a yönelik faaliyetlerini arttırdıklarını kaydettiler. ABD’nin İran’a yönelik yaptırımlarının arkasında ekonomik kriz ve iç kargaşa yaratma çabası olduğunu vurgulayan Tahran’da görev yapmış bir diplomat, “ABD İran’da iç kargaşa çıkarmak için her türlü desteği veriyor. Bu bilinen bir durum. Ambargonun yarattığı sıkıntıyı şimdi ileri bir aşamaya taşımaya çalışıyorlar. ABD Dışişleri Bakanı Pompeo’nun diplomatik nezaketi de aşarak göstericilere destek açıklaması yapması da bunun açık ispatı. Ama İran’ın özel bir durumu vardır. ABD devreye girerse ters teper. Belli ki Hillary Clinton’un çabalarından ders alınmamış” dedi.</p>
      <p>
        <b>‘ABD DESTEKLİ GÖSTERİLER HİÇ BAŞARILI OLMADI’</b>
      </p>
      <p>Maltepe Üniversitesi Öğretim Üyesi Uluslararası İlişkiler Uzmanı Prof. Dr. Hasan Ünal İran’daki gelişmelerin uluslararası haber ajanslarınca batı gözüyle aktarıldığını kaydederek, “Son dönemde Lübnan ve Irak’ta benzer gösteriler yapılıyor. Lübnan’da Sünnilerle Hizbullah çatıştırılmaya çalışılıyor. Irak’ta gösteriler İran’a karşı yönlendiriliyor. Eş zamanlı olarak İran’da da eylemlerin başlamış olması, ABD Dışişleri Bakanı Pompeo’nun hemen destek vermesi ilginç. Ama bugüne kadar İran’da ABD’nin arkasında olduğu gösterilerin hiçbiri başarılı olamadı” diye konuştu.</p>
      <related>
        <h4>Benzer Haberler</h4>
        <a href="https://www.aydinlik.com.tr/dunya/2017-nisan/iran-dan-abd-ye-kinama"/>
      </related>
    </article>
  </body>
</html>