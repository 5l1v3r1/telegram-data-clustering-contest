<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/684846/ypourgos-exoterikon-kyprou-entos-tou-dekemvriou-borei-na-pragmato"/>
    <meta property="og:site_name" content="enikos.gr"/>
    <meta property="article:published_time" content="2019-11-18T02:52:00+00:00"/>
    <meta property="og:title" content="Υπουργός Εξωτερικών Κύπρου: Εντός του Δεκεμβρίου μπορεί να πραγματοποιηθεί πενταμερής διάσκεψη στο πρότυπο του Κραν Μοντανά"/>
    <meta property="og:description" content="“Σε μία άτυπου χαρακτήρα συνάντηση τύπου Κραν Μοντανά, θα πρέπει να υπάρχει και μια δέσμευση για τη δημιουργία του αναγκαίου κλίματος χωρίς παραβιάσεις και προκλήσεις”, δήλωσε ο κ. Χριστοδουλίδης..."/>
  </head>
  <body>
    <article>
      <h1>Υπουργός Εξωτερικών Κύπρου: Εντός του Δεκεμβρίου μπορεί να πραγματοποιηθεί πενταμερής διάσκεψη στο πρότυπο του Κραν Μοντανά</h1>
      <address>
        <time datetime="2019-11-18T02:52:00+00:00">18 Nov 2019, 02:52</time>
      </address>
      <p>Την άποψη ότι εντός του Δεκεμβρίου μπορεί να πραγματοποιηθεί πενταμερής διάσκεψη στο πρότυπο του Κραν Μοντανά, εξέφρασε ο υπουργός Εξωτερικών της Κύπρου, <a href="http://www.enikos.gr/politics/662888/christodoulidis-o-kypriakos-laos-den-symvivastike-den-paraitithik">Νίκος Χριστοδουλίδης</a>, σε συνέντευξη που παραχώρησε στην εφημερίδα ‘Καθημερινή’.</p>
      <p>Ο κ. Χριστοδουλίδης σημείωσε ότι απαραίτητη προϋπόθεση είναι η επιτυχία της τριμερούς συνάντησης του Προέδρου της Δημοκρατίας και του Τουρκοκύπριου ηγέτη με τον ΓΓ των Ηνωμένων Εθνών.</p>
      <p>“Ευχή και προσδοκία μας είναι να ανοίξει τον δρόμο που θα οδηγήσει το συντομότερο στην επανέναρξη ουσιαστικών συνομιλιών από εκεί που σταμάτησαν τον Ιούλιο του 2017”, ανέφερε ο υπουργός Εξωτερικών της Κύπρου.</p>
      <p>Ερωτηθείς εάν μπορεί να υπάρξει ένας νέος γύρος διαπραγματεύσεων την ώρα που η Τουρκία συνεχίζει να παρανομεί, κάνοντας γεωτρήσεις στην κυπριακή ΑΟΖ, ο κ. Χριστοδουλίδης υπογράμμισε ότι για να επαναρχίσουν οι ουσιαστικές συνομιλίες θα πρέπει να υπάρχει το κατάλληλο περιβάλλον. “Σε μία άτυπου χαρακτήρα συνάντηση τύπου Κραν Μοντανά, θα πρέπει να υπάρχει και μια δέσμευση για τη δημιουργία του αναγκαίου κλίματος χωρίς παραβιάσεις και προκλήσεις”, δήλωσε ο κ. Χριστοδουλίδης.</p>
      <p>Αναφορικά με πρόσφατες δηλώσεις Τούρκων αξιωματούχων για αλλαγή του πλαισίου λύσης του Κυπριακού, ο κ. Χριστοδουλίδης σημειώνει ότι δεν τίθεται θέμα αλλαγής της βάσης λύσης ή/και του επιδιωκόμενου στόχου. “Ένα τέτοιο ενδεχόμενο είναι εκτός συζήτησης και είναι ιδιαίτερα θετικό και το γεγονός ότι και το Συμβούλιο Ασφαλείας του ΟΗΕ, και ειδικότερα τα πέντε μόνιμα μέλη, έχουν κοινή και ξεκάθαρη προσέγγιση στο εν λόγω θέμα”, υπογράμμισε.</p>
      <p>Ο κ. Χριστοδουλίδης τόνιζε ότι το Κυπριακό και οι δυνατότητες στενότερης συνεργασίας ανάμεσα σε Λευκωσία και Ουάσιγκτον θα βρεθούν στο επίκεντρο των συνομιλιών που θα έχει με τον Αμερικανό ομόλογό του Μάικ Πομπέο και ξεκαθάρισε ότι για την Κυπριακή Δημοκρατία η άρση του εμπάργκο πώλησης όπλων έχει κατά κύριο λόγο συμβολική σημασία. “Η ύπαρξή του δεν συμβαδίζει σε καμία περίπτωση ούτε με το επίπεδο των διμερών μας σχέσεων, ούτε με τον ρόλο της Κύπρου στην περιοχή, ούτε και με την ιδιότητα μας ως κράτους - μέλους της ΕΕ”.</p>
      <p>Πηγή πληροφοριών: KYΠΕ, εφημερίδα Καθημερινή</p>
      <related>
        <h4>σχετικά άρθρα</h4>
        <a href="http://www.enikos.gr/society/684737/thriler-stin-kypro-kataschethike-kataskopeftiko-van-video%0A%20%20%20%20%0A"/>
        <a href="http://www.enikos.gr/international/684689/prokalei-o-antiproedros-tis-tourkias-kakomathimeni-i-ellinokypria%0A%20%20%20%20%0A"/>
        <a href="http://www.enikos.gr/international/684670/synechizei-tis-apeiles-o-akar-eimaste-apofasismenoi-na-kanoume-ka%0A%20%20%20%20%0A"/>
        <a href="http://www.enikos.gr/international/684526/lefkosia-gia-tis-tourkikes-geotriseis-praxi-akraias-kai-proklitik%0A%20%20%20%20%0A"/>
        <a href="http://www.enikos.gr/international/684466/antiproedros-tourkias-to-geotrypano-fatich-archizei-epicheiriseis%0A%20%20%20%20%0A"/>
        <a href="http://www.enikos.gr/international/684408/proklitiko-minyma-tsavousoglou-gia-tin-imera-anakiryxis-tou-psevd%0A%20%20%20%20%0A"/>
        <a href="http://www.enikos.gr/international/684339/prokalei-xana-o-erntogan-tha-prostatefsoume-tous-tourkokyprious-o%0A%20%20%20%20%0A"/>
        <a href="http://www.enikos.gr/international/684292/o-prothypourgos-tou-psevdokratous-stochos-na-anoixoume-ta-varosia%0A%20%20%20%20%0A"/>
        <a href="http://www.enikos.gr/international/683917/proti-geotrisi-ston-krono-tou-temachiou-6-apo-total-eni%0A%20%20%20%20%0A"/>
      </related>
    </article>
  </body>
</html>