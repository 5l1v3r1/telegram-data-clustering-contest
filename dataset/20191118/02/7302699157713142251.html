<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/onlinesection/detail/9620000110417"/>
    <meta property="og:site_name" content="MGR Online"/>
    <meta property="article:published_time" content="2019-11-18T02:46:00+00:00"/>
    <meta property="og:title" content="สมบัติของชาติล้ำค่าน่าชม! พิพิธภัณฑ์พระแสงปืนโบราณ ในพระบรมมหาราชวัง!!"/>
    <meta property="og:description" content="มีพิพิธภัณฑ์แห่งหนึ่งซึ่งไม่ค่อยเป็นที่รู้จักกันนัก แต่เป็นที่จัดแสดงสิ่งที่น่าสนใจอย่างมาก โดยเฉพาะคนที่ชอบปืนผาหน้าไม้ เพราะเป็นที่เก็บรวบรวมพระแสงปืนของพระมหากษัตริย์ อันเป็นปืนเก่าแก่ที่สุดในเมืองไทยและมีคุณค่าทางประวัติศาสตร์"/>
  </head>
  <body>
    <article>
      <h1>สมบัติของชาติล้ำค่าน่าชม! พิพิธภัณฑ์พระแสงปืนโบราณ ในพระบรมมหาราชวัง!!</h1>
      <address><time datetime="2019-11-18T02:46:00+00:00">18 Nov 2019, 02:46</time> by <a rel="author">โรม บุนนาค</a></address>
      <figure>
        <img src="https://mpics.mgronline.com/pics/Images/562000011425401.JPEG"/>
      </figure>
      <p>มีพิพิธภัณฑ์แห่งหนึ่งซึ่งไม่ค่อยเป็นที่รู้จักกันนัก แต่เป็นที่จัดแสดงสิ่งที่น่าสนใจอย่างมาก โดยเฉพาะคนที่ชอบปืนผาหน้าไม้ เพราะเป็นที่เก็บรวบรวมพระแสงปืนของพระมหากษัตริย์ อันเป็นปืนเก่าแก่ที่สุดในเมืองไทยและมีคุณค่าทางประวัติศาสตร์ บางกระบอกเป็นปืนที่มีลวดลายสวยงามสั่งทำมาเป็นพิเศษโดยเฉพาะ<br/><br/>พิพิธภัณฑ์ที่ว่านี้ก็คือ “พิพิธภัณฑ์พระแสงปืนและปืนโบราณ” ซึ่งตั้งอยู่ที่ชั้นล่างของพระที่นั่งจักรีมหาปราสาท ในพระบรมมหาราชวัง โดยด้านตะวันออกเป็นที่จัดแสดงอาวุธโบราณ เช่น ดาบ หอก หลาว ง้าว เป็นต้น ส่วนด้านตะวันตกเป็นที่จัดแสดงพระแสงปืนและปืนโบราณ ซึ่งสำนักพระราชวังเก็บรักษาดูแลมาแต่เดิม พระบาทสมเด็จพระเจ้าอยู่หัวรัชกาลที่ ๙ ได้ทรงพระกรุณาโปรดเกล้าฯให้นำมาจัดแสดงให้ประชาชนชมตั้งแต่เดือนกันยายน พ.ศ.๒๕๑๖ เป็นต้นมา<br/><br/>ต่อมาสำนักพระราชวังได้จัดตั้งคณะกรรมการตรวจสอบและจัดทำทะเบียนพระแสงปืนและปืนโบราณ โดยมอบให้ฝ่ายพิพิธภัณฑ์วัดพระศรีรัตนศาสดาราม สำนักงานพระคลังข้างที่ ดูแลรับผิดชอบตั้งแต่ พ.ศ.๒๔๓๙<br/><br/>จวบจน พ.ศ.๒๕๔๒ เนื่องในโอกาสพระราชพิธีมหามงคลเฉลิมพระชนมพรรษา ๖ รอบ เพื่อร่วมเฉลิมพระเกียรติในวโรกาสมหามงคลยิ่งนี้ เลขาธิการสำนักพระราชวังจึงมีดำริให้บูรณะปรับปรุงพิพิธภัณฑ์พระแสงปืนและปืนโบราณ โดยมอบให้ ศาสตราจารย์ นายแพทย์ สำราญ วังศพ่าห์ กับ นายศิริรัจน์ วังศพ่าห์ เป็นผู้ศึกษาค้นคว้าประวัติความเป็นมาของปืนทุกกระบอก โดยดำเนินการประสานความร่วมมือกับกรมสรรพาวุธทหารบก เพื่อซ่อมบำรุงรักษาทำความสะอาดปืนทั้งหมด และจัดสร้างตู้แสดงใหม่อย่างสวยงาม จัดแสดงพระแสงปืนและปืนโบราณรวม ๓๕๙ กระบอก เปิดให้ประชาชนชมตั้งแต่วันที่ ๘ พฤศจิกายน ๒๕๔๒ เป็นต้นมา<br/>ปืนที่จัดแสดงไว้นี้แบ่งเป็นหลายประเภท เช่น ปืนยาวคาบศิลา ปืนปากแตรทองเหลือง ปืนยาวแบบคาบชุด พระแสงปืนลูกซองวินเชสเตอร์ ปืนลูกโม่โคลท์ ปืนลูกโม่ชาเวจ ปืนคาร์บาย ปืนสั้นสมิธแอนด์เวสสัน พระแสงปืนยาวลูกโม่ พระแสงปืนเมาเซอร์ ปืนยาวแบบสับแก๊ป ปืนลูกโม่สตาร์ ปืนสั้นลูกโม่แบบสับลวด ปืนติดหอกปลายปืน ปืนไม้เท้า ปืนลำกล้องแฝดแบบคาบศิลา พระแสงปืนลูกซอง ๔ ลำกล้องแลงคาสเตอร์ พระแสงปืนคาบชุดแบบพระแสงปืนต้นข้ามแม่น้ำสโตง เป็นต้น<br/><br/>ปืนทุกกระบอกที่จัดแสดงไว้นี้ จะมึคำอธิบายและบอกความเป็นมาไว้ อย่างเช่น<br/>ปืนยาวคาบศิลา ปากลำกล้องกว้าง ๑ นิ้ว ความยาวลำกล้อง ๖๘ นิ้ว ตลอดตัวปืนยาว ๘๖ นิ้ว ศูนย์หน้าลูกปัด ลำกล้องเหล็กกลมเรียว ท้ายลำกล้องเหลี่ยม สันลำกล้องสลักอักษรว่า MORTIMER &amp; SON LONDON และ 44 LUDGATE HILL GUN MAKERS HIS MAJESTY มีแส้ทำความสะอาดปืน คอปืนสลักลายกันลื่น นกนอกสลักลวดลายแบบยุโรปลงยา ๓ กษัตริย์ (เงิน ทอง นาค) ที่ปลายลำกล้องรอบศูนย์หน้า ท้ายลำกล้อง ชุดแผงเครื่องลั่นไกและนก พานท้ายทำด้วยไม้แบบมอนติคาโล (มีแก้มที่พานท้าย) รองพานท้ายหุ้มเหล็ก มีแท่นปืนหรือเดือยติดกับรางปืน ใช้ยึดกับกราบเรือเป็นฐานสำหรับยิง โดยทั่วไปนิยมเรียกว่า “ปืนหลัก”<br/><br/>ปืนหาบแล่น หรือปืนใหญ่แบบหาบแล่น ปากลำกล้องกว้าง ๑.๒ นิ้ว ความยาวลำกล้อง ๓๘.๕ นิ้ว ตลอดตัวยาว ๕๑ นิ้ว ศูนย์หน้าสูญหาย ศูนย์หลังใช้แท่นรูชนวน และมีฝาปิดเมื่อเลิกใช้งาน ลำกล้องกลมเรียวทำด้วยทองสัมริด ปลายและท้ายลำกล้องสลักลายศิลปอินเดีย ใต้ลำกล้องตรงกลางมีเดือยสำหรับยึดต่อกับขาตั้ง ด้ามปืนทำด้วยไม้สลักลาย ขาตั้งปืนทำด้วยไม้ลักษณะคล้ายเกือกม้า และมีไม้ลักษณะโค้งคล้ายคันไถต่อออกมาสำหรับรองรับด้ามปืน ปลายคันไม้สลักลายหางพญนาค<br/><br/>พระแสงปืนลูกซองสี่ลำกล้องแลงคาสเตอร์ ในพระบาทสมเด็จพระจุลจอมเกล้าเจ้าอยู่หัว ปากลำกล้องกว้างเกจ ๑๒ ลำกล้องยาว ๒๗ นิ้ว ตลอดตัวปืนยาว ๔๕.๕ นิ้ว ศูนย์หน้าลูกปัด ไม่มีศูนย์หลัง มีสันสะพาน ลำกล้องเหล็กกลมเรียว ท้ายลำกล้องสลักลวดลายทอง มี ๔ ลำกล้องเชื่อมติดต่อกัน คือด้านบน ๒ ลำกล้อง ด้านล่าง ๒ ลำกล้อง สันลำกล้องสลักอักษรว่า CHARLES LANCASTER 151 NEWBORN STREET FOUR BARREL BREECH LOADING HAMMERLESS GUN “CHOKE” โครงปืนสลักลวดลายและอักษรว่า CHARLES LANCASTER PATENT บรรจุกระสุนแบบหักลำกล้องด้วยคันโยกหางปลาที่สลักลวดลายเดินเส้นขอบทอง นกในขึ้นนกด้วยคันโยกใต้โกร่งไก และโยกครั้งหนึ่งจะขึ้นยิงได้ ๒ ลำกล้อง ๒ ไก โกร่งสลักลวดลายและแกะสลักเลข 5810 คอปืนติดแผ่นเหล็กประดับ รองมือและคอปืนสลักลวดลายเม็ดกันลื่น พานท้ายทำด้วยไม้ ด้านล่างติดแผ่นทองวงกลมสลักพระปรมาภิไธยย่อ จปร และ ปล 782 ไม่มีรองพานท้าย<br/><br/>ปืนไม้เท้าแบบสับแก๊ป ปากลำกล้องกว้าง ๐.๓๒ นิ้ว ความยาวลำกล้อง ๓๒.๒๕ นิ้ว ความยาวตลอดตัวปืน ๓๗.๕ นิ้ว ไม่มีศูนย์หน้า มีแต่ศูนย์หลัง ลำกล้องเหล็กกลมเรียว นกนอก มีช่องสำหรับเก็บแก๊ปที่ด้ามปืน (หัวไม้เท้า)<br/><br/>พระแสงปืนยาวแบบคาบชุด สร้างตามแบบพระแสงปืนต้นข้ามแม่น้ำสะโตง ปากลำกล้องกว้าง ๐.๖๒ นิ้ว ความยาวลำกล้อง ๔๘ นิ้ว ความยาวตลอดตัวปืน ๖๐.๕ นิ้ว ศูนย์หน้าใบมีด ศูนย์หลังแท่นบากรูปตัววี ลำกล้องเหล็กกลม ท้ายลำกล้องเหลี่ยม ปากลำกล้อง ท้ายลำกล้อง และชุดแผงเครื่องลั่นไกสลักลวดลายทอง นกนอกทำเป็นรูปพญานาคและหนุมาน แส้ทำความสะอาดปืนสูญหาย ไกและโกร่งสลักลวดลาย พานท้ายทำด้วยไม้แต่ตัดสั้น<br/><br/>นอกจากนี้ยังมีพระแสงปืนในรัชกาลที่ ๔ ที่ ๕ และที่ ๖ อีกหลายกระบอก ถ้าในรัชกาลที่ ๔ จะติดแผ่นทองสลักตราพระลัญจกร ในรัชกาลที่ ๕ ติดแผ่นทองสลักพระปรมาภิไธยย่อ จปร ส่วนรัชกาลที่ ๖ จะติดพระปรมาภิไธยย่อ วปร ซึ่งพระแสงปืนเหล่านี้เป็นสมบัติของชาติที่มีค่ายิ่ง<br/><br/>นอกจากนี้ที่ระเบียงเข้าพิพิธภัณฑ์ ยังจัดแสดงปืนใหญ่จำลองหลายกระบอก ซึ่งเป็นปืนใหญ่ขนาดย่อทำด้วยไม้ พร้อมเกวียนรางปืน แต่ละกระบอกมีแผ่นจารึกชื่อปืนบนลำกล้อง ปืนใหญ่เหล่านี้เป็นปืนสำหรับใช้ในพระราชพิธีสัมพัจฉรฉินท์ หรือพระราชพิธีตรุษสารทสงกรานต์ในสมัยโบราณ คือในวันที่ ๓๑ มีนาคม โดยใช้ในขบวนแห่ที่เริ่มจากวัดพระศรีรัตนศาสดารามมายังพระที่นั่งจักรีมหาปราสาท มีพระสงฆ์ระดับพระราชาคณะขึ้นเสลี่ยงจำนวน ๑ รูปร่วมขบวนด้วย จากนั้นพระสงฆ์จะสวดมนต์ที่เรียกว่า “อฎาณาติยสูตร” บนพระที่นั่ง เมื่อพระสงฆ์สวดจบ ๑ บทจะยิงปืนใหญ่ ๑ ครั้งจนกว่าจะเสร็จพิธี ปัจจุบันปืนใหญ่ชุดจริงตั้งแสดงอยู่ที่พิพิธภัณฑ์กลางแจ้งหน้ากระทรวงกลาโหม<br/><br/>พิพิธภัณฑ์พระแสงปืนและปืนโบราณ เปิดให้ประชาชนเข้าชมทุกวันในเวลา ๘.๓๐-๑๖.๐๐ น.โดยไม่เก็บค่าเช้าชม</p>
      <figure>
        <img src="https://mpics.mgronline.com/pics/Images/562000011425402.JPEG"/>
      </figure>
      <figure>
        <img src="https://mpics.mgronline.com/pics/Images/562000011425403.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/onlinesection/photo-gallery/9620000110417"/>
      </related>
    </article>
  </body>
</html>