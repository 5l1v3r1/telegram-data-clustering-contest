<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/740853"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T02:30:00+00:00"/>
    <meta property="og:title" content="ซอยแคบที่จอดไม่พอ! 'ประชาสงเคราะห์23'ทุกข์หลายปี"/>
    <meta property="og:description" content="เดือดร้อนมากเลยครับ! เสียงสะท้อน 'ซอยประชาสงเคราะห์ 23' แจ้ง “ชุมชนเมือง-เดลินิวส์” ปัญหาซอยแคบ จอดรถสองฝั่งทั้งซ้าย-ขวา ทนกับปัญหานี้มานาน 2-3 ปีแล้ว"/>
  </head>
  <body>
    <article>
      <h1>ซอยแคบที่จอดไม่พอ! 'ประชาสงเคราะห์23'ทุกข์หลายปี</h1>
      <address>
        <time datetime="2019-11-18T02:30:00+00:00">18 Nov 2019, 02:30</time>
      </address>
      <figure>
        <img src="https://www.dailynews.co.th/admin/upload/20191109/news_IcXddBaKCT213853_533.jpg?v=20191119055"/>
      </figure>
      <p>
        <b>เดือดร้อนมากเลยครับ! เสียงสะท้อน "ซอยประชาสงเคราะห์ 23" แจ้ง “ชุมชนเมือง-เดลินิวส์” ปัญหาซอยแคบ จอดรถสองฝั่งทั้งซ้าย-ขวา ทนกับปัญหานี้มานาน 2-3 ปีแล้ว</b>
      </p>
      <p>การจอดรถในซอยแคบยังคงปัญหาใหญ่ของคนเมืองหลวง เนื่องจากพื้นที่มีจำกัดทำให้บางครั้งผู้ใช้เส้นทางไม่ได้รับความสะดวก เนื่องจากเจอพวกไม่เคารพกฎจราจร และมักฝ่าฝืนจอดรถในพื้นที่ไม่ควรจอด หนำซ้ำยังกีดขวางทางจราจร ทำให้ช่องทางเดินรถต้องเสียไป ที่สำคัญยังเสี่ยงต่ออุบัติเหตุได้ง่าย ทั้งเฉี่ยวชนหรือรถมีรอยขีดข่วน <br/><br/>ล่าสุด <b>“ชุมชนเมือง-เดลินิวส์” </b>ได้รับเรื่องราวร้องเรียนจากชาวบ้านผู้สัญจรผ่าน<b> ซอยประชาสงเคราะห์ 23 </b>แจ้งว่าซอยนี้สามารถทะลุผ่านไปยังซอยประชาสงเคราะห์ 21 ได้ โดยในบริเวณนั้นมีแฟลต อพาร์ทเม้นท์หลายแห่ง มีผู้อาศัยเป็นจำนวนมาก แต่ประสบปัญหาเรื่องที่จอดรถมีไม่เพียงพอ ทำให้จอดรถ 2 ฝั่งกินพื้นที่ถนน โดยเฉพาะภายในซอยประชาสงเคราะห์ 23 จอดรถขนาบข้าง 2 ฝั่งทั้งซ้าย-ขวา ทำให้การสัญจรผ่านยากลำบาก เวลาจะเลี้ยวออกจากซอยเสี่ยงมาก โดยชาวบ้านต้องทนกับปัญหานี้มาตลอด 2-3 ปีที่ผ่านมา เคยแจ้งหน่วยงานที่ดูแลรับผิดชอบ แต่ยังไม่ได้รับการแก้ไข <br/><br/>ผู้สื่อข่าวจึงนำปัญหาไปประสานและบอกกล่าว <mark><b>นายสมบัติ วรสินวัฒนา ผู้อำนวยการเขตดินแดง</b></mark> ให้ได้รับทราบ เบื้องต้นได้รับคำตอบว่า ภายในซอยประชาสงเคราะห์ 23 ไม่ใช่พื้นที่ควบคุมการจราจร ไม่มีป้ายห้ามจอดและไม่มีการกำหนดพื้นที่ในการจอดรถยนต์ รถจักรยานยนต์ ซึ่งปัญหานี้จะไม่หมดไปแน่นอนเพราะพื้นที่มีจำกัด เจ้าของพื้นที่สร้างแฟลต อพาร์ทเม้นท์ ไม่ได้สร้างพื้นที่จอดรถให้แก่ผู้อยู่อาศัย ทางเขตทำได้แค่เพียงขอความร่วมมือไปยังผู้พักอาศัย พร้อมส่งเจ้าหน้าที่ไปประชาสัมพันธ์เรื่องการจอดรถ เพื่อกระตุ้นจิตสำนึกให้ทุกคนปฎิบัติตามกฎระเบียบจราจร บรรเทาความเดือดร้อนผู้สัญจรไปมา     <br/><br/>สำหรับกฎหมายจราจรตาม พ.ร.บ. จราจรทางบก มาตรา 55 กำหนดไว้ว่า ห้ามมิให้ผู้ขับขี่หยุดรถตรงทางเข้าออกของอาคาร ทางเดินรถและจอดในลักษณะกีดขวางการจราจร มาตรา 148 ผู้ใดฝ่าฝืนหรือไม่ปฏิบัติตาม มาตรา 55 ต้องระวางโทษปรับไม่เกิน 500 บาท <br/><br/>กฎจราจรนี้กำหนดไว้เพื่อให้ไม่ฝ่าฝืนหรือกระทำความผิด แต่สุดท้ายแล้วคำถามที่ตามมาคือ “แล้วจะให้ไปจอดรถที่ไหน” ในเมื่อพื้นที่มีจำกัดและไม่เพียงพอต่อความต้องการ ดังนั้น ทางแก้ปัญหาดีที่สุดขึ้นอยู่ที่จิตสำนึกของแต่ละบุคคล ซึ่งจะอยู่ร่วมกันอย่างไร ไม่ให้สร้างความเดือดร้อนให้แก่ผู้อื่น.</p>
    </article>
  </body>
</html>