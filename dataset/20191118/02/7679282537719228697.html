<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-virat-kohli-rohit-and-pace-trio-skip-training-at-indore-2855426.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T02:14:01+00:00"/>
    <meta property="og:title" content="INDvsBAN: विराट कोहली-रोहित शर्मा और पेसर तिकड़ी ने नहीं की ट्रेनिंग"/>
    <meta property="og:description" content="India vs Bangladesh 2nd Test at Kolkata: कप्तान विराट कोहली और रोहित शर्मा के अलावा मोहम्मद शमी, इशांत शर्मा और उमेश यादव की तेज गेंदबाजी तिकड़ी ने रविवार को यहां ट्रेनिंग में हिस्सा नहीं लिया, जबकि..."/>
  </head>
  <body>
    <article>
      <h1>INDvsBAN: विराट कोहली-रोहित शर्मा और पेसर तिकड़ी ने नहीं की ट्रेनिंग</h1>
      <address><time datetime="2019-11-18T02:14:01+00:00">18 Nov 2019, 02:14</time> by <a rel="author">एजेंसी,इंदौर</a></address>
      <p><b>India vs Bangladesh 2nd Test at Kolkata:</b> कप्तान विराट कोहली और रोहित शर्मा के अलावा मोहम्मद शमी, इशांत शर्मा और उमेश यादव की तेज गेंदबाजी तिकड़ी ने रविवार को यहां ट्रेनिंग में हिस्सा नहीं लिया, जबकि टीम के अन्य सदस्यों ने होलकर स्टेडियम में दूधिया रोशनी में जमकर नेट प्रैक्टिस की। कोलकाता में पहले दिन-रात्रि टेस्ट की तैयारियों के लिए भारतीय टीम दूधिया रोशनी में ट्रेनिंग कर रही है। भारत और बांग्लादेश गुलाबी गेंद से अपना पहला डे-नाईट टेस्ट कोलकाता के ऐतिहासिक ईडन गार्डन्स में 22 से 26 नवंबर तक खेलेंगे।</p>
      <p>तेज गेंदबाजों ने बांग्लादेश के खिलाफ यहां पहले टेस्ट में 14 विकेट चटकाए थे, जिसके बाद उन्हें ब्रेक दिया गया। ऐसे में भारत की पेसर तिकड़ी ट्रेनिंग सेशन में नजर नहीं आई। साथ ही कप्तान विराट कोहली और रोहित शर्मा ने भी प्रैक्टिस से ब्रेक लिया। </p>
      <p>भारत ने इंदौर में खेला पहला टेस्ट पारी और 130 रन से जीता। पहले टेस्ट में दोहरा शतक जड़ने वाले सलामी बल्लेबाज मयंक अग्रवाल और विकेटकीपर ऋद्धिमान साहा ने भी ट्रेनिंग नहीं की। वहीं, चेतेश्वर पुजारा, रविचंद्रन अश्विन और रविंद्रन जडेजा ने अभ्यास किया जबकि ऋषभ पंत, हनुमा विहारी, शुभमन गिल और कुलदीप यादव ने जमकर पसीना बहाया।</p>
      <h3>
        <a href="https://www.livehindustan.com/cricket/story-india-vs-bangladesh-team-india-practise-with-pink-ball-under-lights-in-indore-for-day-night-test-at-kolkata-eden-gardens-watch-video-2855405.html">VIDEO: टीम इंडिया ने दूधिया रोशनी में जमकर बहाया पसीना</a>
      </h3>
      <h3>
        <a href="https://www.livehindustan.com/cricket/story-indian-pacers-will-get-lot-of-advantage-with-pink-ball-against-bangladesh-in-eden-gardens-says-aminul-islam-2855081.html">INDvsBAN: 'ईडन गार्डन में गुलाबी गेंद से भारतीय तेज गेंदबाजों को मिलेगी मदद'</a>
      </h3>
      <p>खिलाड़ियों की ट्रेनिंग के दौरान मुख्य कोच रवि शास्त्री, बल्लेबाजी कोच विक्रम राठौड़ और फील्डिंग कोच आर श्रीधर भी स्टेडियम में रहे। पहला टेस्ट तीन दिन के भीतर ही जीतने के बाद भारत ने दो दिन यहीं दूधिया रोशनी में अभ्यास करने का फैसला किया, जिससे कि अंधेरा घिरने के समय गुलाबी गेंद से खेलने की चुनौती का अभ्यास किया जा सके।</p>
      <p>बांग्लादेश की टीम भी यहीं रुकी हुई है और दूधिया रोशनी में अभ्यास कर रही है। दोनों टीमें 19 नवंबर को कोलकाता के लिए रवाना होंगी और ईडन गार्डन्स में दो दिन अभ्यास करेंगी।</p>
    </article>
  </body>
</html>