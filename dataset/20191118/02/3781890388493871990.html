<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742192"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T02:50:00+00:00"/>
    <meta property="og:title" content="สหรัฐประณามตำรวจฮ่องกง จี้จีนรักษาสัญญา"/>
    <meta property="og:description" content="รัฐบาลวอชิงตันประณาม 'การใช้กำลังอย่างไม่เป็นธรรม' ของตำรวจฮ่องกง ต่อกลุ่มผู้ประท้วงที่มหาวิทยาลัยฮ่องกงโพลีเทคนิค ( โพลียู ) และเรียกร้องจีนรักษาหลักการตามปฏิญญาที่ลงนามร่วมกับสหราชอาณาจักร"/>
  </head>
  <body>
    <article>
      <h1>สหรัฐประณามตำรวจฮ่องกง จี้จีนรักษาสัญญา</h1>
      <address>
        <time datetime="2019-11-18T02:50:00+00:00">18 Nov 2019, 02:50</time>
      </address>
      <p>
        <b>รัฐบาลวอชิงตันประณาม "การใช้กำลังอย่างไม่เป็นธรรม" ของตำรวจฮ่องกง ต่อกลุ่มผู้ประท้วงที่มหาวิทยาลัยฮ่องกงโพลีเทคนิค ( โพลียู ) และเรียกร้องจีนรักษาหลักการตามปฏิญญาที่ลงนามร่วมกับสหราชอาณาจักร</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 18 พ.ย. ว่ารัฐบาลวอชิงตันของประธานาธิบดีโดนัลด์ ทรัมป์ ประณาม "การใช้กำลังอย่างไม่ชอบธรรม" ของตำรวจปราบจลาจลฮ่องกง ซึ่งปฏิบัติการจู่โจมมหาวิทยาลัยฮ่องกงโพลีเทคนิค ( โพลียู ) เมื่อช่วงรุ่งสางของวันจันทร์ตามเวลาท้องถิ่น เพื่อทลาย "ฐานที่มั่น" ของกลุ่มผู้ประท้วงชุดดำจำนวนมากซึ่งปักหลักอยู่ที่นี่ตั้งแต่สัปดาห์ที่แล้ว และปิดเส้นทางการจราจรโดยรอบรวมถึงอุโมงค์ทางลอดเชื่อมระหว่างฝั่งเกาลูนกับฝั่งฮ่องกง ที่เป็นหนึ่งในเส้นทางงคมนาคมสำคัญที่ตำรวจต้องการกระชับพื้นที่คืน<br/> </p>
      <figure>
        <iframe data-src="https://twitter.com/tictoc/status/1196253135699759104?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Reuters/status/1196262231782113280?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191118/news_rzSIQxzxMH100328_533.jpg?v=20191118112?v=7497"/>
      </figure>
      <p> <br/>ขณะเดียวกัน ทางการสหรัฐเรียกร้องให้รัฐบาลปักกิ่งของประธานาธิบดีสี จิ้นผิง ยึดมั่นและปฏิบัติตามปฏิญญาร่วมจีน-บริติช ซึ่งจีนและสหราชอาณาจักรลงนามร่วมกันเมื่อเดือนธ.ค.ปี 2527 หรือ 13 ปีก่อนแผ่นดินใหญ่รับมอบเกาะฮ่องกงกลับคืนจากสหราชอาณาจักร เพื่อปกป้องเสรีภาพและสิทธิพื้นฐานตามหลักประชาธิปไตยของชาวฮ่องกงด้วย</p>
      <figure>
        <img src="https://www.dailynews.co.th/admin/upload/20191118/news_eEzccbNGEM100335_533.jpg?v=20191118112?v=7304"/>
      </figure>
      <p> <br/>ด้านสำนักงานสาธารณสุขฮ่องกงรายงานว่า โรงพยาบาลใกล้กับโพลียูรับรักษาผู้ประท้วงอย่างน้อย 38 คน ซึ่งได้รับบาดเจ็บจากการปะทะกับตำรวจปราบจลาจล โดยผู้ประท้วงบางคนมีรอยไหม้ที่ผิวหนังจากสารเคมีซึ่งปนอยู่กับน้ำแรงดดันสูง ที่รถฉีดน้ำของตำรวจคอยฉีดเป็นระยะตั้งแต่วันอาทิตย์ที่ผ่านมา นอกจากนี้ เจ้าหน้าที่ยังจับกุมผู้ประท้วงซึ่งหลบหนีออกมาจากโพลียูอย่างต่อเนื่อง แต่การที่ยังมีผู้ประท้วงอยู่ในมหาวิทยาลัย "อีกจำนวนหนึ่ง" หมายความว่าสถานการณ์ยังไม่ยุติ<br/> </p>
      <figure>
        <iframe data-src="https://twitter.com/tictoc/status/1196262133614268416?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191118/news_rghuYABKRa100353_533.jpg?v=20191118112?v=7170"/>
      </figure>
      <figure>
        <img src="https://www.dailynews.co.th/admin/upload/20191118/news_IzGEYjZUkQ100345_533.jpg?v=20191118112?v=7560"/>
      </figure>
      <p> <br/>ส่วนแผ่นดินใหญ่ยังไม่แสดงท่าทีอย่างเป็นทางการต่อสถานการณ์ที่โพลียู แต่เจ้าหน้าที่ของกองทัพปลดปล่อยประชาชนจีน ( พีแอลเอ ) ซึ่งประจำการอยู่ที่ฐาน "กัน คลับ" บนเนินเขาใกล้กับมหาวิทยาลัยแห่งนี้ ผลัดเปลี่ยนหมุนเวียนกันออกมาสังเกตการณ์อย่างต่อเนื่อง.<br/><br/><b>เครดิตภาพ : REUTERS, AFP</b></p>
    </article>
  </body>
</html>