<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/742188"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T02:34:00+00:00"/>
    <meta property="og:title" content="SAMTELโชว์รายได้พุ่ง7.2พันล้าน ก่อนเข้าโค้งสุดท้ายQ4"/>
    <meta property="og:description" content="SAMTEL โชว์ผลงาน 3 ไตรมาสแรก รายได้พุ่ง 7,221 ล้านบาท แถมมีงานในมือแล้วกว่า 9 พันล้านบาท จากโครงการขนาดใหญ่ที่ได้เซ็นสัญญาไปแล้ว และเตรียมพร้อมเข้าร่วมประมูลโครงการภาครัฐและเอกชนเพิ่มเติมอย่างต่อเนื่อง รวมมูลค่ากว่า 6 พันล้านบาท"/>
  </head>
  <body>
    <article>
      <h1>SAMTELโชว์รายได้พุ่ง7.2พันล้าน ก่อนเข้าโค้งสุดท้ายQ4</h1>
      <address>
        <time datetime="2019-11-18T02:34:00+00:00">18 Nov 2019, 02:34</time>
      </address>
      <p>
        <b>SAMTEL โชว์ผลงาน 3 ไตรมาสแรก รายได้พุ่ง 7,221 ล้านบาท แถมมีงานในมือแล้วกว่า 9 พันล้านบาท จากโครงการขนาดใหญ่ที่ได้เซ็นสัญญาไปแล้ว และเตรียมพร้อมเข้าร่วมประมูลโครงการภาครัฐและเอกชนเพิ่มเติมอย่างต่อเนื่อง รวมมูลค่ากว่า 6 พันล้านบาท</b>
      </p>
      <p><b>นายจง ดิลกสมบัติ</b> กรรมการผู้จัดการใหญ่ บมจ.สามารถเทลคอม เปิดเผยถึงความสำเร็จในช่วง 9 เดือนที่ผ่านมา (ม.ค.-ก.ย.62) และโอกาสทางธุรกิจใหม่ๆว่า “กลุ่มบริษัทสามารถเทลคอม มีผลการดำเนินงานในช่วง 9 เดือน เป็นไปตามเป้าหมาย ซึ่งปัจจุบันมีโครงการในมือแล้วมูลค่ารวมกว่า 9 พันล้านบาท จากโครงการขนาดใหญ่ที่ประสบความสำเร็จจากการเซ็นสัญญาในครึ่งปีแรก อาทิ โครงการออกแบบ จัดหา พัฒนา ติดตั้ง และดูแลบำรุงรักษาระบบคอมพิวเตอร์ซอฟท์แวร์สำเร็จรูปสำหรับธุรกิจของการไฟฟ้าส่วนภูมิภาค ,โครงการของทีโอที ,โครงการของธนาคารพัฒนาวิสาหกิจขนาดกลาง และขนาดย่อมแห่งประเทศไทย เป็นต้น<br/><br/>นายจง กล่าวว่า ในช่วงโค้งสุดท้ายของปี 62 นี้ ภาพรวมของธุรกิจมีทิศทางที่ดีอย่างต่อเนื่อง มีรายได้ในไตรมาส 3 ทั้งสิ้น 1,950 ล้านบาท มีกำไรสุทธิ 80 ล้านบาท โดยในไตรมาส 3 มีการเซ็นสัญญาโครงการใหม่ มูลค่ารวม 1,734 ล้านบาท อาทิ โครงการพัฒนาระบบโทรคมนาคมทหาร ของกองบัญชาการกองทัพไทย , โครงการต่อสัญญาจ้างให้บริการและบำรุงรักษาระบบตรวจบัตรโดยสารขึ้นเครื่อง หรือ CUTE ของ บมจ.ท่าอากาศยานไทย, โครงการติดตั้งกล้องวงจรปิดพื้นที่สวนสาธารณะในกรุงเทพฯ และโครงการติดตั้งระบบไฟฟ้าพลังงานแสงอาทิตย์ในพื้นที่จังหวัดจันทบุรีและพังงา<br/><br/>ส่งผลให้ผลการดำเนินงานของ <b>SAMTEL </b>ตลอด 9 เดือน มีรายได้และกำไรสูงขึ้น เฉลี่ยกว่า 30 เปอร์เซนต์ โดยมีรายได้รวม 7,221 ล้านบาท และกำไร 310 ล้านบาท รวมแล้วมีโครงการในมือ มูลค่าทั้งสิ้นกว่า 9,000 ล้านบาท ที่สำคัญในไตรมาสสุดท้ายของปีนี้ ยังมีงานที่รอการประมูลอีกกว่า 30 โครงการ มูลค่าไม่ต่ำกว่า 6 พันล้านบาท อาทิ โครงการของธนาคารออมสิน และบมจ.กสท โทรคมนาคม เป็นต้น<br/><br/>“<i><b>กลุ่มบริษัทสามารถเทลคอม</b></i><i> มุ่งมั่นนำเสนอสินค้า บริการ และโซลูชั่นด้านเทคโนโลยีสารสนเทศและการสื่อสารที่ครบวงจร เพื่อตอบสนองความต้องการสูงสุดขององค์กรผู้ใช้บริการ ทั้งภาครัฐและเอกชน ด้วยความเป็นมืออาชีพ ภายใต้มาตรฐานคุณภาพระดับสากล"นายจง กล่าวทิ้งท้าย</i></p>
    </article>
  </body>
</html>