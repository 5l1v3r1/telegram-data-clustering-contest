<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/gheorghe-dinca-ar-putea-fi-eliberat-ce-spune-avocatul-tonel-pop-18591587"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-18T08:51:51+00:00"/>
    <meta property="og:title" content="Gheorghe Dincă ar putea fi eliberat. Ce spune avocatul Tonel Pop"/>
    <meta property="og:description" content="Gheorghe Dincă, bărbatul care a mărturisit că le-a omorât pe Luiza şi Alexandra, în Caracal, ar putea fi eliberat, este de părere avocatul familiei Melencu, Tonel Pop, care acuză faptul că nu există probe în dosarul „Caracal”."/>
  </head>
  <body>
    <article>
      <h1>Gheorghe Dincă ar putea fi eliberat. Ce spune avocatul Tonel Pop</h1>
      <address>
        <time datetime="2019-11-18T08:51:51+00:00">18 Nov 2019, 08:51</time>
      </address>
      <p>Gheorghe Dincă, bărbatul care a mărturisit că le-a omorât pe Luiza şi Alexandra, în Caracal, ar putea fi eliberat, este de părere avocatul familiei Melencu, Tonel Pop, care acuză faptul că nu există probe în dosarul „Caracal”.</p>
      <p>„Pot să îl achite la un moment dat, ceea ce este mult mai grav”, a spus Tonel Pop, la sediul DIICOT, unde s-a prezentat, luni, împreună cu ceilalţi avocaţi pentru a studia dosarul. Acesta a făcut referire la faptul că o persoană nu poate sta mai mult de şase luni în arest preventiv, iar Gheorghe Dincă se află sub această măsură din luna august.</p>
      <p>Acesta acuză că în dosarul „Caracal” nu sunt probe.</p>
      <p>„Eu sunt curios să studiez anumite volume sau anumite documente despre care eu ştiu că există, dar de multe ori nu sunt acolo, în acele dosare, pur şi simplu dosarele nu toate sunt legate, sper ca de această dată procurorul şef DIICOT, doamna Hosu să fi dat dispoziţie ca procedura legală să fie şi respectată, toate actele să fie îndosariate, să fie legate, opisate şi noi să putem să le studiem”, a mai spus Tonel Pop.</p>
      <p>Întrebat când a fost audiat ultima dată Gheorghe Dincă, Tonel Pop a spus că nu s-a finalizat audierea în cazul dispariţiei Luizei.</p>
      <p>„Ultima dată s-a întrerupt audierea fiind audiat despre Luiza, urmând să finalizeze despre Luiza şi continuând, ar fi trebuit audierea lui pentru povestea cu Alexandra. Spun poveste, pentru că e o poveste. (...) Mi s-a promis că doamna în roşu va fi audiată (...). E v-aţi ascunselea, nu are nicio legătură cu procedura”, a mai spus spus Tonel Pop.</p>
      <p>Potrivit acestuia, filmarea în care apare Luiza şi femeia în roşu ar fi fost făcută cu trei camere de luat vederi, însă imaginile luate de două dintre camere nu mai există.</p>
      <p>„Există o situaţie foarte importantă, când e doamna în roşu şi Luiza. Au fost făcute cu o cameră de luat vederi, dar unde era acea cameră, ea era însoţită de alte două camere. Erau trei camere de luat vederi în spic. Camera care a luat-o pe Luiza era în margine şi mătura ca arie partea dreaptă. Mai era una în mijloc, care ar fi dat exact de unde a luat fetele (Dincă – n.r.). Şi mai era una în stânga. Cu alte cuvinte, aceste camere de luat vederi măturau absolut toată zona şi noi vedem doar ce a filmat o cameră. Ce au făcut cu imaginile de la celelalte camere. Au spus că nu ştiu, că o să facă o adresă să vadă Poliţia de acolo dacă le-au ridicat”, a mai spus Pop.</p>
      <p>Luiza Melencu a dispărut în luna aprilie, după ce s-a urcat într-o maşină de ocazie.</p>
      <p>În acest caz, Gheorghe Dincă, în prezent arestat preventiv, a spus că atât pe Luiza Melencu, cât şi pe Alexandra Măceşanu, le-a ucis.</p>
    </article>
  </body>
</html>