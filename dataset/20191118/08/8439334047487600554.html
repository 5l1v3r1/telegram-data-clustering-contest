<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/foniko-sto-mpali-exetazontai-oi-sunthikes-tou-tragikou-sumbantos-me-thuma-ton-49chrono-kunigo-kai-traumatia-ton-45chrono-ktinotr.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-18T08:47:00+00:00"/>
    <meta property="og:title" content="Φονικό στο Μπαλί: εξετάζονται οι συνθήκες του τραγικού συμβάντος με θύμα τον 49χρονο κυνηγό και τραυματία τον 45χρονο κτηνοτρόφο"/>
    <meta property="og:description" content="Kρίσιμες θεωρούνται οι καταθέσεις και των τριών φίλων του 49χρονου θύματος, με τους οποίους ο θανών – ναυτικός στο επάγγελμα – είχε αποφασίσει το πρωινό του Σαββάτου να πάει για …"/>
  </head>
  <body>
    <article>
      <h1>Φονικό στο Μπαλί: εξετάζονται οι συνθήκες του τραγικού συμβάντος με θύμα τον 49χρονο κυνηγό και τραυματία τον 45χρονο κτηνοτρόφο</h1>
      <address>
        <time datetime="2019-11-18T08:47:00+00:00">18 Nov 2019, 08:47</time>
      </address>
      <p>
        <b>Kρίσιμες θεωρούνται οι καταθέσεις και των τριών φίλων του 49χρονου θύματος, με τους οποίους ο θανών – ναυτικός στο επάγγελμα – είχε αποφασίσει το πρωινό του Σαββάτου να πάει για κυνήγι και φυσικά του φερόμενου ως δράστη που νοσηλεύεται στο ΠΑΓΝΗ</b>
      </p>
      <p>Τις συνθήκες κάτω από τις οποίες σημειώθηκε το φονικό στο Μπαλί επιχειρεί να ξεκαθαρίσει η αστυνομία και σε αυτό θα κληθεί να δώσει τις εξηγήσεις του ο 45χρονος φερόμενος ως δράστης, ο οποίος ωστόσο για την ώρα δεν έχει καταθέσει, αφού νοσηλεύεται φρουρούμενος στο ΠΑΓΝΗ, δεδομένου ότι και ο ίδιος τραυματίστηκε στο αιματηρό περιστατικό από την ανταλλαγή των πυροβολισμών.</p>
      <p>Επιπλέον, κρίσιμες θεωρούνται οι καταθέσεις και των τριών φίλων του 49χρονου θύματος, με τους οποίους ο θανών – ναυτικός στο επάγγελμα – είχε αποφασίσει το πρωινό του Σαββάτου να πάει για κυνήγι.  Την ίδια στιγμή, ο 45χρονος κτηνοτρόφος βρισκόταν εκεί όπου είχε τα πρόβατα του, σε χώρο κοινοτικό και η παρουσία του σκύλου του θύματος στον ίδιο χώρο ήταν αυτό που πυροδότησε τα πνεύματα. Οι δύο άντρες, δράστης και θύμα, άρχισαν να λογοφέρουν, ο καυγάς έγινε ανεξέλεγκτος και βγήκαν τα όπλα. Οι τρεις φίλοι του θύματος δεν ήταν ακριβώς μπροστά, βρίσκονταν σε μικρή απόσταση, ένας από αυτούς όμως, λένε οι πληροφορίες, είδε και άκουσε τους πυροβολισμούς και η κατάθεση του θεωρείται κομβική. Κομβική για να ξεκαθαρίσει – μαζί με την κατάθεση του δράστη – τι ήταν εκείνο που μεσολάβησε μεταξύ των δύο αντρών, ποιος ήταν εκείνος που τράβηξε πρώτος όπλο, από τι απόσταση συνέβη το κακό. Το τελευταίο, πάντως, θα το δείξουν η βαλλιστική εξέταση, καθώς και τα ευρήματα της ιατροδικαστικής έρευνας, που έκανε ο ιατροδικαστής Χανίων Σταμάτης Μπελιβάνης.</p>
      <p>Σύμφωνα με όσα ανέφερε o κ. Μπελιβάνης, το θύμα «επλήγη στον κορμό εμπρόσθια και στο δεξιό άνω άκρο, ενώ ανέφερε πως «τον παρέλαβαν στα Επείγοντα νεκρό. Ένας εκ των χόνδρων», ανέφερε, «έπληξε το μυοκάρδιο διαμπερώς, άρα οι πιθανότητες να ζούσε εκμηδενίζονται». Σύμφωνα πάντα με τον ιατροδικαστή, δεν εντοπίστηκε κάποιο σημάδι που να “μαρτυρά” ότι προηγήθηκε πάλη μεταξύ των δύο ανδρών.</p>
      <p>«Από τα στοιχεία που έχουμε από την Αστυνομία και τα στοιχεία από τη νεκροψία-νεκροτομή, μιλάμε για έναν πυροβολισμό από μακρύκαννο κυνηγετικό πυροβόλο όπλο», δήλωσε ακόμα.</p>
      <p>Πάντως, η εκτίμηση της αστυνομίας φαίνεται να κάνει λόγο για απόσταση μεταξύ των δύο αντρών πάνω από 30 μέτρα.</p>
      <p>
        <b>ΗΤΑΝ ΖΩΝΤΑΝΟΣ ΟΤΑΝ ΠΑΡΕΛΗΦΘΗ ΓΙΑ ΝΑ ΜΕΤΑΦΕΡΘΕΙ ΣΤΟ ΝΟΣΟΚΟΜΕΙΟ</b>
      </p>
      <p>Οι φίλοι του θύματος, όταν διαπίστωσαν τους πυροβολισμούς και τον τραυματισμό του 49χρονου, έσπευσαν στο σημείο και διαπίστωσαν πως ήταν ζωντανός ακόμα. Αμέσως τον έβαλαν σε ένα ιδιωτικό αυτοκίνητο και τον μετέφεραν ως το Πάνορμο κι από εκεί παρελήφθη από ασθενοφόρο του ΕΚΑΒ – που είχε ειδοποιηθεί από τους ίδιους – και από εκεί στο νοσοκομείο Ρεθύμνου, όμως στη διαδρομή είχε ήδη καταλήξει και οι γιατροί απλά διαπίστωσαν τον θάνατο του.</p>
      <p>Σε ό,τι αφορά τον 45χρονο κτηνοτρόφο, φερόμενο ως δράστη, είναι άγνωστο πως ακριβώς μεταφέρθηκε από το σημείο του τραγικού συμβάντος ως το ΠΑΓΝΗ. Σίγουρα διακομίστηκε με ιδιωτικό όχημα κάποιου οικείου προσώπου του, το οποίο πιθανότατα ειδοποιήθηκε από τον ίδιο.</p>
      <p>
        <b>ΑΓΓΕΛΙΚΗ ΚΑΛΛΕΡΓΗ</b>
      </p>
    </article>
  </body>
</html>