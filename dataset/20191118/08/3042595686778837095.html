<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/gjemte-seg-i-luksushytte/71829878"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T08:09:10+00:00"/>
    <meta property="og:title" content="Gjemte seg i luksushytte"/>
    <meta property="og:description" content="Med FSB-eskorte ble han fløyet til Kaliningrad med rutefly. Dagen etter ble han utvekslet. Så ble Frode Berg tatt rett til en luksushytte i de litauiske skoger."/>
  </head>
  <body>
    <article>
      <h1>Gjemte seg i luksushytte</h1>
      <h2>Med FSB-eskorte ble han fløyet til Kaliningrad med rutefly. Dagen etter ble han utvekslet. Så ble Frode Berg tatt rett til en luksushytte i de litauiske skoger.</h2>
      <address><time datetime="2019-11-18T08:09:10+00:00">18 Nov 2019, 08:09</time> by <a rel="author">Jesper Nordahl Finsveen</a></address>
      <p>VILNIUS / SEMELISKES / OSLO (Dagbladet):</p>
      <p>Grytidlig torsdag morgen ble den spiondømte Kirkenes-mannen Frode Berg (64) vekket på cella si i det beryktede Lefortovo-fengselet i Moskva.</p>
      <p>Etter 710 dager i russisk fangenskap fikk den tidligere grenseinspektøren beskjed om at han endelig skulle hjem.</p>
      <p>Den dramatiske ferden gikk videre til en russisk eksklave. Videre ble en norsk ambassadør, den norske Etterretningstjenesten, norske leger og psykologer og en norsk advokat involvert i en storstilt operasjon som endte med en familiegjenforening på et hemmelig sted på Østlandet.</p>
      <p>I dag kan Dagbladet bringe hittil ukjente opplysninger om Frode Bergs ferd hjem til Norge og til friheten.</p>
      <figure>
        <img src="https://dbstatic.no/71830107.jpg?imageId=71830107&amp;width=1024&amp;height=615"/>
        <figcaption><b>LUKSUSBOLIG:</b> I dette luksuriøse landstedet i skogene utenfor Semeliskes, om lag fem mil sørvest for Vilnius, oppholdte Frode Berg seg før han reiste videre til Norge. Foto: Henning Lillegård / Dagbladet Vis mer</figcaption>
      </figure>
      <h3>Eskortert av FSB</h3>
      <p>Fra Lefortovo-fengselet øst i Moskva ble Berg brakt til én av to kommersielle flyplasser i den russiske hovedstaden. Her ble han plassert på et innenriks rutefly fra Moskva til eksklaven Kaliningrad.</p>
      <p>Eksklaven ligger klemt mellom Polen og Litauen langs Østersjøen, og er en del av Russland.</p>
      <p>På flyet til Kaliningrad ble Berg eskortert av medlemmer av FSB, den russiske sikkerhetstjenesten, bekrefter hans norske advokat Brynjulf Risnes til Dagbladet.</p>
      <p>- Han tok et vanlig rutefly, og om bord et sånt fly var det ikke mange som brydde seg om Frode Berg, sier Risnes.</p>
      <p>Berg skulle tilbringe nesten et døgn i Kaliningrad før han kom seg i frihet. Et døgn som for det meste besto av ventetid mens russiske byråkratiske prosedyrer gikk sin gang.</p>
      <h3>Tatt til hemmelig sted</h3>
      <p>Dagen etter ble Berg videre eskortert av FSB til grenseposten Morskoje Nida på Den kuriske landtunge, et smalt nes som forbinder Kaliningrad og Litauen i Østersjøen.</p>
      <p>Her ble to spiondømte russere utvekslet mot to spiondømte litauere - og Frode Berg i en «klassisk fangeutveksling».</p>
      <p>- Norges ambassadør til Litauen Karsten Klepsvik tok offisielt imot Frode og informerte ham om at han nå var en fri mann, sier Risnes.</p>
      <p>Deretter ble Berg fraktet til et hemmelig sted langt fra den russisk-litauiske grenseposten, i en hemmelig operasjon som ble teknisk gjennomført av E-tjenesten.</p>
      <h3>Bedt om å forlate</h3>
      <p>Dagbladet kan i dag fortelle at dette hemmelige stedet var ei luksushytte i skogen om lag fem mil sørvest for Litauens hovedstad Vilnius.</p>
      <p>Luksuslandstedet - Prusiskiu Dvaras - ligger idyllisk til ved noen tjern, bare noen kilometer fra tettstedet Semeliskes.</p>
      <p>Dagbladet ankom stedet lørdag ettermiddag i det to biler kjørte ut fra den private grunnen og fortsatte i en annen retning. Da Dagbladet skulle til å gå ut av bilen, kom to menn løpende bort, og spurte bryskt hva avisa ville.</p>
      <p>Dagbladet ba der om å få snakke med advokat Brynjulf Risnes.</p>
      <p>Vennlig, men kontant og avvisende ba han Dagbladet straks om å forlate stedet, og sa at avisa var på privat eiendom.</p>
      <p>Dagbladet gjentok henvendelsen, og ba kollegaen om å se til avisas utsendte, mens han tok en telefon. Mannen kom så tilbake etter et drøyt minutt.</p>
      <p>- Jeg kan ikke si noe. Jeg har ikke lov til å si noe. Dere må forlate eiendommen nå, sa han.</p>
      <figure>
        <img src="https://dbstatic.no/71830127.jpg?imageId=71830127&amp;width=1024&amp;height=615"/>
        <figcaption><b>FSB-ESKORTE:</b> Advokat Brynjulf Risnes forteller til Dagbladet at Frode Berg ble eskortert av FSB på et rutefly fra Moskva til Kaliningrad. Foto: Christian Roth Christensen / Dagbladet Vis mer</figcaption>
      </figure>
      <h3>Hadde trolig dratt</h3>
      <p>Det er mye som tyder på at Frode Berg da kort tidligere hadde forlatt det luksuriøse landstedet.</p>
      <p>Mennene som oppsøkte Dagbladet inngikk etter alt å dømme i sikkerhetsoppbudet rundt det luksuriøse landstedet.</p>
      <p>Dagbladet kjenner til at medlemmer av enten litauisk sikkerhets- eller etterretningstjenester deltok i oppbudet.</p>
      <p>Bergs advokat Brynjulf Risnes ønsker ikke å kommentere Dagbladets opplysninger.</p>
      <p>Han kan imidlertid bekrefte at han oppholdte seg sammen med Frode Berg et hemmelig sted. Her var det et helseapparat som ventet på den løslatte 64-åringen og at det var et apparat som ventet på ham der.</p>
      <p>- Han ble sjekket av lege på grensen mellom Litauen og Russland, og deretter ventet norsk helsepersonell på ham et annet sted i Litauen, sier Risnes.</p>
      <p>Han bekrefter også at den norske Etterretningstjenesten sto for det «tekniske og operative» ved hjemreisen til Berg.</p>
      <h3>Varslet pressekonferanse</h3>
      <p>Bare noen timer etter at Dagbladet oppsøkte det luksuriøse landstedet som Berg befant seg på, var Kirkenes-mannen tilbake på norsk jord.</p>
      <p>Hemmeligholdet i operasjonen var enormt, og agentene som hadde ansvar for Berg skal ha vært svært opptatt av sikkerheten til den tidligere grenseinspektøren.</p>
      <p>Etter å ha vært fengslet siden han ble pågrepet 5. desember 2017, fikk han endelig treffe sin kone Anita og datter Christina igjen.</p>
      <p>Deretter ble de ført til et hemmelig sted på Østlandet, hvor familien og Frode Berg selv, skal få anledning til å komme seg til hektene igjen, fortalte advokat Risnes lørdag.</p>
      <p>Men allerede i morgen kan den norske offentligheten for første gang høre direkte fra Frode Berg, som gjennom sine advokater tidligere har bekreftet at han var på oppdrag for E-tjenesten. EOS-utvalget, som fører kontroll med Norges hemmelige tjenester, bekrefter søndag kveld at de undersøker <a href="https://www.dagbladet.no/nyheter/eos-utvalget-gransker-berg-saken/71830232">om E-tjenesten har brutt loven eller om Frode Bergs rettigheter har blitt krenket</a>.</p>
      <p>Fredag kveld, i en video tatt inne i det luksuriøse landstedet, varslet 64-åringen at han vil holde en pressekonferanse.</p>
      <p>Da får man kanskje noen etterlengtede svar på hvorfor den tidligere grenseinspektøren endte opp som spiondømt i Russland.</p>
    </article>
  </body>
</html>