<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/oglasila-se-je-sirena-premaknite-premozenje-in-umaknite-avtomobile-250093"/>
    <meta property="og:site_name" content="Slovenske novice"/>
    <meta property="article:published_time" content="2019-11-18T08:47:00+00:00"/>
    <meta property="og:title" content="Oglasila se je sirena: premaknite premoženje in umaknite avtomobile"/>
    <meta property="og:description" content="DRAVOGRAD – Okoli 8.40 se je v Dravogradu sprožila sirena, ki je prebivalce ogroženih območij ob Dravi in Meži opozorila na nevarnost poplav. Za to so se odločili, ker je pretok reke Drave pres..."/>
  </head>
  <body>
    <article>
      <h1>Oglasila se je sirena: premaknite premoženje in umaknite avtomobile</h1>
      <h2>V Dravogradu je pretok reke Drave presegel 1200 kubičnih metrov na sekundo.</h2>
      <address><time datetime="2019-11-18T08:47:00+00:00">18 Nov 2019, 08:47</time> by <a rel="author">STA, Ma. M.</a></address>
      <p>DRAVOGRAD – Okoli 8.40 se je v Dravogradu sprožila sirena, ki je prebivalce ogroženih območij ob Dravi in Meži opozorila na nevarnost poplav. Za to so se odločili, ker je pretok reke Drave presegel 1200 kubičnih metrov na sekundo, je za <i>STA </i>povedal podžupan <b>Anton Preksavec</b>. Trenutno so razmere še obvladljive, <a href="https://www.slovenskenovice.si/novice/slovenija/clanek/pretok-ravno-na-meji-prebivalci-pripravljeni-na-evakuacijo-250016">noč je umirila mirno, a so pristojne službe ves čas spremljale dogajanje</a>. <br/><br/>Sirena za nevarnost za prebivalce ob Dravi in v blokovskem naselju Meža pomeni, da morajo premično premoženje prestaviti v višje ležeče prostore in s parkirišč umakniti avtomobile.</p>
      <h3>Ubogati navodila CZ in gasilcev</h3>
      <p>Ko bo nevarnost mimo, se bo sirena ponovno sprožila, do takrat pa morajo prebivalci upoštevati navodila gasilcev, civilne zaščite in drugih pristojnih ter ravnati samozaščitno. Prav tako naj se ne zadržujejo na obrežjih Drave in Meže. Trenutno so razmere obvladljive, če bi pretok presegel 1400 kubičnih metrov na sekundo, pa bi v Dravogradu že lahko začelo zalivati najbolj ogrožene hiše.<br/><br/>Preksavec je povedal, da so še naprej v stiku s kolegi iz sosednje avstrijske občine Labot, kjer je za tovorni promet zaprto središče kraja, prav tako je še vedno zaradi poplavljanja na avstrijski strani zaprta cesta preko mejnega prehoda Vič, ki iz Dravograda vodi proti Labotu.</p>
      <h3>Arso napoveduje</h3>
      <p>Po zadnjem opozorilu hidrologov Agencije RS za okolje (Arso) je trenutna napoved pretoka Drave iz Avstrije za danes do 19. ure 1350 kubičnih metrov na sekundo, do konca dneva pa 1200 kubičnih metrov na sekundo. V spodnjem toku se pretok Drave zaradi lokalnih dotokov poveča še za okoli 150 kubičnih metrov na sekundo.<br/><br/>Drava ob tem poplavlja na več mestih ob strugi, za celotno strugo po Sloveniji pa je za danes izdano oranžno hidrološko opozorilo, ki opozarja na poplave. Za torek pa je izdano oranžno opozorilo samo za spodnji del struge reke Drave, medtem ko so v zgodnjem delu struge napovedana razlivanja.<br/><br/>Zadnji podatki Dravskih elektrarn Maribor kažejo, da je bil ob 9.20 pretok Drave pri hidroelektrarni Dravograd 1138 kubičnih metrov na sekundo, pri hidroelektrarni Fala pa 1589 kubičnih metrov, kar je trenutno največ.<br/> </p>
      <h3>Na Ptuju sirena</h3>
      <p>Že ob 6. uri je bila sirena sprožena na Ptuju kot opozorilo za tiste, ki so v neposredni bližini poplavnih območij, da pravočasno ukrepajo in zavarujejo svoje življenje ter premoženje. Sicer poplavne nevarnosti ni, saj je pretok v kontroliranih mejah oziroma nadzorovanem stanju, so sporočili z Mestne občine Ptuj. </p>
    </article>
  </body>
</html>