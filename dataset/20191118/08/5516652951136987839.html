<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426012/m-konsolas-den-exoyme-daimones-oyte-kai-fobika-syndroma"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-18T08:30:02+00:00"/>
    <meta property="og:title" content="Μ. Κόνσολας: «Δεν έχουμε... δαίμονες ούτε και φοβικά σύνδρομα»"/>
    <meta property="og:description" content="«Δεν έχουμε…δαίμονες και δεν έχουμε φοβικά σύνδρομα», δηλώνει ο Υφυπουργός Τουρισμού, βουλευτής Δωδεκανήσου, Μάνος Κόνσολας, από τη Ρόδο όπου παρέστη στην ημερίδα που διοργάνωσε η σχολή ANKO το πρωί του Σαββάτου (βλ. άλλες στήλες) και, σε δηλώσεις του, αναφέρεται στα σχέδια του Υπουργείου και της κυβέρνησης για την ανωτατοποίηση των Τουριστικών Σχολών."/>
  </head>
  <body>
    <article>
      <h1>Μ. Κόνσολας: «Δεν έχουμε... δαίμονες ούτε και φοβικά σύνδρομα»</h1>
      <h2>Προτείνουμε και πιστεύουμε στην ανατροπή του μοντέλου τουριστικής εκπαίδευσης</h2>
      <address><time datetime="2019-11-18T08:30:02+00:00">18 Nov 2019, 08:30</time> by <a rel="author">Κυριακή Πετρίδου</a></address>
      <p>
        <b>«Δεν έχουμε…δαίμονες και δεν έχουμε φοβικά σύνδρομα», δηλώνει ο Υφυπουργός Τουρισμού, βουλευτής Δωδεκανήσου, Μάνος Κόνσολας, από τη Ρόδο όπου παρέστη στην ημερίδα που διοργάνωσε η σχολή ANKO το πρωί του Σαββάτου (βλ. άλλες στήλες) και, σε δηλώσεις του, αναφέρεται στα σχέδια του Υπουργείου και της κυβέρνησης για την ανωτατοποίηση των Τουριστικών Σχολών.</b>
      </p>
      <p>Με αφορμή την παρουσία του στην ημερίδα, ο Δωδεκανήσιος Υφυπουργός μίλησε στη «Ροδιακή» για την πολιτική της κυβέρνησης σε ό,τι έχει να κάνει με την τουριστική εκπαίδευση, και το βάρος που δίνει σ’ αυτήν, και βέβαια για τα κυβερνητικά σχέδια σχετικά με την αναβάθμιση των τουριστικών σχολών και δη της ΑΣΤΕΡ.</p>
      <p>Καταρχήν, όσο αφορά στην εκδήλωση, ο κ. Κόνσολας τόνισε ότι, «η όποια δραστηριότητα συμβαίνει στην πόλη μας η οποία αφορά στα τουριστικά δρώμενα, είναι μία προστιθέμενη αξία για την ίδια την πόλη, το νησί, τη Δωδεκάνησο αλλά και τον τουρισμό γενικότερα». Το δεύτερο που θέλησε να τονίσει είναι ότι «αυτές οι δραστηριότητες είναι δραστηριότητες που συμβάλουν στην ανάπτυξη αλλά και κυρίως είναι στροφή στην ποιότητα των παρεχόμενων υπηρεσιών σε ό,τι αφορά στα στελέχη του τουρισμού στη Ρόδο, τη Δωδεκάνησο και στη χώρα».</p>
      <p>Ένα από τα προβλήματα που έχει ο ελληνικός τουρισμός, σύμφωνα με τον Υφυπουργό, είναι η έλλειψη ανταγωνιστικότητας. Στοιχειοθετείται δε ότι στο πλαίσιο αυτής της ανταγωνιστικότητας εντάσσεται και η τουριστική εκπαίδευση. Και είπε: «Επομένως, δεν έχουμε δαίμονες και δεν έχουμε φοβικά σύνδρομα: Είτε προέρχονται από μη κρατικές παρεμβάσεις και δραστηριότητες αυτές οι εκδηλώσεις, είτε παρέχονται από την ίδια την πολιτεία, αυτά όλα εντάσσονται σε μία γενικότερη υπόσταση που αναδεικνύει το δημόσιο διάλογο για την παιδεία αλλά κυρίως αναδεικνύει και τις προτεραιότητες για την τουριστική εκπαίδευση. Επομένως, είμαστε και εδώ. Είμαστε εδώ σε δομές μη κρατικές, είμαστε και σε δομές κρατικές. Όλα είναι για το δημόσιο συμφέρον».</p>
      <p>Μάλιστα, για τον ίδιο είναι και μία ευκαιρία να το τονίσει αυτό διότι, όπως είπε, γίνεται δέκτης καταγγελιών και επικριτικών σχολίων ότι με τα προγράμματα της μετεκπαίδευσης στη Ρόδο δίνουν βήμα σε ιδιώτες. Και δήλωσε χαρακτηριστικά: «Πρέπει πρώτα, αυτοί που ασκούν την κριτική και είναι συγκεκριμένοι φορείς, να αναγνωρίσουν ότι, μετά από έλλειψη πολλών χρόνων, το Υπουργείο Τουρισμού, καταθέτει μία βιώσιμη και ρεαλιστική πρόταση για την τουριστική εκπαίδευση στο πλαίσιο της οποίας εντάσσεται και η μετεκπαίδευση και, από εκεί και πέρα, αν έχουμε δυνατότητες να κάνουμε σε όλη την επικράτεια, από την Αλεξανδρούπολη μέχρι τη Γαύδο και από τα διαπόντια νησιά μέχρι το Καστελόριζο, να το κάνουμε. Άρα, τι ζητώ μ’ αυτή την έκκληση: Να υπάρχει διάλογος, να υπάρχει συναίνεση στα μεγάλα και τα εθνικά και να υπάρχει συζήτηση χωρίς σκοπιμότητες».</p>
      <p><b>Για τις Τουριστικές Σχολές</b><br/>Όπως ήταν φυσικό, στη συνέχεια, ο Υφυπουργός αναφέρθηκε στα σχέδια για την αναβάθμιση των τουριστικών σχολών και ειδικότερα αυτής της Ρόδου. Και είπε:</p>
      <p>«Η ΑΣΤΕΡ για πολλά χρόνια προσέφερε τις υπηρεσίες της στους μελλοντικούς τουριστικούς παράγοντες της χώρας, όχι μόνο σε εθνικό αλλά και σε διεθνές επίπεδο. Ωστόσο, θεωρώ ότι η Ανώτερη Σχολή Τουριστικών Επαγγελμάτων στην Κρήτη και τη Ρόδο έχει εκπληρώσει το καθήκον της στο ακέραιο για πολλές δεκαετίες. Παρήχθησαν και εξελίχθηκαν στελέχη του τουρισμού με σημειολογική αναφορά πολλές φορές από πολλούς τουριστικούς παράγοντες εθνικά και σε διεθνές επίπεδο».</p>
      <p>Ωστόσο -συνέχισε- πλέον, από την ΑΣΤΕΡ, αποφοιτούν στελέχη που δεν κατατάσσονται στην ανώτατη βαθμίδα εκπαίδευσης και αυτό συμβαίνει επειδή το Σύνταγμα στο άρθρο 16, παράγραφος 7, προβλέπει τη δομή της ανώτερης βαθμίδας εκπαίδευσης. Όπως εξήγησε, όμως, με τον προηγούμενο νόμο Γαμβρόγλου παύουν να υπάρχουν οι δομές των ανώτερων, γιατί όλα έχουν γίνει ΑΕΙ. Άρα, η μόνη βαθμίδα που είναι έωλη είναι η ΑΣΤΕΡ. Έτσι, εκείνο που προτείνει το Υπουργείο Τουρισμού και ο αρμόδιος Υπουργός είναι η μετεξέλιξη των σπουδών. Και δήλωσε ο κ. Κόνσολας:</p>
      <p>
        <b>«Εμείς, λοιπόν, προτείνουμε και πιστεύουμε στην ανατροπή ενός μοντέλου τουριστικής εκπαίδευσης που πρέπει να έχει διαβάθμιση 6 ενώ τώρα έχει 5. Πρέπει, λοιπόν, να υπάρχουν τεταρτοετείς κύκλοι σπουδών στις δύο σχολές και στο πλαίσιο αυτό να είναι αναβαθμισμένες σε επίπεδο ΑΕΙ. Και μάλιστα σε μία Σχολή ανώτατης βαθμίδας που θα υπάρχουν και άλλες κατευθύνσεις. Αυτά συζητάμε στο Υπουργείο».</b>
      </p>
      <p>Στη συνέχεια, τόνισε, ακόμη, ο κ. Κόνσολας: «Είμαστε αποφασισμένοι ν’ αφήσουμε πίσω το χθες, να προχωρήσουμε μπροστά. Η τουριστική εκπαίδευση έχει μέλλον. Η χώρα, κατ’ εντολή και του πρωθυπουργού, πρέπει να γίνει το κέντρο εκπαίδευσης, κατάρτισης και δια βίου μάθησης στην Μεσόγειο και την Ευρώπη, ισάξια και αντάξια με το ιστορικό παρελθόν της, με το πολιτιστικό παρελθόν της, με το εκπαιδευτικό και το τουριστικό παρελθόν της. Και με ξενόγλωσσα τμήματα, με προγράμματα σπουδών ειδίκευσης και εξειδίκευσης που αντανακλούν στην πραγματική οικονομία, στην πραγματική αγορά».</p>
      <p>Δεν παρέλειψε, επίσης, να σχολιάσει ότι η τουριστική οικονομία στη χώρα σε επίπεδο δεικτών ξεπερνά το 35% του ΑΕΠ και τόνισε: «Δεν μπορεί αυτή η χώρα με τόσο πλούτο να παράγεται από τις δραστηριότητες του τουρισμού, από αυτή την πολύ σημαντική παραγωγική δραστηριότητα, να μην έχει αντάξια τουριστική εκπαίδευση για τα μελλοντικά στελέχη που θα στελεχώσουν δομές, όχι μόνο ξενοδοχειακές αλλά δομές που αφορούν στην τουριστική πολιτική της χώρας στην Ελλάδα και το εξωτερικό. Επομένως, είμαστε αποφασισμένοι και τα προγράμματα ν’ αλλάξουμε και να γίνουμε ανταγωνιστικότεροι».</p>
      <p>Όπως ανέφερε, βλέπουν καλές πρακτικές από το εξωτερικό, τις φέρουν εδώ και γι’ αυτό, μάλιστα, το Υπουργείο Τουρισμού ζήτησε τεχνική βοήθεια από την Ευρώπη προκειμένου να μπορέσει η Ευρώπη να συνδράμει, και με ανθρώπινους πόρους αλλά και με χρηματοδοτικά κονδύλια, να προχωρήσουμε μπροστά στην ανατροπή του παραπάνω. <b>Έτσι, η πολιτική που θα ακολουθήσουν μέσα στο επόμενο διάστημα θα είναι σε τρία επίπεδα: Νομοθετικές παρεμβάσεις, εταιρικές σχέσεις με την Ευρώπη για καλές πρακτικές και υποστήριξη των νέων δομών και τρίτον πρακτική και σύνδεση με την αγορά εργασίας.</b></p>
      <p>Μάλιστα, γι’ αυτό το τελευταίο, ο κ. Κόνσολας είπε ότι η παθογένεια της εκπαίδευσης σήμερα είναι ότι τα Ανώτατα Εκπαιδευτικά Ιδρύματα δεν συνδέονται με την παραγωγή, με την αγορά εργασίας. «Εμείς θέλουμε λοιπόν ν’ αναβαθμίσουμε τις σπουδές και να τις συνδέσουμε απόλυτα, οριζόντια και κάθετα, με όλες τις δομές που παράγουν προϊόντα τουρισμού, που εκπορεύονται από τα προϊόντα του τουρισμού. Παράλληλα, να έχουμε αυτή τη διασύνδεση προκειμένου να έχει και καλύτερες υπηρεσίες ο επισκέπτης και η εμπειρία του να είναι τέτοια ώστε στην επιστροφή στην οικία του να αναπολεί πότε θα ξαναγυρίσει στη Ρόδο, τη Δωδεκάνησο, τη χώρα...».</p>
    </article>
  </body>
</html>