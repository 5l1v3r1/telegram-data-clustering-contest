<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80186657/"/>
    <meta property="og:site_name" content="Janam TV"/>
    <meta property="article:published_time" content="2019-11-18T08:49:32+00:00"/>
    <meta property="og:title" content="‘സ്പീഡ് കുറച്ച് വാഹനം ഓടിച്ചില്ലെങ്കില്‍ അടിച്ചു കരണം പൊട്ടിക്കും’; അമിത വേഗതിയില്‍ വാഹനമോടിക്കുന്നവര്‍ക്ക് താക്കീതുമായി നാട്ടുകാര്‍"/>
    <meta property="og:description" content="ഇടുക്കി: സ്പീഡ് കുറച്ച് വാഹനമോടിച്ചില്ലെങ്കില്‍ അടിച്ചു കരണം പൊട്ടിക്കും. വാഗമണ്‍ - ഉളുപ്പുണിയില്‍ ഓഫ് റോഡ് ഡ്രൈവിംഗിനായി എത്തുന്നവര്‍ക്ക് പ്രദേശവാസികള്‍"/>
  </head>
  <body>
    <article>
      <h1>‘സ്പീഡ് കുറച്ച് വാഹനം ഓടിച്ചില്ലെങ്കില്‍ അടിച്ചു കരണം പൊട്ടിക്കും’; അമിത വേഗതിയില്‍ വാഹനമോടിക്കുന്നവര്‍ക്ക് താക്കീതുമായി നാട്ടുകാര്‍</h1>
      <address><time datetime="2019-11-18T08:49:32+00:00">18 Nov 2019, 08:49</time> by <a rel="author">Janam TV Web Desk</a></address>
      <p>ഇടുക്കി: സ്പീഡ് കുറച്ച് വാഹനമോടിച്ചില്ലെങ്കില്‍ അടിച്ചു കരണം പൊട്ടിക്കും. വാഗമണ്‍ – ഉളുപ്പുണിയില്‍ ഓഫ് റോഡ് ഡ്രൈവിംഗിനായി എത്തുന്നവര്‍ക്ക് പ്രദേശവാസികള്‍ നല്‍കിയിരിക്കുന്ന താക്കീതാണിത്. ഉളുപ്പുണിയില്‍ ഓഫ് റോഡ് റൈഡിന് എത്തുന്ന വാഹനങ്ങള്‍ അപകടത്തില്‍പ്പെടുന്നത് പതിവായതോടെയാണ് ഇത്തരമൊരു മുന്നറിയിപ്പുമായി നാട്ടുകാര്‍ രംഗത്തെത്തിയത്.</p>
      <p>ഉളുപ്പുണി മേഖലയിലെ വാഹനങ്ങളിലെ അമിതവേഗം നിയന്ത്രിക്കണമെന്ന് പ്രദേശവാസികള്‍ അധികൃതര്‍ക്ക് പരാതി നല്‍കിയിരുന്നു. എന്നാല്‍ പലതവണ പരാതി നല്‍കിയിട്ടും പരിഹാരം കാണാതെ വന്നതോടെയാണ് നാട്ടുകാര്‍ പ്രതിഷേധവുമായി മുന്നിട്ടിറങ്ങിയത്.</p>
      <p>കുത്തനെയുള്ള കയറ്റവും ഇറക്കവും കൊടും വളവുകളുമൊക്കെയുള്ള റോഡാണ് വാഗമണ്‍ – ഉളുപ്പുണി മേഖലയിലേത്. ഈ റോഡുകളിലൂടെ നടക്കുന്ന മത്സര ഓട്ടങ്ങളാണ് പലപ്പോഴും അപകടത്തിന് കാരണമാകുന്നത്.</p>
      <p>എന്നാല്‍ വാഹനങ്ങളുടെ മത്സര ഓട്ടങ്ങളും നിയമ വിരുദ്ധമായ ഡ്രൈവിംഗും നിയന്ത്രിക്കാന്‍ പൊലീസിന്റെ ഭാഗത്ത് നിന്നോ മോട്ടോര്‍ വാഹന വകുപ്പ് അധികാരികളുടെ ഭാഗത്ത് നിന്നോ യാതൊരു വിധ നടപടികളും ഉണ്ടാവുന്നില്ലെന്നാണ് പ്രദേശവാസികളുടെ ആരോപണം. ടൂറിസം വിഭാഗവും ജില്ലാ ഭരണകൂടവും വിഷയത്തില്‍ ഇടപെടാതെ വന്നതോടെയാണ് ഇത്തരത്തിലൊരു മുന്നറിയിപ്പുമായി നാട്ടുകാര്‍ രംഗത്തെത്തിയത്.</p>
    </article>
  </body>
</html>