<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/18/aradasok-tobb-olasz-tartomanyban"/>
    <meta property="og:site_name" content="euronews"/>
    <meta property="article:published_time" content="2019-11-18T08:10:27+00:00"/>
    <meta property="og:title" content="Áradások több olasz tartományban"/>
    <meta property="og:description" content="Velencében az ár elvonulását kedd délutántól várják."/>
  </head>
  <body>
    <article>
      <h1>Áradások több olasz tartományban</h1>
      <address><time datetime="2019-11-18T08:10:27+00:00">18 Nov 2019, 08:10</time> by <a rel="author">Peter Kristof</a></address>
      <figure>
        <img src="https://static.euronews.com/articles/stories/04/30/60/92/773x435_cmsv2_f58bb62e-1bab-54db-8925-362c127ac79e-4306092.jpg"/>
      </figure>
      <p>Velencén és Veneto tartományon kívül már Olaszország több térségében is készültség lépett életbe a heves esőzések és a folyók áradásai miatt.</p>
      <p>Toszkánában rendkívüli módon megemelkedett az Arno folyó szintje. Aggasztó, hogy a víz akár Pisa utcáit is ellepheti.</p>
      <p>Az Arno Firenzében az Uffizi-képtár közelében vasárnap elérte a 4 méter 80 centiméteres magasságot. Riasztást 5 és fél métertől adnak ki. A polgárőrség figyelmeztette a lakosságot, hogy az emberek ne menjenek közel a folyóparthoz.</p>
      <p>Emilia Romagnában a víz megközelítette a hidak magasságát, több száz embert evakuáltak. Modenában mintegy 10 ezer ember elektromos áram nélkül maradt. Bolognában árad az Idice folyó.</p>
      <p>Néhány embert helikopteres tűzoltók mentettek ki. A Bologna és Porto Maggiore közötti vasútvonalat lezárták.</p>
      <p>Velencét – ahogy várták – újra elérte az árhullám, a dagály vasárnap 150 centiméter felett tetőzött. A víz alatt álló Szent Márk teret ismét lezárták.</p>
      <p>Az ár elvonulását a délutáni óráktól várják, de a legmagasabb fokozatú riasztás hétfőn is érvényben marad. A helyzet előrejelzések szerint keddtől normalizálódhat.</p>
      <p>Kártérítési igényeket mostantól lehet benyújtani a rendkívüli kormánybiztosnak kinevezett polgármester hivatalába: a kereskedők és vállalatok egyszeri 20 ezer, a magánszemélyek 5 ezer euró gyorssegélyt kaphatnak.</p>
    </article>
  </body>
</html>