<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/education/uchiteli-gotvyat-protesti-i-zatvaryane-na-uchilishta-zaradi-bolnichnite.html"/>
    <meta property="og:site_name" content="News.bg"/>
    <meta property="article:published_time" content="2019-11-18T08:06:34+00:00"/>
    <meta property="og:title" content="Учители готвят протести и затваряне на училища заради болничните"/>
    <meta property="og:description" content="От Синдикат &quot;Образование&quot; зоват премиера да се намеси"/>
  </head>
  <body>
    <article>
      <h1>Учители готвят протести и затваряне на училища заради болничните</h1>
      <address>
        <time datetime="2019-11-18T08:06:34+00:00">18 Nov 2019, 08:06</time>
      </address>
      <p><b>Учителите заплашват с национален протест, ако не бъде спрян дебатът за неплащане на първия ден от болничния отпуск.</b> Това става ясно от официална позиция на Синдикат "Образование", разпространена до медиите.</p>
      <p>"С този дебат държавата не само отхвърля от себе си една основна социална отговорност, вменявайки я на работника. С това си намерение държавните институции признават, че на практика те не съществуват ефективно, а само формално и че<b> не могат да са преборят институционално с фалшивите болнични</b>", посочва се в становището.</p>
      <p>От синдиката се опасяват, че ако мярката бъде приета, <b>хиляди учители ще бъдат принудени да ходят болни на работа, което ще постави под опасност децата.</b></p>
      <p>Те подчертават, че България е страната с най-ниски доходи в целия ЕС, а учителите все още са с най-ниските възнаграждения в сравнение с европейските си колеги. Според тях с премахването на първия платен ден от болничните <b>се посяга на усещането на работещите за стабилна социална държава</b>, грижеща се за трудещите се граждани.</p>
      <p>От синдиката посочват, че ако хипотезата бъде приета, това ще е "брутално признание" от страна на работещите, че са лъжци и са готови да платят за евентуална порочна практика за фалшиви болнични.</p>
      <p>В позицията си те се обявяват твърдо против въпросния дебат с мотива, че <b>не приемат българските работещи да бъдат сочени за измамници.</b></p>
      <p>Синдикат "Образование" към КТ "Подкрепа" започва подготовка за национални протестни и стачни действия и <b>ще затвори образователните институции</b>, ако бъде прието предложението да не се плаща първият ден от болничния, категорични са те и <b>призовават премиера Бойко Борисов да се намеси</b>, за да предотврати създалото се стачно напрежение.</p>
      <p>Припомняме, идеята първият ден от болничните да не се плаща<b><a href="https://news.bg/politics/minimalnata-pensiya-stava-250-lv-ot-1-yuli-2020-g.html"> беше представена</a> </b>след среща между ГЕРБ и Обединените патриоти в лицето на Каракачанов и Симеонов.</p>
      <p>От <b><a href="https://news.bg/politics/nyama-100-spravedlivost-za-bolnichnite-kategorichna-menda-stoyanova.html">думите на председателя на бюджетната комисия Менда Стоянова</a></b> стана ясно, че се мисли за изключения, като например за майките на деца и болнични вследствие на трудови злополуки. Тя коментира идеята с думите: <b><a href="https://news.bg/politics/nyama-100-spravedlivost-za-bolnichnite-kategorichna-menda-stoyanova.html">"Няма 100% справедливост".</a></b></p>
      <p>От ДПС бяха категорични, че не подкрепят анонсираното вчера предложение, тъй като според тях това е <b><a href="https://news.bg/politics/dps-protiv-skritoto-uvelichenie-na-osiguritelnata-vnoska.html">скрито увеличение на осигурителната вноска.</a></b></p>
      <p>От своя страна синдикатите също остро нападнаха идеята и предупредиха, че ако тя бъде приета, те <b><a href="https://news.bg/politics/knsb-borisov-da-se-ottegli-za-bolnichnite-shte-povedem-horata.html">ще поведат хората на протест</a>.</b></p>
      <p>Заради критиките към идеята първият ден от болничните да не се заплаща, <b>Обединените патриоти отрекоха те да са нейни автори</b> и подчертаха, че <b><a href="https://news.bg/politics/goranov-predlozhil-da-ne-se-plashta-parviya-den-bolnichen.html">това било идея на ГЕРБ</a></b> и по-конкретно - на финансовия министър Владислав Горанов.Той обаче отрече твърденията и заяви, че така и <b><a href="https://news.bg/politics/ne-e-yasno-koy-e-predlozhil-parviyat-den-bolnichen-da-ne-se-zaplashta.html">не е ясно кой е предложил</a></b> първият ден от болничния да е за сметка на болния.</p>
      <p>От <b><a href="https://news.bg/politics/btpp-privetstva-ideyata-za-neplaten-parvi-den-ot-bolnichnite.html">Българската търговско-промишлена палата пък приветстваха идеята</a> </b>за неплатен първи ден от болничните. Според тях работодателите не трябва те да се натоварват с нито един ден болнични.</p>
      <p>Вчера от <a href="https://news.bg/bulgaria/kt-podkrepa-zaplashi-da-napusne-nsts-zaradi-bolnichnite.html"><b>КТ "Подкрепа" изразиха готовност да напуснат НСТС</b> </a>и да организират масов национален работнически протест.</p>
    </article>
  </body>
</html>