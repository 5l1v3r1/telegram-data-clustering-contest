<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827022.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T08:56:00+00:00"/>
    <meta property="og:title" content="اعلام نحوه دریافت «دیپلم مجدد»"/>
    <meta property="og:description" content="عباس سلطانیان، مدیرکل دفتر آموزش متوسطه نظری وزارت آموزش و پرورش در گفت‌وگو با ایسنا، توضیحاتی پیرامون بخشنامه جدید دیپلم مجدد ارائه و اظهار کرد: بر این اساس متقاضیان می‌توانند با مراجعه به ادارات آموزش و پرورش شهرستان، مناطق و نواحی محل اخذ دیپلم خود، پس از تطبیق دروس مشترک با نظام جدید آموزشی، در آزمون باقی‌مانده دروس دیپلم غیرمتناظر رشته جدید در مدارس بزرگسالان دولتی  به صورت داوطلب آزاد شرکت و درصورت قبولی، دیپلم در رشته جدید دریافت کنند."/>
  </head>
  <body>
    <article>
      <h1>اعلام نحوه دریافت «دیپلم مجدد»</h1>
      <address>
        <time datetime="2019-11-18T08:56:00+00:00">18 Nov 2019, 08:56</time>
      </address>
      <p>از این پس دانش‌آموزان دارای گواهینامه پایان تحصیلات دوره متوسطه در صورت تمایل می‌توانند دیپلم مجدد در رشته غیرمتناظر با دیپلم قبلی خود در نظام جدید آموزشی دریافت کنند.</p>
      <p>عباس سلطانیان، مدیرکل دفتر آموزش متوسطه نظری وزارت آموزش و پرورش در گفت‌وگو با ایسنا، توضیحاتی پیرامون بخشنامه جدید دیپلم مجدد ارائه و اظهار کرد: بر این اساس متقاضیان می‌توانند با مراجعه به ادارات آموزش و پرورش شهرستان، مناطق و نواحی محل اخذ دیپلم خود، پس از تطبیق دروس مشترک با نظام جدید آموزشی، در آزمون باقی‌مانده دروس دیپلم غیرمتناظر رشته جدید در مدارس بزرگسالان دولتی  به صورت داوطلب آزاد شرکت و درصورت قبولی، دیپلم در رشته جدید دریافت کنند.</p>
      <p>وی افزود: بر اساس این بخشنامه، فارغ التحصیلان نظام‌های قدیم شش ساله، چهارساله، ترمی-واحدی و سالی-واحدی، درصورت درخواست برای دیپلم مجدد در رشته غیرمتناظر نظام جدید آموزشی، باید در آزمون تمامی دروس پایه دوازدهم شرکت کنند.</p>
      <p>به گفته مدیرکل دفتر آموزش متوسطه نظری وزارت آموزش و پرورش با توجه به تمدید نظام آموزشی (۱+۳) در سال تحصیلی جاری (۹۹-۱۳۹۸) دانش‌آموزان مذکور در صورت تمایل می‌توانند دیپلم مجدد در رشته غیرمتناظر در نظام سالی واحدی نیز دریافت کنند.</p>
      <p>سلطانیان با بیان اینکه در گذشته نیز امکان دریافت دیپلم دوم فراهم بوده است اما از آنجا که سال گذشته اولین سال استقرار پایه دوازدهم بود، دستورالعمل دریافت دیپلم مجدد تغییر کرده است، در پاسخ به اینکه آیا شرایط شرکت در کنکور سراسری برای دانش آموزی که دو دیپلم دریافت کرده متفاوت است و امکان انتخاب وجود دارد؟ گفت: دانش آموزانی که قصد دارند در سال ۹۹ کنکور بدهند، می‌دانند که دو شیوه سنجش برای نظام جدید و نظام قدیم وجود دارد و حتی دانش آموزی که در نظام قدیم درس خوانده باشد می‌تواند پایه دوزادهم را بگذراند و کنکور نظام جدید بدهد.</p>
      <p>وی ادامه داد: بر اساس آیین نامه مدارس بزرگسالان، دیپلمه‌های نظام قدیم و یا آنها که درخواست دیپلم مجدد در رشته غیرمتناظر دارند می‌توانند با مراجعه به مدارس بزرگسالان در امتحانات پایه دوازدهم رشته مربوطه شرکت کنند، البته اگر دروس مشترکی وجود داشته باشد طبق بخشنامه اعلامی، امکان تطبیق آنها وجود دارد.</p>
      <p>*** در متن بخشنامه ارسالی معاون آموزش متوسطه وزارت آموزش و پرورش، ضمن ارسال کارنامه‌های تطبیق متقاضیان اخذ دیپلم مجدد در رشته غیرمتناظر نظام جدید آموزشی(۳-۳-۳-۳) آماده است که « کارنامه قبولی پایه دوازدهم متقاضیان اخذ دیپلم مجدد در رشته غیرمتناظرشاخه کاردانش، معادل دروس عمومی، انتخابی، اختیاری، شایستگی پایه و کارورزی از آنان پذیرفته می‌شود و این افراد باید نسبت به ارائه گواهینامه دروس مهارتی(شایستگی های فنی) و گذراندن دروس شایستگی‌های غیرفنی رشته موردنظر و نیز دروس تعلیمات دینی ۳ (دینی،‌اخلاق و قرآن ۳) و (عربی، زبان، قرآن۳) در یکی از رشته‌های مهارتی شاخه کاردانش، اقدام کرده و در صورت کسب نصاب قبولی، «دیپلم با معدل در رشته‌های مهارتی» دریافت کنند».</p>
      <p>در ضمن فارغ‌التحصیلان نظام جدید آموزشی (ساختار ۳-۳-۳-۳) ، چنانچه متقاضی اخذ دیپلم مجدد در رشته غیرمتناظر با دیپلم قبلی خود باشند،‌الزامی به انتخاب مجدد درس یا دروسی که قبلا نمره قبولی در آن کسب کرده‌اند، ندارند و در صورت تمایل، نمرات این دروس از آنان پذیرفته شده و کارنامه تحصیلی جدید آنها ثبت خواهد شد.</p>
    </article>
  </body>
</html>