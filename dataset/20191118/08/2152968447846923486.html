<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/18/obviniha-britanskata-armiia-che-prikriva-ubiistva-i-iztezaniia.429952"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T08:10:00+00:00"/>
    <meta property="og:title" content="Обвиниха британската армия, че прикрива убийства и изтезания"/>
    <meta property="og:description" content="Министерство на отбраната отхвърли обвиненията | Dnes.bg"/>
  </head>
  <body>
    <article>
      <h1>Обвиниха британската армия, че прикрива убийства и изтезания</h1>
      <h2>Министерство на отбраната отхвърли обвиненията</h2>
      <address><time datetime="2019-11-18T08:10:00+00:00">18 Nov 2019, 08:10</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Бивши следователи, натоварени с разследване на обвинения срещу британските въоръжени сили за извършени военни престъпления, обвиниха армията, че е прикрила убийства и изтезания на цивилни в Ирак и Афганистан. Това съобщиха в. "Таймс" и Би Би Си, предаде Франс прес.</p>
      <p>Британското министерство на отбраната отхвърли тези обвинения.</p>
      <p>Двете медии са събрали показания от десетина бивши членове на органи, натоварени със задачата да разследват евентуални случаи на нарушаване на човешките права от страна на британската армия. Правителството сложи край на тези разследвания през 2017 г.</p>
      <p>Един от тях, цитиран от "Сънди таймс", каза, че е имало "нарастващ натиск от страна на министерството на отбраната за затваряне на тези досиета възможно по-скоро".</p>
      <p>В статията на "Сънди таймс" се съобщава за убийствата на три деца и един младеж в Афганистан през 2012 г. от войник на специалните сили, без да му бъдат повдигнати обвинения. Съобщава се за насилие срещу затворници през 2003 г. в иракския град Басра, довели до смъртта на поне един човек.</p>
      <p>Един от бившите следователи каза в интервю за предаването "Панорама", което ще бъде излъчено тази вечер по Би Би Си, че министерството на отбраната не е имало намерения да повдига обвинения на войници, освен ако не е било крайно необходимо, предаде БТА.</p>
      <p> </p>
    </article>
  </body>
</html>