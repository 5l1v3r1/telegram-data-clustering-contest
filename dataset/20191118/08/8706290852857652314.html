<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685015/stin-teliki-eftheia-i-syntagmatiki-anatheorisi-oi-krisimes-diatax"/>
    <meta property="og:site_name" content="enikos.gr"/>
    <meta property="article:published_time" content="2019-11-18T08:03:00+00:00"/>
    <meta property="og:title" content="Στην τελική ευθεία η συνταγματική αναθεώρηση - Οι κρίσιμες διατάξεις"/>
    <meta property="og:description" content="Στην τελική ευθεία μπαίνει αυτή την εβδομάδα η κορυφαία κοινοβουλευτική διαδικασία για την αναθεώρηση του Συντάγματος..."/>
  </head>
  <body>
    <article>
      <h1>Στην τελική ευθεία η συνταγματική αναθεώρηση - Οι κρίσιμες διατάξεις</h1>
      <address>
        <time datetime="2019-11-18T08:03:00+00:00">18 Nov 2019, 08:03</time>
      </address>
      <p>Στην τελική ευθεία μπαίνει αυτή την εβδομάδα η κορυφαία κοινοβουλευτική διαδικασία για την <a href="https://www.enikos.gr/politics/678592/syntagmatiki-anatheorisi-kontra-gia-ta-dimopsifismata-poies-prota">αναθεώρηση του Συντάγματος</a>, με τη σχετική συζήτηση που αρχίζει στις 10.00 το πρωί της Δευτέρας στην Ολομέλεια της Βουλής, παρόντων του πρωθυπουργού και των πολιτικών αρχηγών.</p>
      <p>Ο νέος συνταγματικός χάρτης θα αποτυπωθεί στην Ολομέλεια της Βουλής τη Δευτέρα 25 Νοεμβρίου με τις ψηφοφορίες που θα γίνουν επί των αναθεωρητέων διατάξεων. Θα έχουν προηγηθεί όλη την εβδομάδα 18-22 Νοεμβρίου πέντε ολοήμερες συνεδριάσεις στις οποίες θα συζητηθούν οι προτάσεις που έχει εισηγηθεί η Επιτροπή Αναθεώρησης για το Σύνταγμα.</p>
      <p>Στόχος της κοινοβουλευτικής πλειοψηφίας κατά την πενθήμερη συζήτηση είναι να βρεθεί κοινός τόπος σε κρίσιμα και μείζονα ζητήματα, ώστε να υπάρξει ευρύτατη συναίνεση. Είναι η τέταρτη απόπειρα αλλαγής του καταστατικού χάρτη της χώρας όπως διατυπώθηκε το 1975 όταν ψηφίστηκε το Σύνταγμα της μεταπολιτευτικής περιόδου.</p>
      <p>Σε μείζον ζήτημα της –περιορισμένης κατά πολλούς αναθεωρητικής διαδικασίας– έχει αναδειχθεί η αποσύνδεση της εκλογής Προέδρου της Δημοκρατίας από την πρόωρη διάλυση της Βουλής σε περίπτωση που δεν επιτυγχάνεται η αυξημένη πλειοψηφία από 180 βουλευτές όπως προβλέπεται τώρα.</p>
      <p>Όλα τα κόμματα συμφωνούν στην αλλαγή της συγκεκριμένης ρύθμισης αλλά οι θέσεις τους δεν συμπίπτουν με τη μορφή που θα πάρει η σχετική διάταξη. Η κυβερνητική πλειοψηφία προτείνει να εκλέγεται έπειτα από ένα κύκλο ψηφοφοριών Πρόεδρος με απόλυτη πλειοψηφία. Θεωρεί επίσης ότι η πρότασή της μπορεί να περάσει από τη παρούσα Βουλή με 151 ψήφους επειδή στη προηγούμενη προτείνουσα Βουλή η επίμαχη αναθεωρητέα διάταξη υπερψηφίστηκε από ευρεία πλειοψηφία. Η αξιωματική αντιπολίτευση αντιδρά διότι θεωρεί ότι η βούληση της προηγούμενης Βουλής ήταν τέτοια που δεν επιτρέπει την αναθεώρηση του άρθρου για την εκλογή Προέδρου με 151 ψήφους επιμένοντας ότι για να περάσει η πρόταση πρέπει να συγκεντρώσει άνω των 180 ψήφων.</p>
      <p>Ακόμη ένα ζήτημα που αναμένεται να συγκεντρώσει το ενδιαφέρον των βουλευτών είναι η προτεινόμενη αναθεώρηση του άρθρου 86 περί ευθύνης υπουργών. Αν και σε αυτή την περίπτωση υπάρχει επί της αρχής ευρύτατη συναίνεση στην κατεύθυνση να διευρυνθεί η αποσβεστική προθεσμία για τα υπουργικά αδικήματα, δηλαδή να απαλειφθεί ο περιορισμένος χρόνος που ισχύει τώρα. Με απλά λόγια, να καταργηθεί ο σύντομος χρόνος παραγραφής που ισχύει τώρα και να ισχύσει ό,τι ορίζει ο Ποινικός Κώδικας για όλους τους πολίτες. Ο ΣΥΡΙΖΑ ζητεί να προστεθεί ερμηνευτική δήλωση που να έχει αναδρομική ισχύ. Ωστόσο, η κυβερνητική πλειοψηφία απορρίπτει τη συγκεκριμένη πρόταση, γεγονός που προκαλεί τριβές και ένταση.</p>
      <p>Ένα τρίτο ζήτημα που προκαλεί ενδιαφέρον είναι η μορφή που θα λάβει η διάταξη για την ψήφο των Ελλήνων του εξωτερικού . Όλοι συμφωνούν ότι πρέπει να δοθεί το δικαίωμα να ψηφίζουν από τον τόπο διαμονής τους, όμως, οι θέσεις τους αποκλίνουν αναφορικά με τον τρόπο που θα γίνεται αυτό. Εξάλλου, μετά την πρόσφατη συμφωνία που επετεύχθη στη διακομματική επιτροπή του υπουργείου Εσωτερικών, έχει ανακύψει ζήτημα να οριστούν στο Σύνταγμα οι περιορισμοί που θα ισχύουν για τους Έλληνες του εξωτερικού που θα διευκολύνονται στην άσκηση του εκλογικού τους δικαιώματος.</p>
      <p>Πηγή: ΑΠΕ- ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/684825/to-minyma-tou-prothypourgou-gia-tin-46i-epeteio-apo-tin-exegersi-%0A%20%20%20%20%0A"/>
        <a href="http://www.enikos.gr/politics/684715/i-anartisi-tou-prothypourgou-sto-instagram-gia-ton-thriamvo-tou-s%0A%20%20%20%20%0A"/>
        <a href="http://www.enikos.gr/politics/684666/tasoulas-fainetai-pos-sta-nomika-diafonoume-me-ton-k-tsipra-synec%0A%20%20%20%20%0A"/>
        <a href="http://www.enikos.gr/politics/684597/yperpsifistike-to-athlitiko-nomoschedio%0A%20%20%20%20%0A"/>
        <a href="http://www.enikos.gr/politics/684554/piges-syriza-o-k-mitsotakis-irthe-telika-antimetopos-me-to-doro-t%0A%20%20%20%20%0A"/>
        <a href="http://www.enikos.gr/politics/684539/syntagmatiki-anatheorisi-ti-deftera-xekina-i-syzitisi-stin-olomel%0A%20%20%20%20%0A"/>
        <a href="http://www.enikos.gr/politics/684505/enos-leptou-sigi-sti-vouli-gia-tin-epeteio-tou-polytechneiou%0A%20%20%20%20%0A"/>
        <a href="http://www.enikos.gr/politics/684464/tilefoniki-epikoinonia-mitsotaki-merkel%0A%20%20%20%20%0A"/>
        <a href="http://www.enikos.gr/politics/684383/psifistike-me-evreia-pleiopsifia-to-nomoschedio-gia-tin-prostasia%0A%20%20%20%20%0A"/>
      </related>
    </article>
  </body>
</html>