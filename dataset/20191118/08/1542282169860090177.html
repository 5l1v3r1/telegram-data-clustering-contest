<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/18/ekseliksi-epixeirisi-elas-eksarxeia"/>
    <meta property="og:site_name" content="euronews"/>
    <meta property="article:published_time" content="2019-11-18T08:06:15+00:00"/>
    <meta property="og:title" content="Επιχείρηση της ΕΛΑΣ στα Εξάρχεια"/>
    <meta property="og:description" content="Νέα επιχείρηση της αστυνομίας πραγματοποιήθηκε το πρωί της Δευτέρας στο κτίριο της οδού Στουρνάρη 4 στα Εξάρχεια"/>
  </head>
  <body>
    <article>
      <h1>Επιχείρηση της ΕΛΑΣ στα Εξάρχεια</h1>
      <address><time datetime="2019-11-18T08:06:15+00:00">18 Nov 2019, 08:06</time> by <a rel="author">euronews </a></address>
      <p>Nέα επιχείρηση της αστυνομίας πραγματοποιήθηκε το πρωί της Δευτέρας στο κτίριο της οδού Στουρνάρη 4 στα Εξάρχεια, όπου <a href="https://gr.euronews.com/2019/11/17/kleftopolemosmetous-antiexxousiastes-sta-exarxia">αργά το βράδυ της Κυριακής</a> συνελήφθησαν δύο άτομα.</p>
      <p>Σύμφωνα με τις πληροφορίες από αστυνομικές πηγές, που επικαλείται το ΑΠΕ, διενεργήθηκαν έρευνες σε χώρους του κτιρίου που εκτιμάται ότι αποτελούσαν "ορμητήρια" για επιθέσεις κατά αστυνομικών δυνάμεων.</p>
      <p>Οι συλλήψεις για τα περιορισμένης έκτασης επεισόδια που σημειώθηκαν το βράδυ της Κυριακής, 17 Νοέμβρη στα Εξάρχεια ανήλθαν σε 32, ενώ οι προσαγωγές έφτασαν τις 52. Παράλληλα, κατά την διάρκεια των επεισοδίων τραυματίστηκαν δύο αστυνομικοί.</p>
      <p>Σημειώνεται, επίσης, ότι σε άλλες πόλεις προσήχθησαν συνολικά 31 άτομα για συμμετοχή σε επεισόδια, ενώ ένας ανήλικος συνελήφθη στη Θεσσαλονίκη.</p>
      <p>Συνολικά οι προσαγωγές ανήλθαν σε 18 στη Θεσσαλονίκη, 10 στην Πάτρα και 7 στο Ηράκλειο Κρήτης.</p>
      <p>Στην Θεσσαλονίκη συγκεκριμένα, ο ανήλικος συνελήφθη μετά τις πορείες που πραγματοποιήθηκαν στο κέντρο της πόλης. Πρόκειται για δεκαεξάχρονο, εις βάρος του οποίου σχηματίστηκε δικογραφία για απόπειρα σωματικής βλάβης και παράβαση του νόμου περί όπλων, με την οποία οδηγείται στον αρμόδιο εισαγγελέα.</p>
      <p>Εκτός από την περίπτωση του ανήλικου, αστυνομικοί προχώρησαν σε άλλες 18 προσαγωγές ατόμων, αλλά δεν προέκυψε κάτι μεμπτό εναντίον τους και αφέθηκαν ελεύθεροι. Μικρής έκτασης και διάρκειας εντάσεις σημειώθηκαν μετά το πέρας των κινητοποιήσεων, που ήταν οι μαζικότερες των τελευταίων ετών, στα στενά της Ροτόντας και στην πλατεία Καμάρας, με την αστυνομία να παρεμβαίνει άμεσα και να εκτονώνει την κατάσταση.</p>
      <h3>Επιθέσεις με μολότοφ τη νύχτα</h3>
      <p>Επίθεση με βόμβες μολότοφ πραγματοποίησαν άγνωστοι, τα ξημερώματα, στην Τροχαία Αγίας Παρασκευής, που βρίσκεται στη λεωφόρο Λαυρίου.</p>
      <p>Oι δράστες έριξαν τις μολότοφ στο οδόστρωμα κοντά στην σκοπιά και αμέσως μετά τράπηκαν σε φυγή. Από την επίθεση δεν προκλήθηκαν ζημιές.</p>
      <p>Η αστυνομία προχώρησε σε προσαγωγές τριών ατόμων.</p>
      <p>Τρεις καταδρομικές επιθέσεις πραγματοποίησαν τα ξημερώματα άγνωστοι δράστες σε γραφεία εταιρειών στη Νέα Φιλαδέλφεια και το Μαρούσι.</p>
      <p>Ειδικότερα, σύμφωνα με την αστυνομία, στις 04:50, άγνωστοι δράστες προκάλεσαν με βαριοπούλες ζημιές στην πρόσοψη των γραφείων εταιρείας τσιμέντων, ενώ αμέσως μετά τράπηκαν σε φυγή.</p>
      <p>Στις 05:00, σημειώθηκε νέα επίθεση σε γραφεία κατασκευαστικής εταιρίας, με πέτρες και μπογιές, στην οδό Αμαρουσίου - Χαλανδρίου, στο Μαρούσι. Lίγα λεπτά αργότερα, στην ίδια οδό, πραγματοποιήθηκε ανάλογη επίθεση σε κτίριο όπου στεγάζονται γραφεία διαφόρων εταιριών.</p>
      <p>Η αστυνομία διενεργεί έρευνες για τον εντοπισμό και τη σύλληψη των δραστών.</p>
    </article>
  </body>
</html>