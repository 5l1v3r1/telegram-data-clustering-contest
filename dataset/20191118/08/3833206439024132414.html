<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Razdavat-hilyadi-protivogripni-vaksini-na-pensioneri-914526"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-18T08:34:00+00:00"/>
    <meta property="og:title" content="Раздават хиляди противогрипни ваксини на пенсионери"/>
    <meta property="og:description" content="Чакането на безплатните противогрипни ваксини за пенсионери свърши. В петък страната ни получи 100 х..."/>
  </head>
  <body>
    <article>
      <h1>Раздават хиляди противогрипни ваксини на пенсионери</h1>
      <address>
        <time datetime="2019-11-18T08:34:00+00:00">18 Nov 2019, 08:34</time>
      </address>
      <p>Чакането на безплатните противогрипни ваксини за пенсионери свърши. В петък страната ни получи 100 хиляди дози, които ще бъдат разпределени между личните лекари в страната.</p>
      <p>От днес започва доставката им в областните центрове. От тях обаче ще могат да се възползват само 10% от здравноосигурените пенсионери. Осигурената ваксинация за тях е по желание, предимство ще имат хората с рискови заболявания, при които грипът може да бъде фатален.</p>
      <p>От първите около 20 хиляди дози са се възползвали най-много столичани, където и броят на хората над 65 години е най-голям, съобщи  главният държавен здравен инспектор д-р Ангел Кунчев.</p>
      <p>Тази година държавата за първи път подсигурява безплатни ваксини за хората над 65-годишна възраст. Право на имунизация ще имат около 150 хиляди души. Ваксините трябваше да бъдат налични още в началото на месеца. Оказа се, че забавяне на доставките е имало не само извън България, но и у нас.</p>
      <p>Междувременно специалистите успокояват, че все още не е късно за имунизация, тъй като тази година грипната вълна ще закъснее. Прогнозата на здравните власти е, че първите случаи ще бъдат регистрирани през декември.</p>
      <p>"Грипът тази година закъснява, време за поставянето на противогрипна ваксина има до края на декември", каза д-р Ангел Кунчев пред "Фокус".</p>
      <p>През същия период на предходни години у нас вече бяха регистрирани отделни случаи на грип, такива тази година няма, уточни д-р Кунчев и добави, че обстановката в Европа също е спокойна.</p>
      <p>Факт са обаче заболели от различни респираторни заболявания, характерни за сезона, обясни той.</p>
      <p>"При по-резки смени на температурите, обикновено това води до по-интензивен процес на заболеваемостта. Наблюдаваме точно това. През изтеклата седмица заболеваемостта се повиши значително от средно 50-52 сега тя е на около 100 на 10 000 души, като една трета от областите регистрират и над тази заболеваемост. Това е много далеч от епидемичните стойности за грипа, нямаме и положителни проби за грип, така че това предстои", обясни главният здравен инспектор.</p>
    </article>
  </body>
</html>