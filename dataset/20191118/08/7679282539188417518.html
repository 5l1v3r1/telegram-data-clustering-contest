<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/assembly-elections/jharkhand-assembly-election-2019/story-ajsu-released-manifesto-for-jharkhand-assembly-elections-2019-2855613.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T08:00:46+00:00"/>
    <meta property="og:title" content="आजसू ने जारी किया घोषणा पत्र, सत्ता में आने पर नौकरी में 73% आरक्षण का वादा"/>
    <meta property="og:description" content="झारखंड में भाजपा की सबसे पुरानी सहयोगी रही ऑल झारखंड स्टूडेंटस यूनियन (आजसू)  पार्टी ने रविवार को अपना संकल्प पत्र जारी किया। इसमें पार्टी ने वादा किया है कि यदि वह सत्ता में आई तो सरकारी..."/>
  </head>
  <body>
    <article>
      <h1>आजसू ने जारी किया घोषणा पत्र, सत्ता में आने पर नौकरी में 73% आरक्षण का वादा</h1>
      <address><time datetime="2019-11-18T08:00:46+00:00">18 Nov 2019, 08:00</time> by <a rel="author">रांची, हिन्दुस्तान ब्यूरो</a></address>
      <p>झारखंड में भाजपा की सबसे पुरानी सहयोगी रही ऑल झारखंड स्टूडेंटस यूनियन (आजसू)  पार्टी ने रविवार को अपना संकल्प पत्र जारी किया। इसमें पार्टी ने वादा किया है कि यदि वह सत्ता में आई तो सरकारी नौकरियों में 73 प्रतिशत आरक्षण देगी।</p>
      <p>जिसकी जितनी संख्या भारी, उतनी मिले हिस्सेदारी के फार्मूले पर आजसू ने संकल्प लिया कि यदि वह सरकार में आती है तो पिछड़ों को 27 प्रतिशत, अनुसूचित जनजाति को 32 प्रतिशत और अनुसूचित जाति को  14 प्रतिशत आरक्षण देगी। तृतीय और चतुर्थ श्रेणी की सभी नौकरियों पर पूरी तरह स्थानीय लोगों का अधिकार होगा। स्थानीय उन्हें माना जाएगा जिनके पूर्वजों का नाम पिछले सर्वे में शामिल होगा।</p>
      <p>अनुबंध और मानदेय पर कार्यरत लोगों का भी समुचित समाधान होगा। स्नातक तक की पढ़ाई के लिए लड़कियों का मुफ्त दाखिला होगा।  स्नातक पास करने के साथ युवाओं को हर माह 2100 रुपये प्रोत्साहन राशि के रूप में दी जाएगी। पार्टी सुप्रीमो सुदेश महतो ने कहा कि यह राशि युवाओं को पांच वर्षों तक उनके अकाउंट में दी जाएगी। इससे उन्हें करियर संवारने और प्रतियोगिता की तैयारी में मदद मिलेगी।</p>
      <p> मौके पर पार्टी प्रमुख सुदेश महतो ने कहा कि कृषि और खनिज उद्योगों का प्रोत्साहन मिलेगा। शिक्षा सेवाओं में नवाचार और ई-लर्निंग का प्रयोग होगा। रविवार को यह घोषणा पत्र पार्टी के हरमू रोड स्थित कार्यालय में आजसू सुप्रीमो सुदेश कुमार महतो, सांसद सीपी चौधरी, मुख्य प्रवक्ता डॉ देवशरण भगत, राजेंद्र महतो व हसन अंसारी ने मीडिया के समक्ष जारी किया।</p>
      <p><b>सभी को उचित सम्मान मिलेगा : सुदेश महतो</b><br/>पार्टी सुप्रीमो सुदेश महतो ने कहा कि झारखंड आंदोलनकारियों और उनके परिजनों को सम्मान दिया जाएगा। आंदोलनकारी केवल वह नहीं, जिन्होंने लड़ाई लड़ी, जिन्होंने अपनी कला, अपनी लेखनी से भी आंदोलन किया वह भी आंदोलनकारी का दर्जा पाएंगे। उन्हें फ्रीडम फाइटर के रूप में अर्हता दी जाएगी। उनके लिए आवास, राशि व अन्य सुविधाओं की व्यवस्था होगी। इसके अलावा आंगनबाड़ी सेविकाओं और पारा शिक्षक समेत अनुबंध या मानदेय पर काम करने वालों को भी उचित सम्मान दिया जाएगा।</p>
      <p><b>चौपाल का निर्णय सरकार का फैसला होगा : भगत</b><br/>आजसू पार्टी के मुख्य प्रवक्ता डॉ देवशरण भगत ने कहा कि हम सुनिश्चित करना चाहते हैं कि सरकार जनता के द्वार पहुंचे। जो चौपाल का निर्णय होगा, वही सरकार का फैसला होगा। आज चौपाल के निर्णय सत्ता के गलियारे तक आते-आते पस्त हो जाते हैं और सरकार का निर्णय गांव के गलियारे तक पहंचते-पहुंचते अस्त हो जाता है। जमीन अधिग्रहण में ग्राम सभा की सहमति प्रभावी होगा। शासन का नेतृत्व जनप्रतिनिधि करेंगे। इसीलिए हमने नारा दिया है कि ‘अबकी बार गांव की सरकार’</p>
    </article>
  </body>
</html>