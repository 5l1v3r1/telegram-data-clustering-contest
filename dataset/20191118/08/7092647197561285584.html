<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39746/%D8%AA%D8%A7%D8%AB%DB%8C%D8%B1-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A8%D8%B1-%D8%B5%D9%86%D8%B9%D8%AA-%D8%A8%D8%B1%D9%82-%D8%AE%D8%A7%D9%85%D9%88%D8%B4%DB%8C-%D9%87%D8%A7-%D9%88-%D8%AE%D8%B3%D8%A7%D8%B1%D8%A7%D8%AA-%D8%A8%D8%B1%D9%82%DB%8C-%D8%AF%D8%B1-%D8%A7%D8%B9%D8%AA%D8%B1%D8%B6%D8%A7%D8%AA-%DA%AF%D8%B3%D8%AA%D8%B1%D8%AF%D9%87-%D9%85%D8%B1%D8%AF%D9%85"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-18T08:01:00+00:00"/>
    <meta property="og:title" content="تاثیر افزایش قیمت بنزین بر صنعت برق/ خاموشی ها و خسارات برقی در اعترضات گسترده مردم"/>
    <meta property="og:description" content="گزارش‌های محدود منتشر شده نشان می‌دهد در برخی از شهر‌ها خاموشی رخ داده و به تاسیسات برقی آسیب وارده شده است. تعدادی از شهروندان ایرانی همزمان با اعتراض به گرانی بنزین به صورت تلویحی از گران شدن قیمت برق سخن می‌گویند. شاید دولت بتواند مواد خوراکی و کالا‌های اساسی اولیه زندگی مردم را کنترل نماید، ولی در صنعت برق عملا شاهد افزایش قیمت‌ها خواهیم بود. با اعتراضات گسترده اخیر، کسی جرات پیشنهاد افزایش قیمت برق را نداشته و هزینه‌های آنرا بخش خصوصی و دولتی صنعت برق خواهد پرداخت."/>
  </head>
  <body>
    <article>
      <h1>تاثیر افزایش قیمت بنزین بر صنعت برق/ خاموشی ها و خسارات برقی در اعترضات گسترده مردم</h1>
      <address><time datetime="2019-11-18T08:01:00+00:00">18 Nov 2019, 08:01</time> by <a rel="author">پایگاه خبری صنعت برق - برق نیوز BarghNews</a></address>
      <p><i>گزارش‌های محدود منتشر شده نشان می‌دهد در برخی از شهر‌ها خاموشی رخ داده و به تاسیسات برقی آسیب وارده شده است. تعدادی از شهروندان ایرانی همزمان با اعتراض به گرانی بنزین به صورت تلویحی از گران شدن قیمت برق سخن می‌گویند. شاید دولت بتواند مواد خوراکی و کالا‌های اساسی اولیه زندگی مردم را کنترل نماید، ولی در صنعت برق عملا شاهد افزایش قیمت‌ها خواهیم بود. با اعتراضات گسترده اخیر، کسی جرات پیشنهاد افزایش قیمت برق را نداشته و هزینه‌های آنرا بخش خصوصی و دولتی صنعت برق خواهد پرداخت. </i><b>سرویس صنعت <a href="https://barghnews.com/">برق نیوز:</a></b> بامداد ۲۴ آبانماه ۹۸ با اعلام گران شدن بنزین و افزایش قیمت آن به سه برابر نرخ قبلی، موجی از اعتراضات مختلف در شهر‌های مختلف کشور را در پی داشت و در برخی از این گردهمایی‌های اعتراضی به تاسیسات عمومی شهری و حتی خصوصی آسیب وارد شد. این اعتراضات از جمعه شروع شد و تا امروز همچنان ادامه داشته است که در پی آن چند تن از هموطنانمان نیز جان خود را از دست دادند.<br/>در پی وقوع این اعتراضات؛ دسترسی به اینترنت در بسیاری از مناطق قطع شده و یا به سختی امکان پذیر است و همین طور شبکه‌های اجتماعی نیز تقریبا از دسترس خارج شده اند به همین دلیل اخبار برق نیوز امکان انتشار در شبکه‌های اجتماعی را در چند روز گذشته نداشته است.<br/><br/>به دلیل عدم دسترسی وب سایت‌های خبری و شبکه‌های اجتماعی، امکان بررسی دقیق خسارات ناشی از اعتراضات گسترده به تاسیسات برقی که گفته می‌شود دامنه آن به بیش از ۵۰ شهر کشور نیز رسیده است وجود ندارد و وب سایت‌های توانیر و وزارت نیرو نیز تاکنون گزارش رسمی از خسارات احتمالی به تاسیسات برقی ایران منتشر نکرده اند. اما گزارش‌های محدود منتشر شده نشان می‌دهد در برخی از شهر‌ها خاموشی رخ داده و به تاسیسات برقی آسیب وارده شده است.<br/><br/>سایت خبری وزارت نیرو مثل خیلی از وب سایت‌های دیگر از دسترس خارج شده است و وب سایت توانیر نیز واکنشی به خاموشی‌های رخ داده شده و خسارات احتمالی نشان نداده است. <br/><br/>قبل از بسته شدن شبکه‌های اجتماعی، تعدادی از شهروندان ایرانی که در اعتراض به گرانی بنزین کلیپ‌هایی را در شبکه‌های اجتماعی منتشر کرده بودند از گران شدن قیمت برق سخن گفته و از چند برابر شدن تعرفه برق شان نیز ابراز نارضایتی کرده اند. موضوعی که رسما توسط وزیر نیرو و توانیر تکذیب شده و چند بار تاکید شده است که برق هنوز گران نشده است.<br/><br/>با آنکه تمام مقامات حاکمیتی و سیاسی ایران از کنترل نرخ اجناس و جلوگیری از گران شدن کالا‌ها تاکید دارند، ولی تجربه گران شدن بنزین در سال‌های قبل نشان می‌دهد موجی جدید از تورم را در پی خواهد داشت. شاید وزارت صمت و رفاه ویا کشاورزی بتوانند عرضه مواد خوراکی و کالا‌های اساسی اولیه زندگی مردم را کنترل کرده و مانع از رشد افسارگسیخته قیمت‌های آن‌ها در داخل شوند، ولی در صنعت برق بدلیل عدم وجود نهاد تنظیم گر بازار، عملا شاهد افزایش قیمت‌ها خواهیم بود تا بار دیگر بازار این صنعت زیر بنایی شوک دیگری را تجربه کند.<br/><br/>با اینکه اعتراضات به افزایش قیمت بنزین هنوز ادامه دارد و سران قوا نیز مصر به اجرای کامل آن هستند، اما به نظر می‌رسد به دلیل تبعات سنگین ناشی از این افزایش قیمت، دیگر حامل‌های انرژی بدون تغییر خواهند ماند و برق بعنوان یکی از خدمات اصلی دولت نخواهد توانست مجوز افزایش قیمت بگیرد.<br/><br/>نمایندگان مجلس شورای اسلامی که علیرغم اعترضات مردم به گرانی بنزین، واکنش درخوری به این خواست عمومی نشان نداده و ترجیح دادند همسو با دولت در این اقدام اقتصادی حضور داشته باشند احتمالا با کوچکترین زمزمه افزایش قیمتی در حوزه آب و برق، مخالفت شدید خواهند کرد تا به موکلان خود نشان دهند که هزینه‌های معیشتی آن‌ها برایشان مهم است.<br/><br/>در این بین قیمت برقی که شاید اگر قبل از قیمت افزایش بنزین؛ افزایش پیدا می‌کرد می‌توانست مجوز بگیرید حالا تا مدت‌ها کسی جرات پیشنهاد افزایش قیمت آنرا ندارد و هزینه‌های پایین نگه داشتن آنرا بخش خصوصی و دولتی صنعت برق خواهد پرداخت. <br/><br/>تورم ناشی از افزایش قیمت بنزین در تجهیزات مورد استفاده در صنعت برق و عدم امکان افزایش قیمت برق در کوتاه مدت حتی برای پرمصرفان، موجب می‌شود تا بدهی وزارت نیرو بیش از پیش افزایش یافته و شرایط بحرانی صنعت برق تشدید شود. در اینصورت پیش بینی می‌شود وزارت نیرو در پی بسته‌های جایگزینی اقتصادی باشد و باید تلاش نماید تا با راهکار‌های خلاقانه و قابل اعتماد این مشکل را حل نماید گرچه در دو سال گذشته چنین اقدامی از وزارت نیرو دیده نشده و عملا نتوانسته است در این خصوص اقدام قابل توجهی صورت دهد.<br/><br/>گرچه وزارت نیرو به لطف بارش‌های سال گذشته و اعمال خاموشی به صنایع توانست پیک تابستان ۹۸ را سپری نماید، ولی به خوبی می‌داند که شرایط فعلی تولید و حتی انتقال و توزیع برق مناسب نبوده و پاسخگوی پیک مصرف برق واقعی ایران نیست. ساختار معیوب اقتصادی صنعت برق روز به روز این صنعت را به عمق بیشتری از بحران فرو برده و جرات و جسارتی برای برون رفت از این بحران در میان تصمیم گیرندگان دیده نمی‌شود.</p>
    </article>
  </body>
</html>