<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotomac.com.tr/galeri/futbol/spor-yazarlari-andorra-turkiye-macini-degerlendirdi"/>
    <meta property="og:site_name" content="FotoMaç"/>
    <meta property="article:published_time" content="2019-11-18T08:55:00+00:00"/>
    <meta property="og:title" content="Spor yazarları Andorra-Türkiye maçını değerlendirdi"/>
    <meta property="og:description" content="A Milli Futbol Takımımız, EURO 2020 Elemeleri'nde son maçını Andorra'ya karşı oynadı ve ay-yıldızlı ekip sahadan 2-0 galip ayrıldı. Spor yazarları birçok ilke imza atarak Avrupa Şampiyonası'na katılmayı garantileyen millilerin son sınavını yorumladı. İşte o dikkat çeken değerlendirmeler..."/>
  </head>
  <body>
    <article>
      <h1>Spor yazarları Andorra-Türkiye maçını değerlendirdi</h1>
      <address>
        <time datetime="2019-11-18T08:55:00+00:00">18 Nov 2019, 08:55</time>
      </address>
      <p>
        <b>A Milli Futbol Takımımız, EURO 2020 Elemeleri'nde son maçını Andorra'ya karşı oynadı ve ay-yıldızlı ekip sahadan 2-0 galip ayrıldı. Spor yazarları birçok ilke imza atarak Avrupa Şampiyonası'na katılmayı garantileyen millilerin son sınavını yorumladı. İşte o dikkat çeken değerlendirmeler...</b>
      </p>
      <figure>
        <img src="https://iaftm.tmgrup.com.tr/098cbc/0/0/0/0/0/0?u=https://iftm.tmgrup.com.tr/album/2019/11/18/spor-yazarlari-andorra-turkiye-macini-degerlendirdi-1574056162862.jpg&amp;mw=1000&amp;l=1"/>
        <figcaption><b>TURGAY DEMİR:<br/></b>Severim serçeleri, yumuşaktır pençeleri misali bir rakip Andorra...<br/>Üstelik kazanmak zorunda değiliz! Dahası kazandık mı, Fransa'nın puan kaybetmesi halinde bonusu da var... Bayılırım böyle milli maçlara...</figcaption>
      </figure>
      <figure>
        <img src="https://iaftm.tmgrup.com.tr/a609ee/0/0/0/0/0/0?u=https://iftm.tmgrup.com.tr/album/2019/11/18/spor-yazarlari-andorra-turkiye-macini-degerlendirdi-1574056167914.jpg&amp;mw=1000&amp;l=1"/>
        <figcaption>Stres yok, keyfim yerinde, genç yıldız adayları sahada. Daha ne ola ki... Şenol hoca hem milli tecrübelerini arttırmak, hem de kendi sistemine adapte etmek adına bazı alternatif oyuncuları sahaya sürdü, iyi de yaptı. Bu vesileyle Ahmet Kutucu da artık resmen milli oyuncumuz oldu. Haydi hayırlısı.</figcaption>
      </figure>
      <figure>
        <img src="https://iaftm.tmgrup.com.tr/66d4e4/0/0/0/0/0/0?u=https://iftm.tmgrup.com.tr/album/2019/11/18/spor-yazarlari-andorra-turkiye-macini-degerlendirdi-1574056160826.jpg&amp;mw=1000&amp;l=1"/>
        <figcaption>Andorra, sıradan bir takım ama takım. Birlikte oynamaya çalışıyorlar. Gol yeseler de bozulmak gibi bir zaafları yok. Yenilmeye o kadar alışmışlar ki, skor tabelası onları hiç ilgilendirmiyormuş gibi umarsız ama bir o kadar da inatçılar. İlk maçta İstanbul'da çok zorlanmıştık.</figcaption>
      </figure>
      <figure>
        <img src="https://iaftm.tmgrup.com.tr/c4bd5d/0/0/0/0/0/0?u=https://iftm.tmgrup.com.tr/album/2019/11/18/spor-yazarlari-andorra-turkiye-macini-degerlendirdi-1574056182226.jpg&amp;mw=1000&amp;l=1"/>
        <figcaption>Bu defa kolay oldu. Genç Enes önce diziyle kaleciden döneni tamamladı, sonra kendi aldığı penaltıyı, kendi gol yaptı. Sonra... Sonrası çayda çıra... Şenol hoca Gereksiz yan ve geri pasları görünce biraz gerildi. Hoca için rahat batıyor, hoca için rahat maç yok çünkü işini çok seviyor. Helal olsun.</figcaption>
      </figure>
      <figure>
        <img src="https://iaftm.tmgrup.com.tr/59c574/0/0/0/0/0/0?u=https://iftm.tmgrup.com.tr/album/2019/11/18/spor-yazarlari-andorra-turkiye-macini-degerlendirdi-1574056166338.jpg&amp;mw=1000&amp;l=1"/>
        <figcaption>Dün Yusuf etkisiz kalınca ilk yarıda Güneş Sistemi tam olarak çalışmadı. Yine de sıkıcı top çevirmeler sonucunda iki kez boşluk bulup öne top attık ve biri gol, diğeri de penaltı oldu. Sonrası bildiği çayda çıra..</figcaption>
      </figure>
      <figure>
        <img src="https://iaftm.tmgrup.com.tr/7ee977/0/0/0/0/0/0?u=https://iftm.tmgrup.com.tr/album/2019/11/18/spor-yazarlari-andorra-turkiye-macini-degerlendirdi-1574056172165.jpg&amp;mw=1000&amp;l=1"/>
        <figcaption>Ahmet Kutucu çok akıllı, çok teknik Almanlar'a nasıl kaptırmadık şaşırdım.<br/>Emeği geçenleri kutlarım. Sonuç olarak final biletini almış olmanın rahatlığıyla Andorra engelini kolay geçtik... Darısı Avrupa'yı sallayacağımız finallere... Biz erdik muradımıza, bizi seven çıksın kerevetine.</figcaption>
      </figure>
      <figure>
        <img src="https://iaftm.tmgrup.com.tr/0e4c9f/0/0/0/0/0/0?u=https://iftm.tmgrup.com.tr/album/2019/11/18/spor-yazarlari-andorra-turkiye-macini-degerlendirdi-1574056166798.jpg&amp;mw=1000&amp;l=1"/>
        <figcaption><b>OLCAY ÇAKIR:<br/></b>Lükse bakar mısınız? Milli takımımız bir resmi karşılaşma oynarken; Avrupa şampiyonasının da ilk hazırlık maçını yapabiliyor şimdi. Seviye mükemmel. Meraklarımız bol, oyuncularımız daha çeşitli. Rotasyon yapabiliyoruz. Eksik mevkilerimizi, fazlalıklarımızı konuşabiliyoruz. Oyuncu kazanmanın, alıştırmanın tatlı telaşı var üzerimizde.</figcaption>
      </figure>
      <figure>
        <img src="https://iaftm.tmgrup.com.tr/9b4374/0/0/0/0/0/0?u=https://iftm.tmgrup.com.tr/album/2019/11/18/spor-yazarlari-andorra-turkiye-macini-degerlendirdi-1574056172898.jpg&amp;mw=1000&amp;l=1"/>
        <figcaption>Görmek istediğimiz oyuncuları grup maçında sahaya sürüp; elleri de tıpkı ayakları gibi alışsın istiyoruz bir an evvel. Nereden nereye sorusunu sorduğumuz güzel günlerden geçiyoruz.</figcaption>
      </figure>
      <figure>
        <img src="https://iaftm.tmgrup.com.tr/838faa/0/0/0/0/0/0?u=https://iftm.tmgrup.com.tr/album/2019/11/18/spor-yazarlari-andorra-turkiye-macini-degerlendirdi-1574056173090.jpg&amp;mw=1000&amp;l=1"/>
        <figcaption>Elbette özlediğimiz ve hak ettiğimiz bir durumu yaşıyoruz ülke olarak. Bir adım sonrasının planlamasını yapabiliyoruz şimdi. 2020'yi geçtik 2022'ye gideceğimiz kadronun derdine bile düştük. Her şey olması gerektiği gibi. Güzel jenerasyon yakaladık diyoruz. Jenerasyonların hepsi orada duruyordu aslında. Bir araya getiremedik, getirmeye mahir olanları zamanında o makamlara getiremedik, getirdik destek vermedik, vs...</figcaption>
      </figure>
      <figure>
        <img src="https://iaftm.tmgrup.com.tr/10d821/0/0/0/0/0/0?u=https://iftm.tmgrup.com.tr/album/2019/11/18/spor-yazarlari-andorra-turkiye-macini-degerlendirdi-1574056173477.jpg&amp;mw=1000&amp;l=1"/>
        <figcaption>Şenol Güneş tercihi ile iş ehline teslim edilmiş oldu önce. Sonra doğru işler ilmek ilmek işlendi. Güzel başlangıç yapıldı, duygusal ve de popülizmden uzak tercihlerle milli takım bu seviyeye geldi. Kulüpçülük hastalığından bir türlü kurtulamayanlara en güzel dersi tercihleriyle verdi. Mevcut durumdan, bu büyük başarıdan memnun olmayanları dahi gördü bu gözler. Adını koyamadık bu titizliğin, bu hassasiyetin, bu mükemmeliyetçiliğin! Hepsinin yerine tebrik edelim, teşekkür edelim Şenol Güneş'e.</figcaption>
      </figure>
      <figure>
        <img src="https://iaftm.tmgrup.com.tr/997118/0/0/0/0/0/0?u=https://iftm.tmgrup.com.tr/album/2019/11/18/spor-yazarlari-andorra-turkiye-macini-degerlendirdi-1574056170240.jpg&amp;mw=1000&amp;l=1"/>
        <figcaption>Dün geceye dair notum da şu olsun; Şenol Güneş'in en önemli özelliklerinden biri "gol kralı" yetiştirmesiydi. Enes Ünal goller atınca sırada o mu var diye aklımdan geçmedi değil. Neden olmasın?</figcaption>
      </figure>
      <figure>
        <img src="https://iaftm.tmgrup.com.tr/dca2e7/0/0/0/0/0/0?u=https://iftm.tmgrup.com.tr/album/2019/11/18/spor-yazarlari-andorra-turkiye-macini-degerlendirdi-1574056173939.jpg&amp;mw=1000&amp;l=1"/>
        <figcaption><b>LEVENT TÜZEMEN:<br/></b>Genç ve tecrübelilerden olan yeni milli takım aldığı başarılarla gururumuzu okşadı. Ve bu milli takım tüm Türkiye'nin sempatisini toplayarak 'Halkın takımı' unvanıyla tribünleri ağzına kadar doldurdu. Mükemmel bir jenerasyonumuz var. 2020'yi kaçırsaydık bu genç jenerasyon ciddi bir kırılganlık yaşayabilirdi.</figcaption>
      </figure>
      <figure>
        <img src="https://iaftm.tmgrup.com.tr/f6c986/0/0/0/0/0/0?u=https://iftm.tmgrup.com.tr/album/2019/11/18/spor-yazarlari-andorra-turkiye-macini-degerlendirdi-1574056181324.jpg&amp;mw=1000&amp;l=1"/>
        <figcaption>Şenol Güneş ve öğrencilerinin turnuva boyunca mükemmel bir savunma yaptı. Son dünya şampiyonu Fransa'ya karşı oynadığımız oyun takıma güven verdi. Bu oyunu bütün ülkelere karşı Avrupa'da rahatlıkla sergileyebiliriz. Milli takımın EURO 2020'de en az çeyrek final oynayacağına inanıyorum.</figcaption>
      </figure>
      <figure>
        <img src="https://iaftm.tmgrup.com.tr/d82d76/0/0/0/0/0/0?u=https://iftm.tmgrup.com.tr/album/2019/11/18/spor-yazarlari-andorra-turkiye-macini-degerlendirdi-1574056179516.jpg&amp;mw=1000&amp;l=1"/>
      </figure>
      <figure>
        <img src="https://iaftm.tmgrup.com.tr/d794a1/0/0/0/0/0/0?u=https://iftm.tmgrup.com.tr/album/2019/11/18/spor-yazarlari-andorra-turkiye-macini-degerlendirdi-1574056177281.jpg&amp;mw=1000&amp;l=1"/>
      </figure>
      <figure>
        <img src="https://iaftm.tmgrup.com.tr/f04d6d/0/0/0/0/0/0?u=https://iftm.tmgrup.com.tr/album/2019/11/18/spor-yazarlari-andorra-turkiye-macini-degerlendirdi-1574056184994.jpg&amp;mw=1000&amp;l=1"/>
      </figure>
      <figure>
        <img src="https://iaftm.tmgrup.com.tr/18be37/0/0/0/0/0/0?u=https://iftm.tmgrup.com.tr/album/2019/11/18/spor-yazarlari-andorra-turkiye-macini-degerlendirdi-1574056185245.jpg&amp;mw=1000&amp;l=1"/>
      </figure>
    </article>
  </body>
</html>