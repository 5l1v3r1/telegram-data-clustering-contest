<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/news/sondaggi-politici-openmedia-meta-novembre-lega-sale-ancora-m5s-in-difficolta/"/>
    <meta property="og:site_name" content="InvestireOggi"/>
    <meta property="article:published_time" content="2019-11-18T08:08:46+00:00"/>
    <meta property="og:title" content="Sondaggi politici metà novembre: Lega sale ancora, M5S in difficoltà"/>
    <meta property="og:description" content="I dati dei sondaggi OpenMedia vedono la Lega di Matteo Salvini salire al 33,5 per cento, segnali positivi dal partito Italia Viva."/>
  </head>
  <body>
    <article>
      <h1>Sondaggi politici metà novembre: Lega sale ancora, M5S in difficoltà</h1>
      <h2>I dati dei sondaggi OpenMedia vedono la Lega di Matteo Salvini salire al 33,5 per cento, segnali positivi dal partito Italia Viva.</h2>
      <address><time datetime="2019-11-18T08:08:46+00:00">18 Nov 2019, 08:08</time> by <a rel="author" href="https://www.investireoggi.it/news/author/chiaral/" target="_blank">Chiara Lanari</a></address>
      <p>I<b> sondaggi politici OpenMedia</b> di metà novembre vedono la Lega Nord crescere ancora, con il M5S in difficoltà. Conferme invece per Pd, Fratelli d’Italia e Italia Viva, così come Forza Italia di Silvio Berlusconi. I numeri pubblicati dal giornale online di Enrico Mentana rappresentano una media calcolata dalla redazione del quotidiano sulla base degli ultimi sondaggi politici della settimana appena trascorsa.</p>
      <p>La crescita del Centrodestra non conosce dunque momenti di pausa, mentre i 5 Stelle vedono la loro parabola discendente toccare un nuovo minimo storico, rispetto ai sondaggi degli ultimi anni.</p>
      <h3>Matteo Salvini pigliatutto</h3>
      <p>I <b>dati dei sondaggi OpenMedia</b> vedono la Lega di Matteo Salvini salire al 33,5 per cento, in rialzo dello 0,7% dal 32,8 per cento della settimana scorsa. Nel Centrodestra si segnala anche la conferma di Fratelli d’Italia. Il partito di Giorgia Meloni guadagna lo 0,1 per cento in sette giorni, passando dal 9,2 al 9,3%. Calo impercettibile, infine, per Forza Italia, segnalato al 7 per cento rispetto allo 7,1 dell’ultima rilevazione datata al 10 novembre. Sommando le percentuali dei tre partiti del Centrodestra, la coalizione è al 49,8 per cento.</p>
      <h3>M5S perde ancora</h3>
      <p>Prosegue la discesa agli inferi del Movimento 5 Stelle, in calo dello 0,9% in una settimana e sprofondato al 16,5 per cento (il 10 novembre era dato al 17,4 dalla media elaborata da Open).</p>
      <h3>Pd tiene</h3>
      <p>Il Partito democratico, alleato di governo del Movimento 5 Stelle, si dimostra più solido, mantenendosi sopra la soglia del 19 per cento e andando a guadagnare l’impercettibile 0,1%, fermandosi dunque al 19,1 per cento nella nuova rilevazione di metà novembre.</p>
      <h3>Italia Viva</h3>
      <p>Intanto, continuano ad arrivare segnali positivi dal partito Italia Viva di Matteo Renzi, che in sette giorni guadagna lo 0,2% portandosi al 5,0 per cento, rispetto al 4,8 della scorsa settimana.</p>
      <p>Leggi anche: <a href="https://www.investireoggi.it/news/sondaggi-politici-oggi-15-novembre-sale-il-pd-preferenze-di-voto-emilia-romagna/">Sondaggi politici oggi 15 novembre, sale il PD, preferenze di voto Emilia Romagna</a></p>
    </article>
  </body>
</html>