<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827018.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T08:25:00+00:00"/>
    <meta property="og:title" content="جلودارزاده: طرح ترافیک جدید تهران موفق نبوده"/>
    <meta property="og:description" content="سهیلا جلودارزاده در گفت‌وگو با ایسنا، با اشاره به مشکل آلودگی روزهای اخیر کلانشهر تهران با بیان اینکه کار عاقلانه‌تر این است که از قبل شرایط امروز را پیش‌بینی می کردیم، اظهار داشت: کاهش عبور و مرور وسائل نقلیه شخصی در هنگام آلودگی شهر ضروری است. نه تنها مدارس بلکه ادارات نیز باید تعطیل شوند چرا که تلفات ما در این حوزه زیاد است. بیماری‌های زیادی مانند بیماری قلبی به دلیل این آلودگی‌ها ایجاد می‌شود که باعث می شود یکی از بیشترین مصرف‌کننده‌های دارو باشیم و شاخصه سلامتی کشور ما مانند شاخص سلامتی کشورهای توسعه یافته نباشد."/>
  </head>
  <body>
    <article>
      <h1>جلودارزاده: طرح ترافیک جدید تهران موفق نبوده</h1>
      <address>
        <time datetime="2019-11-18T08:25:00+00:00">18 Nov 2019, 08:25</time>
      </address>
      <p>نماینده مردم تهران در مجلس شورای اسلامی با بیان این‌که طرح ترافیک جدید تهران موفق نبوده، گفت: این طرح موجب آلودگی بیشتر شده است.</p>
      <p>سهیلا جلودارزاده در گفت‌وگو با ایسنا، با اشاره به مشکل آلودگی روزهای اخیر کلانشهر تهران با بیان اینکه کار عاقلانه‌تر این است که از قبل شرایط امروز را پیش‌بینی می کردیم، اظهار داشت: کاهش عبور و مرور وسائل نقلیه شخصی در هنگام آلودگی شهر ضروری است. نه تنها مدارس بلکه ادارات نیز باید تعطیل شوند چرا که تلفات ما در این حوزه زیاد است. بیماری‌های زیادی مانند بیماری قلبی به دلیل این آلودگی‌ها ایجاد می‌شود که باعث می شود یکی از بیشترین مصرف‌کننده‌های دارو باشیم و شاخصه سلامتی کشور ما مانند شاخص سلامتی کشورهای توسعه یافته نباشد.</p>
      <p>نماینده مردم تهران در مجلس شورای اسلامی ادامه داد: مهم‌ترین دلیل ایجاد اینگونه شرایط ترجیح منافع شخصی به منافع جمعی است. ما این موضوع را نه تنها در میان مردم با عبور و مرور خودروهای تک ‌سرنشین یا با استفاده از خودروهای از رده خارج برای کسب درآمد شاهد هستیم، بلکه در میان مسئولین نیز شاهد هستیم که در زمان آلوده نبودن هوا به فکر توسعه پایدار نبوده و صرفا به فکر مسائل شخصی و گروهی هستند، اما هنگامی که چنین مشکلی پیش می‌آید صرفا یک راه‌حل ارائه می‌دهند.</p>
      <p>این عضو کمیسیون اجتماعی مجلس تصریح کرد: به عنوان فردی که ۴۰ سال در نظام جمهوری اسلامی فعالیت می‌کنم شاهد بودم در زمان‌هایی مسئولینی آمدند خدمت کردند و موفق هم بودند ولی در مقاطعی هم افرادی آمدند که ارجحیت را بر منافع شخصی گذاشتند. اول باید این فکر را که ما مالک جان و مال مردم هستیم اصلاح کنیم. ما خدمت‌گزار مردم بوده و باید برای این خدمت‌گزاری برنامه داشته باشیم.</p>
      <p>جلودارزاده تاکید کرد: ما باید برای تقویت سلامت جامعه به مسائل مختلفی توجه کنیم. برای مثال بهادادن به فعالیت‌های بدنی و ورزش امری لازم است و باید زیرساخت‌هایی را برای آن در نظر بگیریم. توجه به ورزش در سبک زندگی مردم و توجه به امکانات فیزیکی ورزشی امری مهم است. در کشوری مانند بلاروس عرض پیاده‌روها چندین برابر خیابان‌ها بوده و همیشه جمعیت زیادی در حال پیاده‌روی هستند، ولی در کشور ما نیز اینگونه است؟ ما باید این موارد را در سیاست‌گذاری‌ها، در مدیریت برنامه‌ریزی کشور و در برنامه‌های شهرداری‌ها مورد توجه قرار دهیم.</p>
      <p>این عضو کمیسیون اجتماعی مجلس شورای اسلامی در پایان اضافه کرد: ما شاهد وجود مانعی در این راه هستیم و آن هم یک ماراتن برای کسب قدرت و ثروت بوده که در این راه مردم بازنده اصلی خواهند بود. به هرحال باید قاطعانه از مساله عبور و مرورهای غیرضروری در این شرایط جلوگیری شود و محدودیت‌هایی را در این حوزه ایجاد کنیم. طرح ترافیک جدید اگرچه شاید از عبور و مرور کاسته باشد اما موفق نبوده و موجب آلودگی بیشتر شده است.</p>
    </article>
  </body>
</html>