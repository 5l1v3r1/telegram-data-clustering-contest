<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597851/i-rosia-anamenetai-na-paradosei-sto-kievo-ta-polemika-ploia-pou-eixe-syllavei"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T08:11:00+00:00"/>
    <meta property="og:title" content="Η Ρωσία αναμένεται να παραδώσει στο Κίεβο τα πολεμικά πλοία που είχε συλλάβει"/>
    <meta property="og:description" content="Η Ρωσία αναμένεται να επιστρέψει αργότερα σήμερα στην Ουκρανία τα τρία πολεμικά πλοία τα οποία είχε συλλάβει τον Νοέμβριο του 2018 η ρωσική ακτοφυλακή, την..."/>
  </head>
  <body>
    <article>
      <h1>Η Ρωσία αναμένεται να παραδώσει στο Κίεβο τα πολεμικά πλοία που είχε συλλάβει</h1>
      <address><time datetime="2019-11-18T08:11:00+00:00">18 Nov 2019, 08:11</time> by <a rel="author">SigmaLive</a></address>
      <p><b>Η Ρωσία αναμένεται να επιστρέψει αργότερα σήμερα στην Ουκρανία τα τρία πολεμικά πλοία τα οποία είχε συλλάβει τον Νοέμβριο του 2018 η ρωσική ακτοφυλακή, την ημέρα που ο επικεφαλής της διπλωματίας της Γερμανίας αναμένεται στο Κίεβο για να επανεκκινήσει τις προσπάθειες επίλυσης της διένεξης των δύο πλευρών.<br/></b> <br/>Ο ουκρανός πρεσβευτής στη Γερμανία Αντρίι Μέλνικ ανέφερε μέσω Twitter χθες Κυριακή πως ο Χάικο Μάας θα έχει συνομιλίες με την ουκρανική πολιτική ηγεσία στο πλαίσιο των συνεχιζόμενων προσπαθειών για την επίλυση της σύγκρουσης στην ανατολική Ουκρανία, όπου ο στρατός συγκρούεται με φιλορώσους αυτονομιστές εδώ και χρόνια.<br/> <br/>Η προσεχής τετραμερής σύνοδος με τη συμμετοχή των προέδρων της Γαλλίας Εμανουέλ Μακρόν, της Ουκρανίας Βολόντιμιρ Ζελένσκι, της Ρωσίας Βλαντίμιρ Πούτιν και της καγκελαρίου της Γερμανίας Άγγελας Μέρκελ προγραμματίζεται να διεξαχθεί την 9η Δεκεμβρίου στο Παρίσι.<br/> <br/>Κατά υπολογισμούς του ΟΗΕ, στο Λουγκάνσκ και το Ντονέτσκ, τις δύο περιφέρειες της ανατολικής Ουκρανίας, μέχρι σήμερα έχουν σκοτωθεί στις εχθροπραξίες 13.000 άνθρωποι.<br/> <br/>Τα ουκρανικά πολεμικά συνελήφθησαν πριν από έναν χρόνο στο Στενό του Κερτς. Αναχώρησαν από λιμάνι της χερσονήσου της Κριμαίας χθες Κυριακή κι αναμένεται να παραδοθούν στο ουκρανικό Πολεμικό Ναυτικό σε διεθνή ύδατα, στη Μαύρη Θάλασσα, σύμφωνα με τοπικό ραδιοφωνικό σταθμό.<br/> <br/>Ουκρανικά ρυμουλκά αναμένουν την άφιξη των πλοίων στα ανοικτά της πόλης Αλούπκα της Ουκρανίας.<br/> <br/>Η Ρωσία άφησε ελεύθερα 24 μέλη των πληρωμάτων των πλοίων αυτών τον Σεπτέμβριο, στο πλαίσιο μιας ανταλλαγής αιχμαλώτων.<br/> <br/>Η χερσόνησος της Κριμαίας προσαρτήθηκε από τη Ρωσία το 2014.<br/> <br/>Δυτικές κυβερνήσεις έχουν απαιτήσει επανειλημμένα το Κρεμλίνο να επιστρέψει τα πλοία στο ουκρανικό ΠΝ.<br/> <br/>Πηγή: ΑΠΕ-ΜΠΕ </p>
    </article>
  </body>
</html>