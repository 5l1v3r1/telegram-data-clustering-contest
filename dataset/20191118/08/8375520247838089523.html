<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/stalo-vidomo-yake-ministerstvo-bude-gotuvati-konsolidovanu-pretenziyu-do-derzhavi-agresora-ta-okupanta-640603.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T08:06:33+00:00"/>
    <meta property="og:title" content="Стало відомо, яке міністерство буде готувати консолідовану претензію до держави-агресора та окупанта"/>
    <meta property="og:description" content="До складу комісії, зокрема, увійдуть представники Мін’юсту, МЗС та Міністерства у справах ветеранів, тимчасово окупованих територій та внутрішньо переміщених осіб"/>
  </head>
  <body>
    <article>
      <h1>Стало відомо, яке міністерство буде готувати консолідовану претензію до держави-агресора та окупанта</h1>
      <address>
        <time datetime="2019-11-18T08:06:33+00:00">18 Nov 2019, 08:06</time>
      </address>
      <h4>До складу комісії, зокрема, увійдуть представники Мін’юсту, МЗС та Міністерства у справах ветеранів, тимчасово окупованих територій та внутрішньо переміщених осіб</h4>
      <p>Міністерство юстиції очолить міжвідомчий координаційний орган щодо узагальнення правової позиції держави у питанні відсічі і стримування збройної агресії Російської Федерації та підготовки консолідованої претензії України до Російської Федерації щодо реалізації її міжнародно-правової відповідальності за збройну агресію проти України. Про це йдеться у відповіді Кабінету міністрів на редакційний запит ІА <a href="https://glavcom.ua/">«Главком».</a></p>
      <p>Відповідно до статті 6 пункту 7 Закону України «Про особливості державної політики із забезпечення державного суверенітету України на тимчасово окупованих територіях у Донецькій та Луганській областях» на Кабінет міністрів України покладено створення «<a href="https://zakon.rada.gov.ua/laws/show/1059-2018-%D0%BF#n2">міжвідомчого координаційного органу</a> з метою узагальнення правової позиції держави у питанні відсічі і стримування збройної агресії Російської Федерації та підготовки консолідованої претензії України до Російської Федерації щодо реалізації її міжнародно-правової відповідальності за збройну агресію проти України». Дана комісія була створена попереднім складом Уряду відповідно до постанови Кабінету міністрів України від 12 грудня 2018 р. № 1059. Очолювала її тодішня віцепремʼєр-міністр з питань європейської та євроатлантичної інтеграції України Іванна Климпуш-Цинцадзе.</p>
      <p>«Наразі склад уряду та повноваження його членів змінилися. Наразі підготовлено доручення віцепрем’єр-міністра  на основі звернення Міністерства у справах ветеранів, тимчасово окупованих територій та внутрішньо переміщених осіб  щодо оновлення складу цієї комісії. Очолити комісію запропоновано міністру юстиції», - йдеться у відповіді Кабінету міністрів на редакційний запит ІА <a href="https://glavcom.ua/">«Главком»</a>.</p>
      <figure>
        <a href="https://glavcom.ua/pub/pdf/49/4975/%D0%A0%D0%B5%D0%B7%D0%BE%D0%BB%D1%8E%D1%86%D1%96%D1%8F.pdf">
          <img src="https://glavcom.ua/pub/pdf/49/4975/%D0%A0%D0%B5%D0%B7%D0%BE%D0%BB%D1%8E%D1%86%D1%96%D1%8F.pdf.jpg"/>
        </a>
      </figure>
      <p>Планується, що до складу комісії, зокрема,  увійдуть представники Мін’юсту, МЗС та Міністерства у справах ветеранів, тимчасово окупованих територій та внутрішньо переміщених осіб. Включення до складу комісії Віцепремʼєр-міністра з питань європейської та євроатлантичної інтеграції України Дмитра Кулеби не планується.</p>
      <p>В які строки буде підготовлено та пред’явлено консолідовану претензію до держави-агресора та окупанта у відповіді Кабінету Міністрів не уточнюється.</p>
      <p>Раніше в інтерв’ю <a href="https://glavcom.ua/">«Главкому»</a> посол України, екссуддя Міжнародного кримінального трибуналу з колишньої Югославії, юрист-міжнародник Володимир Василенко зазначив, що «відповідно до практики ООН консолідована претензія може бути поширена як документ Генеральної Асамблеї ООН (це можна зробити і в рамках інших міжнародних організацій) і стане потужним джерелом офіційного інформування міжнародної спільноти про вчинення РФ тяжкого міжнародного злочину».</p>
      <p>На його тверде переконання, наявність консолідованої претензії посилюватиме позиції України в переговорах як з РФ, так і зі своїми партнерами та міжнародними організаціями. Офіційне пред’явлення консолідованої претензії Російській Федерації є кроком, без якого неможливо започаткувати прогрес покладення на неї міжнародно-правової відповідальності. Дія консолідованої претензії не матиме обмеження в часі, оскільки на злочин агресії не поширюються жодні терміни давності.</p>
      <blockquote>Читайте також <a href="https://glavcom.ua/specprojects/press_center/volodimir-vasilenko-zakon-pro-zabezpechennya-suverenitetu-chitko-orijentuje-na-sistemnu-vidsich-rosiyskiy-agresiji-471974.html"><b>Володимир Василенко: Закон про забезпечення суверенітету чітко орієнтує на системну відсіч російській агресії</b></a></blockquote>
      <related>
        <a href="https://glavcom.ua/news/operaciya-z-pidtrimannya-miru-pristayko-rozpoviv-pro-alternativu-minskim-ugodam-640597.html"/>
        <a href="https://glavcom.ua/economics/finances/tramp-zelenskiy-i-pristayko-navit-ne-znali-pro-zatrimku-z-vidilennyam-dopomogi-640553.html"/>
        <a href="https://glavcom.ua/news/mzs-rosiji-moskva-nikoli-ne-zaperechuvala-shcho-poverne-kijevu-sudna-640543.html"/>
      </related>
    </article>
  </body>
</html>