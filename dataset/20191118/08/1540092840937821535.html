<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/197683/giorgos-pitsilis-sto-cnn-greece-h-axiologisi-toy-prosopikoy-tis-aade-einai-praxi-eythynis"/>
    <meta property="og:site_name" content="CNN.gr"/>
    <meta property="article:published_time" content="2019-11-18T08:58:06+00:00"/>
    <meta property="og:title" content="Γιώργος Πιτσιλής στο CNN Greece: Η αξιολόγηση του προσωπικού της ΑΑΔΕ είναι πράξη ευθύνης"/>
    <meta property="og:description" content="Αποφασισμένος να προχωρήσει στην ολοκλήρωση της αξιολόγησης του προσωπικού της Ανεξάρτητης Αρχής Δημοσίων Εσόδων (ΑΑΔΕ) εμφανίζεται ο Διοικητής της Αρχής..."/>
  </head>
  <body>
    <article>
      <h1>Γιώργος Πιτσιλής στο CNN Greece: Η αξιολόγηση του προσωπικού της ΑΑΔΕ είναι πράξη ευθύνης</h1>
      <h2>Αποφασισμένος να προχωρήσει στην ολοκλήρωση της αξιολόγησης του προσωπικού της Ανεξάρτητης Αρχής Δημοσίων Εσόδων (ΑΑΔΕ) εμφανίζεται ο Διοικητής της Αρχής Γιώργος Πιτσιλής σε συνέντευξη που παρεχώρησε στο CNN Greece. </h2>
      <figure>
        <img src="https://cdn.cnngreece.gr/media/com_news/users/632/thanasis-koukakis-avatar.jpg"/>
      </figure>
      <p>Θανάσης Κουκάκης, CNN Greece 10:58 , 18 November 2019 - 11:03</p>
      <p>Ο κ. Πιτσιλής χαρακτηρίζει την αξιολόγηση ως σημαντική μεταρρύθμιση και ως «καθήκον» της ΑΑΔΕ και αφήνει αιχμές για την στάση των συνδικαλιστών, τονίζοντας ότι δεν έχουν προσέλθει σε ουσιαστικό διάλογο και δεν έχουν προσκομίσει «<b>ούτε μισή γραμμή πρότασης επί του σχεδίου αξιολόγησης</b>».</p>
      <p>Ο επικεφαλής της ΑΑΔΕ σημειώνει πως κατά την αξιολόγηση έχουν προβλεφθεί «ασφαλιστικές δικλείδες» για την προστασία των δικαιωμάτων των εργαζομένων και ξεκαθαρίζει πως ακόμη και εάν η τελική συμμετοχή στη διαδικασία αποδειχθεί μικρή, <b>η αξιολόγηση θα ολοκληρωθεί</b> και θα στηριχθεί στους προϊσταμένους που την έχουν ήδη αποδεχθεί.</p>
      <p><b>Γιατί έτσι ξαφνικά αποφασίσατε να προχωρήσετε σε αξιολόγηση των εργαζομένων της ΑΑΔΕ;</b> </p>
      <p>Είναι μία διαδικασία μελέτης, προετοιμασίας, ανάλυσης δεδομένων και ερευνητικού έργου που ξεκίνησε πριν τρία περίπου χρόνια, από ομάδα εργαζομένων της ΑΑΔΕ και κατέληξε σε συγκεκριμένο κανονιστικό πλαίσιο πέρυσι τέτοιο καιρό περίπου. Και εντάσσεται στο σχέδιο μεταρρύθμισης του συστήματος διαχείρισης του ανθρώπινου δυναμικού της ΑΑΔΕ, που έχει ανακοινωθεί από το 2017. Δεν θα έλεγα λοιπόν ότι είναι κάτι «ξαφνικό». Ίσως ξαφνιάζει κάποιους η προσήλωσή μας στην ανάγκη εφαρμογής μιας μεταρρύθμισης την οποία θεωρούμε καθήκον μας προς τους υπαλλήλους μας, αλλά και προς το κοινωνικό σύνολο.</p>
      <p><b>Οι συνδικαλιστές σας κατηγορούν ότι αυτή η αξιολόγηση που προσπαθείτε να επιβάλλετε δεν είναι αντικειμενική, δεν είναι δίκαιη.</b> </p>
      <p>Δεν με εκπλήσσει η στάση τους, καθώς, μέχρι σήμερα δεν έχουν προσέλθει σε ουσιαστικό διάλογο και ακόμη χειρότερα δεν έχουν προσκομίσει ούτε μισή γραμμή πρότασης επί του σχεδίου αξιολόγησης που θέσαμε σε δημόσια διαβούλευση πέρυσι. Είναι μάλιστα χαρακτηριστικό ότι το συνδικαλιστικό όργανο των εφοριακών ανακοίνωσε την πρόθεσή του να κηρύξει απεργία πριν καν λήξει η προθεσμία της διαβούλευσης. Ορισμένοι δυστυχώς έχουν περιοριστεί σε έναν ιδιότυπο λουδιτισμό (σ.σ. ένα κίνημα εργατών του 19ου αιώνα που κατέστρεφε τις μηχανές) και συνεχώς δαιμονοποιούν κάθε νέα και διαφορετική ιδέα που δημιουργεί νέες και καλύτερες προοπτικές για τους υπαλλήλους του οργανισμού. Τα ίδια ζήσαμε και το 2017, όταν διέδιδαν ότι η αρχική αξιολόγηση των υπαλλήλων της ΑΑΔΕ που προβλέφθηκε στον ιδρυτικό της νόμο, οδηγούσε δήθεν σε μαζικές απολύσεις και υποχρεωτικές μετακινήσεις. Και βεβαίως τίποτε από αυτά δεν συνέβη. Λυπάμαι που κάποιοι ακόμη συνεχίζουν να στηρίζουν ένα άδικο και ισοπεδωτικό σύστημα, που παράγει ανισότητες ανάμεσα σε συναδέλφους, αποθαρρύνοντας ικανούς υπαλλήλους από το αυξήσουν την απόδοσή τους και στερώντας από άλλους την ευχέρεια να γίνουν καλύτεροι μέσω της υποστηρικτικής εκπαίδευσης.</p>
      <p>
        <b>Δεν μας απαντήσατε για το «αντικειμενική και δίκαιη».</b>
      </p>
      <p>Θα σας απαντήσω και γι’ αυτό, αλλά και για το «προσπαθείτε να επιβάλλετε». Η αξιολόγηση είναι δίκαιη και αντικειμενική γιατί, τα στελέχη της ΑΑΔΕ που τη δημιούργησαν γνωρίζουν τον οργανισμό και τους συναδέλφους τους. Σε αυτή την προσπάθεια ενσωμάτωσαν, πέραν της ελληνικής εμπειρίας, γνώση και μεθοδολογία βέλτιστων πρακτικών από προηγμένες φορολογικές διοικήσεις άλλων χωρών, που εφαρμόζουν την αξιολόγηση με εξαιρετικά αποτελέσματα εδώ και πολλά χρόνια. Και στην παρούσα φάση εργαζόμαστε εντατικά, ώστε από το 2020, οπότε θα εφαρμοστεί για πρώτη φορά πιλοτικά η ποσοτική στοχοθεσία των υπαλλήλων, να θέσουμε αντικειμενικούς και σταθμισμένους ποσοτικούς ή λειτουργικούς στόχους εκεί που χρειάζεται. Σας διαβεβαιώνω λοιπόν ότι υπάρχουν ασφαλιστικές δικλείδες για την προστασία των δικαιωμάτων των εργαζομένων. Και σας καλώ να αναρωτηθούμε αν ήταν αντικειμενική και δίκαιη η αξιολόγηση που γινόταν μέχρι τώρα, όπου όλοι κρίνονταν άριστοι χωρίς να τίθενται αντικειμενικοί και μετρήσιμοι στόχοι στη δουλειά τους. </p>
      <p>Στόχος μας λοιπόν δεν είναι να επιβάλλουμε την αξιολόγηση, η οποία ούτως ή άλλως αποτελεί υποχρέωση όλων των προϊσταμένων με βάση το δημοσιοϋπαλληλικό κώδικα, αλλά να εξηγήσουμε σε όλα μας τα στελέχη ότι η αξιολόγηση είναι πράξη ευθύνης, τόσο απέναντι στους εαυτούς μας και τον οργανισμό, όσο και απέναντι στο κοινωνικό σύνολο, το οποίο υπηρετούμε πιστά σεβόμενοι τα χρήματα των φορολογουμένων.</p>
      <p>
        <b>Εάν αρνηθούν όμως οι εργαζόμενοι, δεν θα υπάρξει αξιολόγηση, στην πραγματικότητα. Σωστά;</b>
      </p>
      <p>Λάθος. Και είναι ένα λάθος στο οποίο παρασύρουν τους εργαζόμενους οι συνδικαλιστές καθώς τους παραπληροφορούν εσκεμμένα. Σημειωτέον, το 90% των προϊσταμένων έχει αποδεχθεί την αξιολόγηση και πάνω από 20% επί του συνόλου των εργαζομένων έχει δείξει ενδιαφέρον. Αυτό σημαίνει ότι οι εργαζόμενοι θα αξιολογηθούν (κάθετη διαδικασία) από τους προϊσταμένους τους, αλλά -αν ακολουθήσουν τις παροτρύνσεις των συνδικαλιστών- θα έχουν στερήσει από τους εαυτούς τους το δικαίωμα που προβλέπει η αξιολόγηση την οποία εμείς προτείνουμε να αξιολογήσουν και αυτοί τους προϊσταμένους τους, τους συναδέλφους τους και φυσικά να συμμετέχουν ενεργά στη δική τους αξιολόγηση σε σχέση με τον προϊστάμενό τους. Πρέπει πάντως να σας πω ότι μου φαίνεται τουλάχιστον περίεργο γιατί ορισμένοι προσπαθούν να αποτρέψουν τους εργαζομένους από το να εκφράσουν άμεσα, χωρίς καμία μεσολάβηση τρίτου και εκεί που οφείλουν, εκεί που πρέπει τη γνώμη τους για τον τρόπο που ασκείται η διοίκηση στη μονάδα όπου εργάζονται.</p>
      <p><b>Τι εξασφαλίζει η «αξιολόγηση» για τους εργαζόμενους και τον οργανισμό;</b> </p>
      <p>Αναγνωρίζεται η συνεισφορά του κάθε εργαζόμενου ξεχωριστά στον οργανισμό και στη διεύθυνση που υπηρετεί. Μας κάνει καλύτερους ως μονάδες, ως διευθύνσεις, αλλά και ως οργανισμό στο σύνολό του. Η ΑΑΔΕ διαθέτει εξαιρετικά στελέχη και πιστεύουμε ότι μέσω της αξιολόγησης μπορούμε να γίνουμε από τις κορυφαίες υπηρεσίες στην Ευρώπη όχι μόνον σε επίπεδο αποτελεσματικότητας αλλά και σε προσφορά αναβαθμισμένης ποιότητας υπηρεσιών προς τους φορολογούμενους πολίτες. Είναι καθήκον και υποχρέωσή μας στην κοινωνία. Και μπορεί να γίνει σωστά, μετρήσιμα και αντικειμενικά μόνο μέσω της αξιολόγησης.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/197409/desmeyseis-68-ekat-eyro-gia-forodiafygi-apo-tin-arxi-gia-to-xeplyma">Δεσμεύσεις 68 εκατ. ευρώ για φοροδιαφυγή από την Αρχή για το Ξέπλυμα</a>
        </li>
        <li>
          <a href="https://www.cnn.gr/oikonomia/story/197269/kykloma-me-peiragmenes-tameiakes-mixanes-entopise-i-aade">Κύκλωμα με «πειραγμένες» ταμειακές μηχανές εντόπισε η ΑΑΔΕ</a>
        </li>
        <li>
          <a href="https://www.cnn.gr/oikonomia/story/197062/molis-enas-stoys-10-eforiakoys-metexei-stin-axiologisi-tis-aade">Μόλις ένας στους 10 εφοριακούς μετέχει στην αξιολόγηση της ΑΑΔΕ</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/14967/giwrgos-pitsilhs">ΓΙΩΡΓΟΣ ΠΙΤΣΙΛΗΣ</a>
        </li>
        <li>
          <a href="https://www.cnn.gr/eidhseis/tag/27628/anexarthth-arxh-dhmosiwn-esodwn">ΑΝΕΞΑΡΤΗΤΗ ΑΡΧΗ ΔΗΜΟΣΙΩΝ ΕΣΟΔΩΝ</a>
        </li>
        <li>
          <a href="https://www.cnn.gr/eidhseis/tag/28174/aade">ΑΑΔΕ</a>
        </li>
        <li>
          <a href="https://www.cnn.gr/eidhseis/tag/1181/axiologisi">ΑΞΙΟΛΟΓΗΣΗ</a>
        </li>
        <li>
          <a href="https://www.cnn.gr/eidhseis/tag/5723/ergazomenoi">ΕΡΓΑΖΟΜΕΝΟΙ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/18/197807/snapshot/AP_19295384340040.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/19/197831/snapshot/1.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197825/snapshot/6330-2.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197789/snapshot/2459438.jpg"/>
      </figure>
    </article>
  </body>
</html>