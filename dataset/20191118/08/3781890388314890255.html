<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742278"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T08:28:00+00:00"/>
    <meta property="og:title" content="ชี้ไม่จำเป็นต้องออกหมายเรียก นอกจาก'ฟรอยด์'จะขัดขืน"/>
    <meta property="og:description" content="ผกก.สน.ลาดกระบัง เผยคืบหน้านศ.สาวอ้างถูกมอมยา ไม่ยืนยันใครเป็นฝ่ายผิด ชี้เร่งติดต่อดาราชาย ระบุหากเจ้าตัวยินยอมร่วมมือ ไม่จำเป็นต้องออกหมายเรียก นอกจากขัดขืนไม่ให้ความยินยอม"/>
  </head>
  <body>
    <article>
      <h1>ชี้ไม่จำเป็นต้องออกหมายเรียก นอกจาก'ฟรอยด์'จะขัดขืน</h1>
      <address>
        <time datetime="2019-11-18T08:28:00+00:00">18 Nov 2019, 08:28</time>
      </address>
      <figure>
        <img src="https://www.dailynews.co.th/admin/upload/20191118/news_bgpWbKcylz153843_533.jpg?v=20191118167"/>
      </figure>
      <p>
        <b>ผกก.สน.ลาดกระบัง เผยคืบหน้านศ.สาวอ้างถูกมอมยา ไม่ยืนยันใครเป็นฝ่ายผิด ชี้เร่งติดต่อดาราชาย ระบุหากเจ้าตัวยินยอมร่วมมือ ไม่จำเป็นต้องออกหมายเรียก นอกจากขัดขืนไม่ให้ความยินยอม</b>
      </p>
      <p>กรณีนักศึกษาสาวรายหนึ่งออกมาโพสต์เล่าว่า รุ่นพี่ในที่ฝึกงานชวนไปทานข้าวจนได้เจอกับดาราหนุ่มอักษรย่อ ฟ. จากนั้นก็ได้ยื่นเยลลี่ให้ทาน และบีบเจลล้างมือให้ ทำให้เกิดอาการมึนหัวโลกหมุนหัวใจเต้นแรง โดยเชื่อว่าต้องถูกมอมยาแน่ จะโทรหาคุณพ่อก็ถูกห้าม ขอความช่วยเหลือจากโต๊ะข้างๆ ก็ไม่มีใครช่วย เพราะเขาเห็นว่ามากับดารา จากนั้นรุ่นพี่ได้เรียก Grab car มารับแต่ไม่ได้ปักหมุดไปส่งที่รพ. แต่ปักไปที่อื่น จนตนต้องแข็งใจบอกให้พี่ grab เปลี่ยนจุดหมายและโทรหาคุณพ่อตลอดจนถึงโรงพยาบาล สุดท้ายเลยอยากจะออกมาเตือนภัยให้ทุกคนระวังตัว ก่อนเข้าแจ้งความไว้ที่สน.ลาดกระบัง</p>
      <figure>
        <img src="https://www.dailynews.co.th/admin/upload/20191118/news_PYypuZytnq153843_533.jpg?v=20191118167?v=9225"/>
      </figure>
      <p> <br/>ความคืบหน้าวันที่ 18 พ.ย. ที่สน.ลาดกระบัง พ.ต.อ.คำแหง กัณฑวงศ์ ผกก.สน.ลาดกระบัง กล่าวว่า หลังผู้เสียหายแจ้งความไว้พนักงานสอบสวน ได้ส่งตัวสาวรายนี้ให้ไปตรวจร่างกายที่นิติเวช รพ.ตำรวจ เพื่อหาสารเคมีที่ทำให้เกิดอาการมึนเมาตามที่แจ้งไว้ เพราะขณะนี้ยังไม่ทราบว่าเจลลี่ดังกล่าวที่ทานเข้าไปคืออะไร ส่วนเรื่องหมายเรียกตัว "ฟรอยด์-ณัฏฐพงษ์ ชาติพงษ์" กับรุ่นพี่ที่ฝึกงานในขณะนี้ ยังไม่ได้สอบปากคำทั้งสองฝ่าย จึงไม่ยืนยันว่ามีใครเป็นฝ่ายผิดหรือไม่ ทั้งนี้หากสามารถติดต่อดาราชาย และเจ้าตัวยินยอมให้ความร่วมมือกับตำรวจ ก็ไม่จำเป็นต้องออกหมายเรียก นอกจากว่าเจ้าตัวขัดขืนหรือไม่ให้ความยินยอม</p>
      <figure>
        <img src="https://www.dailynews.co.th/admin/upload/20191118/news_TTsqfhaBWN153842_533.jpg?v=20191118167?v=2374"/>
      </figure>
      <p> <br/>ผู้สื่อข่าวลงพื้นที่ตรวจสอบร้านอาหารสถานที่เกิดเหตุ ตั้งอยู่บริเวณปากซอยลาดกระบัง 38 ถนนลาดกระบัง แขวงลาดกระบัง เขตลาดกระบัง กรุงเทพฯ ปรากฏลักษณะเป็นอาคารชั้นเดียว ตกแต่งร้านสไตล์ล๊อฟ จากการตรวจสอบพบว่าภายในไม่มีการติดตั้งวงจรปิด มีเพียงกล้องวงจรปิดจากร้านขายจักรยานเท่านั้นที่จับภาพได้<br/> <br/>ขณะที่พ.ต.อ.ภัทรภณ สนิทวงศ์ ณ อยุธยา รอง ผบก.น.3 เข้าติดตามความคืบหน้าของคดี พร้อมกับเปิดเผยว่า ขณะนี้อยู่ระหว่างประสานผู้เกี่ยวข้องในเหตุการณ์ทั้งหมดเข้าให้ปากคำในทุกประเด็นข้อสงสัย ซึ่งก่อนหน้านี้นักศึกษาสาวได้เข้ามาให้ข้อมูลแล้วบางส่วนแล้ว แต่รายละเอียดไม่ขอเปิดเผย ขณะที่ตำรวจได้รวบรวมหลักฐานภาพวงจรปิดมาแล้วส่วนหนึ่ง แต่ยังคงต้องรอผลนิติวิทยาศาสตร์มาประกอบด้วยว่าสาวรายนี้มีอาการต่าง ๆ มาจากอะไร.<br/><br/><b>อ่านข่าวที่เกี่ยวข้อง...</b><br/><br/><b>- <a href="https://www.dailynews.co.th/regional/742222">เผยภาพวงจรปิดดารา'ฟ.' ออกมาสูบบุหรี่ก่อนนศ.ไปรพ.</a><br/><br/>- <a href="https://www.dailynews.co.th/regional/742236">สัปดาห์หน้ารู้ผลนศ.สาว ถูกมอมเยลลี่กัญชาหรือคดีพลิก</a> <br/><br/>- <a href="https://www.dailynews.co.th/regional/742226">'ฟรอยด์'ลั่นไม่ได้ยื่นเยลลี่ให้ ปัดมอมยา-จ่อฟ้องทำเสียชื่อ</a></b><br/> </p>
    </article>
  </body>
</html>