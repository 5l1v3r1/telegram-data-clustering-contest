<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/gyerek/iskolaundor/"/>
    <meta property="og:site_name" content="FEMINA"/>
    <meta property="article:published_time" content="2019-11-18T08:26:03+00:00"/>
    <meta property="og:title" content="Az iskolaundor, és ami mögötte van: komoly oka is lehet, ha a gyerek nem akar suliba menni"/>
    <meta property="og:description" content="Nem csak a tanulás az, ami a gyereknek taszító lehet az iskolában."/>
  </head>
  <body>
    <article>
      <h1>Az iskolaundor, és ami mögötte van: komoly oka is lehet, ha a gyerek nem akar suliba menni</h1>
      <h2>Nem csak a tanulás az, ami a gyereknek taszító lehet az iskolában.</h2>
      <address><time datetime="2019-11-18T08:26:03+00:00">18 Nov 2019, 08:26</time> by <a rel="author">Kovács Gabriella</a></address>
      <p>Az olyan gyerek, aki kitörő örömmel indul nap nap után az iskolába, ritka, mint a fehér holló. Nem mindegy azonban, hogy ha a gyerek kedvetlenül vagy idegeskedve, sírva tiltakozik reggelente, egyszerű lustaság vagy szorongás lehet-e a háttérben.</p>
      <p>Amennyiben az utóbbi, valami komoly probléma lehet a háttérben, aminek a megoldásában segíteni kell a gyereknek. Optimális esetben a szülő-gyerek kommunikáció van olyan jó, hogy a gyerek ne ódzkodjon őszintén elmondani, mi a gondja. Ha kicsit nehezebben is megy, a megértő és figyelmes hozzáállás meghozhatja hatását, amennyiben elég kitartóan, de nem erőszakosan próbálkozik a szülő.</p>
      <h3>Mi lehet az iskolaundor hátterében?</h3>
      <p>
        <b>Valamilyen nehézség a tanulásban</b>
      </p>
      <p>Az iskolaundor hátterében gyakran egy tanulásban felmerülő nehézség áll. Ha a gyerek nem érti az újonnan tanultakat, nem tudja megjegyezni az évszámokat, adatokat, stresszelhet amiatt, ami az iskolában rá vár.</p>
      <figure>
        <img src="https://kep.cdn.indexvas.hu/1/0/3037/30370/303708/30370821_fdc3736a5637e634b517321b11e7add3_wm.jpg"/>
      </figure>
      <p>Ha van iskolai korrepetálás, akkor érdemes a gyereknek is részt vennie rajta, de még többet jelenthet, ha sikerül valahogyan kigazdálkodni egy különtanárt - akár szakos egyetemi diákot -, aki segíthet a felzárkózásban. Ha erre nincs lehetőség, akkor családon, rokonságon, baráti körön belül is akadhat olyan (türelmes!) ember, aki érti az adott tantárgyat, és leülhet a gyerekkel egyszer-egyszer gyakorolni.</p>
      <p>Visszatartó erőt jelenthet a gyereknek az írási, olvasási vagy számolási nehézség is, amelyet talán szégyell elmondani, illetve saját maga nem ismer fel. Sajnos sokszor a tanárok sem segítőkészek, hanem megszégyenítik, aki lassabban halad, így nejezen derülnek ki az olvasási vagy számolási nehézségek, az úgynevezett diszek. Kérjük meg spontán, hogy olvasson fel valamit, mondjuk egy sms-t, vagy adjon össze pár egyszerű számot, például az árakat a boltban. Ha kiderül, hogy ez a baj, a tanárral közösen kell megvitatni a továbbiakat, hogy a gyereknek a legjobb legyen. A gyereknek  tudnia kell, hogy másokkal is előfordul az ilyesmi. </p>
      <p>Végül, nehézséget jelenthet a tanulásban, ha a gyerek rosszul látja a táblát, vagy épp nem jól hallja a tanárt. Érdemes kitérni erre is, és ha kiderül, hogy ilyesmiről van szó, akkor a gyermekorvoshoz, majd szakorvoshoz fordulni, aki segíthet.</p>
      <p>
        <b>Magány</b>
      </p>
      <p>Nem mindenkinek megy jól a barátkozás, mert zárkózottabb, nehezen kezdeményez, de ha jól is menne, előfordulhat, hogy társai egyszerűen kirekesztik, nem akarnak vele beszélgetni, játszani a szünetekben. Ez ugyancsak lehet egy nagyon is érthető ok, ha a gyerek nem akar suliba menni, hiszen iskolai magányossága számára komoly probléma.</p>
      <p>A szülői támogatás és megértés kész mentsvár a gyerek számára, a tanácsok szintén jól jöhetnek, hogyan próbálkozzon, noha nem feltétlen ebben rejlik a baj, így ez nem is biztos, hogy segít. Segíthet azonban a személyes emlék, ha a szülő a saját egykori barátkozási nehézségeiről mesél. Ez azt láttatja, hogy ilyen problémát más is megél és túlél. Jó ötlet lehet a gyereket beíratni valamilyen sport- vagy egyéb szakkörre, ahol módja van más gyerekekkel barátkozni, betöltendő az életében ezt az űrt.</p>
      <p>
        <b>Félelem egy tanár miatt</b>
      </p>
      <p>Ahogyan a felnőttek nem mindig rokonszenvesek egymásnak, úgy a gyerekek és felnőttek sem mindig szimpatizálnak. Előfordulhat, hogy van az iskolában egy, a gyerek számára mumus tanár, ami szintén elrettentő dolog lehet.</p>
      <figure>
        <img src="https://kep.cdn.indexvas.hu/1/0/3037/30371/303712/30371245_af1ce9a3e60aec57d79d007365ca8017_wm.jpg"/>
      </figure>
      <p>Rossz esetben ez a tanár nem tudja felnőtt módjára kezelni a helyzetet, és pikkel a gyerekre: sosem jó, amit mond, megalázza a társai előtt, viccet csinál belőle, indokolatlan gyakorisággal felelteti. Ha ez kiderül, lépni kell a gyerek érdekében. Beszélhet első körben a tanárral, de ha nem ért célt, tovább is mehet az osztályfőnökhöz vagy akár az igazgatóhoz is.</p>
      <p>Talán egy fokkal jobb a helyzet, ha a gyerek a tanár általános szigorúsága miatt érez félelmet, és nem kizárólag az őt ért kellemetlenségek miatt. Ha  a tanár idegesebb, türelmetlenebb típus, aki gyakran kiabál a diákokkal, és erre érzékenyebb a gyerek, akkor már előre félhet az adott tanórától. Ez esetben érdemes oldani a gyerek érzéseit, meghallgatni aggodalmait, és beszélgetni róla, hogy bizony vannak rosszabb természetű emberek, akiket el kell viselnünk. Amennyiben kiderülne, hogy az adott tanár verbálisan vagy esetleg fizikailag is erőszakos, azt azonnal jelezni kell az osztályfőnök és az igazgató felé.</p>
      <figure>
        <img src="https://kep.cdn.indexvas.hu/1/0/3037/30370/303708/30370871_8370cfb7269293bd374b7fbfcf65c99e_wm.jpg"/>
      </figure>
      <p>
        <b>Zaklatás</b>
      </p>
      <p>A zaklatásnak többféle formája létezik, és sajnos egyre gyakoribb dolog az iskolákban. Előfordulhat, hogy egy gyereket iskolatársa, illetve iskolatársai cikizik, fenyegetik, sakkban tartják, zsarolják. Ez előfordulhat minden ok nélkül, de esetleg beszédhiba miatt vagy külső tulajdonság miatt is. A gyerekek kíméletlenek tudnak lenni. Miután kiderült, hogy valóban ilyesfajta zaklatás éri a gyereket, fontos konzultálni a megoldásról az osztályfőnökkel. Végső esetben, ha a gyerek szorong, akár egy másik iskola választása is szóba jöhet.</p>
      <p>A gyereket az iskola falain belül szexuális zaklatás is érheti. A zaklató gyakorlatilag bárki lehet, egy másik diák vagy akár egy tanár is, éppúgy, ahogy egy takarító, a portás vagy bárki más. Ha a gyerek nagyon vonakodik iskolába menni, persze nem kell azonnal a legrosszabbra gondolni, de érdemes beszélgetni vele róla, hogy bizalommal elmondhatja az ellenállása valódi okát. A szexuális zaklatásnak egyéb jelei is lehetnek, ezek megléte jobban megalapozhatja a gyanút. Ezekről <a href="http://femina.hu/gyerek/szexualis-zaklatas-jelei/"><b>korábbi cikkünkben írtunk</b></a>.</p>
      <p>Amennyiben a gyerekből kitartó próbálkozás ellenére sem lehet kiszedni, mi nyomasztja, elkélhet egy gyermekpszichológus segítsége.</p>
      <h3>Ilyen tanárokkal szerencsések a diákok</h3>
      <p>Van, aki a tanári pályára született: ezek a tanárok úgy tanítanak, ahogyan talán senki más.</p>
      <figure>
        <img src="https://kep.index.hu/1/0/2894/28944/289446/28944669_2220209_1c24cced411acd246a1400fe7d78bb86_wm.jpg"/>
        <figcaption>
          <a href="https://femina.hu/gyerek/vicces-kiveteles-tanarok/">Nézegess képeket! 7 kép<br/><b>Mindenhová ilyen tanárok kellenének: vicces és nagyon szerethető, ahogy oktatja a diákokat</b></a>
        </figcaption>
      </figure>
    </article>
  </body>
</html>