<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23497278-deputat-comunitatii-evreiesti-dupa-derapajul-olgutei-vasilescu-complet-inacceptabil-incercarile-introduce-drama-holocaustului-discursul-campanie-trebuie-inceteze.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T08:44:00+00:00"/>
    <meta property="og:title" content="Deputat al comunităţii evreieşti, după derapajul Olguței Vasilescu: Complet inacceptabil / Încercările de a introduce drama Holocaustului în discursul de campanie trebuie să înceteze"/>
    <meta property="og:description" content="Deputatul comunității evreiești din România Silviu Vexler afirmă că declarațiile Liei Olguța Vasilescu, care a spus că președintele Klaus Iohannis deja se vede &quot;șef de lagăr de"/>
  </head>
  <body>
    <article>
      <h1>Deputat al comunităţii evreieşti, după derapajul Olguței Vasilescu: Complet inacceptabil / Încercările de a introduce drama Holocaustului în discursul de campanie trebuie să înceteze</h1>
      <address><time datetime="2019-11-18T08:44:00+00:00">18 Nov 2019, 08:44</time> by <a rel="author">Redactia</a></address>
      <p><b>Deputatul comunității evreiești din România Silviu Vexler afirmă că declarațiile Liei Olguța Vasilescu, care a spus că președintele Klaus Iohannis deja se vede "șef de lagăr de concentrare”, sunt inacceptabile, iar trivializarea acestei perioade întunecate din istorie, care reprezintă o suferință ce nu poate fi descrisă în cuvinte, este un element deosebit de periculos.<br/></b><br/>"Din nou, observ cum un politician român folosește un element din cea mai cumplită perioadă a istoriei umanității și îl trivializează prin utilizarea într-un context nepotrivit. Doamna Lia Olguța Vasilescu putea și trebuia să găsească orice altă comparație pentru mesajul pe care a dorit să îl transmită", a scris, pe Facebook, deputatul Silviu Vexler.<br/><br/>El spune că este complet inacceptabil ca un înalt demnitar al statului român să folosească astfel de formulări și că trivializarea acestei perioade întunecate din istorie, care reprezintă o suferință ce nu poate fi descrisă în cuvinte, este un element deosebit de periculos.<br/><br/>"Nu pot să accept, indiferent de moment și context, gestul nepermis de asimilare a președintelui României cu unii dintre cei mai odioși criminali din istoria umanității - comandanții lagărelor de concentrare. Toate încercările de a introduce, direct sau indirect, evreii, comunitățile evreiești, relațiile cu Statul Israel, memoria victimelor Holocaustului și drama Holocaustului în sine, cu tot ceea ce a însemnat ea, ca elemente în discursul politic și campania electorală trebuie să înceteze", adaugă deputatul.<br/><br/><a href="https://www.hotnews.ro/stiri-politic-23495744-derapaj-olgutei-vasilescu-domnul-klaus-deja-vede-sef-lagar-concentrare.htm">Lia Olguța Vasilescu a declarat că președintele Klaus Iohannis probabil deja se vede "șef de lagăr de concentrare” unde ar fi închiși social-democrații, pentru reeducare</a>. Afirmația a fost făcută în contextul în care șeful statului a spus în mai multe rânduri că e în război cu PSD.<br/><br/><a href="https://www.hotnews.ro/stiri-politic-23496628-lia-olguta-vasilescu-daca-cineva-inteles-alt-lucru-prin-afirmatia-despre-iohannis-imi-cer-scuze-public.htm">În urma criticilor din spațiul public, Olguța Vasilescu a anunțat că își cere scuze "în cazul în care cineva a înțeles altceva" prin afirmația pe care a făcut-o despre Klaus Iohannis.</a> Șeful de campanie al PSD a susținut că nu a vrut să lezeze sentimentele comunității evreiești, care a fost cea mai afectată de ororile naziste.</p>
    </article>
  </body>
</html>