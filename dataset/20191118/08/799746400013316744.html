<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/18/7103148/"/>
    <meta property="og:site_name" content="Європейська правда"/>
    <meta property="article:published_time" content="2019-11-18T08:25:57+00:00"/>
    <meta property="og:title" content="Пристайко: альтернатива Мінським угодам не готується, але можлива їх адаптація"/>
    <meta property="og:description" content="Глава МЗС Вадим Пристайко допустив, що на зустрічі “нормандської четвірки” деякі пункти мінських угод можуть бути переформульовані."/>
  </head>
  <body>
    <article>
      <h1>Пристайко: альтернатива Мінським угодам не готується, але можлива їх адаптація</h1>
      <address>
        <time datetime="2019-11-18T08:25:57+00:00">18 Nov 2019, 08:25</time>
      </address>
      <p>Глава МЗС Вадим Пристайко допустив, що на зустрічі "нормандської четвірки" деякі пункти Мінських угод можуть бути переформульовані.</p>
      <p>Як повідомляє "Європейська правда", про це Пристайко заявив у інтерв'ю виданню "<a href="https://www.rbc.ua/">РБК-Україна</a>".</p>
      <p>"На сьогоднішній момент альтернативи Мінським угодам не готуються. Але якщо лідери прийдуть і скажуть – і ми до цього готові - що цей пункт, очевидно, застарів, цей – нежиттєздатний, давайте його переформулюємо, так лідери іноді роблять", - сказав міністр закордонних справ.</p>
      <p>Він підкреслив, що у Мінських угодах є речі, "які треба адаптувати хоча б тому, що всі хронологічні терміни вже пропущені". "І лідери повинні сказати: давайте спокійно, без істерики подивимося, ніхто нічого не змінює, ні від чого не відмовляється, але ці пункти повинні бути змінені, адаптовані до реальності", - зазначив Вадим Пристайко.</p>
      <p>За його словами, вже підготоване коротке комюніке про підсумки зустрічі, який погодили усі сторони. "Це робочий документ, який зовнішньополітичні радники голів держав пропонують своїм лідерам", - сказав Пристайко.</p>
      <p>Втім міністр не виключив, що за результатом "нормандської зустрічі" може бути досягнуто додаткових домовленостей.</p>
      <p>"Якщо у ході розмови лідерів буде досягнутий якийсь прорив, а ми хотіли б на це сподіватися, то оперативно буде підготовлений новий документ. Наприклад, всі чотири лідери прийдуть до того, що треба закінчувати з війною і є три-чотири кроки, які треба зробити. Це ідеальний сценарій, але зараз наші очікування засновані на мінімально можливому варіанті", - сказав Пристайко.</p>
      <p>Нагадаємо, зустрічі лідерів України, Росії Франції та Німеччини має <b><a href="https://www.eurointegration.com.ua/news/2019/11/15/7103104/">відбутися 9 грудня у Парижі</a></b>.</p>
      <p>Напередодні зустрічі до України з візитом <b><a href="https://www.eurointegration.com.ua/news/2019/11/17/7103138/">завітає</a></b> глава МЗС Німеччини.</p>
      <related>
        <a href="https://www.eurointegration.com.ua/news/2019/11/14/7103029/"/>
        <a href="https://www.eurointegration.com.ua/news/2019/10/16/7101952/"/>
      </related>
    </article>
  </body>
</html>