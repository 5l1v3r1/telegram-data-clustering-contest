<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pri-strelbe-v-kalifornii-zemreli-ctyri-lide-motiv-zatim-nejasny/1822305?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T08:19:00+00:00"/>
    <meta property="og:title" content="Při střelbě v Kalifornii zemřeli čtyři lidé, motiv zatím nejasný"/>
    <meta property="og:description" content="Fresno (USA) - Při nedělní střelbě v kalifornském městě Fresno bylo zasaženo deset lidí, čtyři z nich zemřeli. Informovala o tom dnes agentura AP s odvoláním na policii. Oběťmi byli muži ve věku 25 až 35 let. Střelba se podle policistů odehrála na dvoře domu, kde zhruba 35 lidí sledovalo fotbalové utkání."/>
  </head>
  <body>
    <article>
      <h1>Při střelbě v Kalifornii zemřeli čtyři lidé, motiv zatím nejasný</h1>
      <address><time datetime="2019-11-18T08:19:00+00:00">18 Nov 2019, 08:19</time> by <a rel="author" href="http://www.ctk.cz/" target="_blank">ČTK</a></address>
      <p>Fresno (USA) - Při nedělní střelbě v kalifornském městě Fresno bylo zasaženo deset lidí, čtyři z nich zemřeli. Informovala o tom dnes agentura AP s odvoláním na policii. Oběťmi byli muži ve věku 25 až 35 let. Střelba se podle policistů odehrála na dvoře domu, kde zhruba 35 lidí sledovalo fotbalové utkání.</p>
      <p>"Šlo o setkání rodiny a přátel," uvedl policejní úředník Bill Dooley. "Všichni večer sledovali fotbal, když k domu dorazili neznámí podezřelí, pronikli na dvůr a zahájili palbu," dodal. Policie zatím nikoho nezadržela, není jasný motiv útočníků ani to, zda se s nimi oběti znaly.</p>
      <p>Tři muži zemřeli na místě, čtvrtý po převozu do nemocnice. Někteří zranění jsou podle médií v kritickém stavu, ale podle zdravotníků přežijí.</p>
      <p>Policie po útočnících zatím bezvýsledně pátrá a prohledává okolí incidentu. Podle místního deníku Fresno Bee se ve stejný den ve městě stal i další vražedný útok, při němž byl ve svém domě zastřelen dvacetiletý muž. Policistům zatím není jasné, zda oba útoky spolu souvisejí.</p>
      <p>Nedělní střelba ve Fresnu doplnila tragickou kalifornskou bilanci z minulého týdne. Ve čtvrtek šestnáctiletý student ve městě Santa Clarita zabil dva své spolužáky a další tři zranil. Sám se potom zastřelil. V San Diegu v sobotu usmrtil při hádce manžel svou ženu a tři děti. I on po činu spáchal sebevraždu.</p>
    </article>
  </body>
</html>