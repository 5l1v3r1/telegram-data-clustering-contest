<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/bulgaria/strelyaha-po-avtobus-na-kandidat-za-obshtinski-savetnik-vav-vidin.html"/>
    <meta property="og:site_name" content="News.bg"/>
    <meta property="article:published_time" content="2019-11-18T08:02:31+00:00"/>
    <meta property="og:title" content="Стреляха по автобус на кандидат за общински съветник във Видин"/>
    <meta property="og:description" content="Превозното средство, използвано от десетки хора всекидневно, е било паркирано пред жилището на Янита Каменова от ГЕРБ"/>
  </head>
  <body>
    <article>
      <h1>Стреляха по автобус на кандидат за общински съветник във Видин</h1>
      <address>
        <time datetime="2019-11-18T08:02:31+00:00">18 Nov 2019, 08:02</time>
      </address>
      <p><b>Стреляха по автобус на кандидат за общински съветник във Видин</b>, съобщава Нова телевизия.</p>
      <p>Превозното средство, използвано от десетки хора всекидневно, е <b>било паркирано пред жилището на Янита Каменова от ГЕРБ.</b></p>
      <p>"В събота сутринта шофьорът, който дошъл да си обслужи автобуса и да го вземе да работи с него ми позвъни и ми каза, че стъклото е простреляно. Аз веднага слязох и позвъних на 112", разказа пред телевизията Янита Каменова, която е била кандидат за общински съветник, но<b> не е успяла да спечели достатъчно подкрепа.</b></p>
      <p>"Имам доста <b>пиперлив език и смятам, че на много хора това им пречи, не им е изгодно</b>. Получавала съм доста предупреждения, съвети с усмивка да съм по-обрана в изказа си", отбеляза тя.</p>
      <p>Според нея атаката<b> не е дело на политически опонент, а проблемът бил вътрешнопартиен.</b></p>
      <p>Това не е единственият инцидент, <b>свързан с политическа фигура в областта.</b></p>
      <p>Колата на новия председател на Общински съвет - Ново село Иво Вергилов, също е станала обект на посегателство. Гумите й са били нарязани посред бял ден пред сградата на Общинската администрация в четвъртък сутринта.  Вергилов обясни, че е получавал многократно заплахи от влиятелни хора и от структурата на партията, общината и работното му място.</p>
      <p>Двамата искат среща с председателя на ГЕРБ Бойко Борисов, за да го информират<b> какво се случва във Видин</b>.</p>
      <p>Към този момент има установен извършител на посегателството над автомобила на Вергилов.</p>
    </article>
  </body>
</html>