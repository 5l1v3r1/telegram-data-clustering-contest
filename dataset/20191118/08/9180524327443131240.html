<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/teszt/kingston_kc600_ssd_teszt/bevezeto_specifikaciok.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-18T08:15:00+00:00"/>
    <meta property="og:title" content="Új versenyző a 2,5 hüvelykes páston: Kingston KC600 SSD"/>
    <meta property="og:description" content="Új kontroller, új, 96 cellarétegű NAND-ok és kibővített biztonsági funkciók jellemzik a gyártó újdonságát."/>
  </head>
  <body>
    <article>
      <h1>Új versenyző a 2,5 hüvelykes páston: Kingston KC600 SSD</h1>
      <address><time datetime="2019-11-18T08:15:00+00:00">18 Nov 2019, 08:15</time> by <a rel="author" href="https://prohardver.hu/tag/synthwave.html" target="_blank">Synthwave</a></address>
      <h3>Bevezető, specifikációk</h3>
      <p>Nem kérdés, hogy manapság az M.2-es formátumú SSD-k korát éljük, hiszen a relatíve új kategória képviselői egyre jobban elterjednek. Egyszerűbb a szerelésük, kevesebb kábel kókadozik a gépházon belül, és persze sokkal gyorsabb az adatátviteli tempó, ha nem SATA-s, hanem NVMe protokollt használó eszközt zsákolunk be. Az árak is mennek szépen lefelé, így az új nemzedék hátulütője inkább csak a fokozott hőtermelésben keresendő, fenntartott írás esetén (amivel többféle módon is megküzdhetünk).</p>
      <h4>Hi﻿r﻿de﻿t﻿é﻿s</h4>
      <figure>
        <a href="https://track.adform.net/C/?bn=33708157;C=0">
          <img src="https://track.adform.net/adfserve/?bn=33708157;srctype=4;ord=[timestamp]"/>
        </a>
      </figure>
      <p>Kevés okunk lehet, hogy ne ilyen meghajtót vásároljunk; esetleg alaplapunkon nincs a számára slot, PCI Express bővítőkártyát pedig nem szeretnénk beszerezni, netán szeretnénk megspórolni párezer forintot, és mivel az egyszerű, hétköznapi felhasználás során (netezés, médiatartalmak fogyasztása, irodázgatás, de még a játékok sem sokkal lassabban töltenek be velük) elenyésző különbség van az M.2-es (és PCI Express-es) drive-ok és a jobbfajta, 2,5 hüvelykes SSD-k között, sokunknak egyelőre még tökéletesen megfelelnek a régebbi iskola növendékei. A Kingston nem feledkezett meg rólunk, és bemutatta legfrissebb üdvöskéjét, a 2,5 hüvelykes méretben feszítő, 7 mm vastag, KC600-as típusjelű SSD-t, melynek debütálásáról nemrégiben adtunk <a href="https://prohardver.hu/hir/befutott_a_kingston_kc600_szeria.html">hírt</a> – és ami most elérte a tesztpadunkat is.</p>
      <figure>
        <img src="https://prohardver.hu/dl/cnt/2019-11/156289/kingston_kc600_1.jpg"/>
      </figure>
      <p>A költséghatékonyabb szegmensben induló újdonság a KC400-astól veszi át a stafétabotot, és külső dizájnra követi a gyártó UV sorozatú modelljeit, csak most a szürke valamelyik árnyalata helyett feketére festett fém kültakarót visel magán. Ezt a költséghatékonyság-dolgot amúgy egy kicsit ellentmondásosnak érezzük, hiszen egyrészt ott van a mindennemű plusz tartalmat nélkülöző, bliszteres csomagolás, másrészt viszont az SSD ára a korrekt, 2,5 hüvelykes modellekére jellemző (mint amilyen például a Samsung 860 EVO), ami nem éppen a belépőszint!</p>
      <figure>
        <img src="https://prohardver.hu/dl/cnt/2019-11/156289/kingston_kc600_2.jpg"/>
      </figure>
      <figure>
        <img src="https://prohardver.hu/dl/cnt/2019-11/156289/kingston_kc600_6.jpg"/>
      </figure>
      <p>Az apparátus belsejében egy négycsatornás Silicon Motion SM2259-es vezérlő szorgoskodik a 96 cellarétegű, Micron által gyártott 3D TLC NAND flash lapkákkal egyetemben, melyeket direct-to-TLC and SLC caching és 512 MB-nyi LPDDR3 DRAM egészít ki. Az új jövevény négyféle tárhelymérettel, 256 és 512 GB-os, valamint 1 és 2 TB-os változatokban készül, ám az utóbbi még nem jelent meg, így egyelőre nem tudjuk megmondani, hogy a benne lévő DRAM mennyisége növekszik-e. Nálunk a nagyjából 23 000 forintot kóstáló, 512 GB-os verzió járt, melynek formázott kapacitása 476,9 GB.</p>
      <figure>
        <img src="https://prohardver.hu/dl/cnt/2019-11/156289/kingston_kc600_3.jpg"/>
      </figure>
      <p>A kontroller tud E2E (end-to-end) adatvédelmet, NANDXtendet (adatvédelemmel kombinált hibajavítás), global wear levelinget, az energiatakarékosság jegyében DevSleepet (device sleep), 256 bites, hardveres AES, 2.0-s TCG Opal és eDrive titkosítást a szokásos S.M.A.R.T., TRIM és NCQ funkciók mellett. Az öt év korlátozott garanciával értékesített KC600-asokat kellemes fogyasztási mutatók és jó írástűrés és tartósság jellemzi. Hozzátennénk még, hogy a típust nem csak így, önmagában lehet elérni, hanem létezik egy bundle kit is, ami magában foglalja a meghajtó klónozásához szükséges szoftvert is.</p>
      <figure>
        <img src="https://prohardver.hu/dl/cnt/2019-11/156289/kingston_kc600_4.jpg"/>
      </figure>
      <table bordered="">
        <caption>
          <b>Specifikációk</b>
        </caption>
        <tr>
          <th align="right">
            <b>Kingston KC600</b>
          </th>
          <th align="center">
            <b>
              <mark>256 GB</mark>
            </b>
          </th>
          <th align="center">
            <b>
              <mark>512 GB</mark>
            </b>
          </th>
          <th align="center">
            <b>
              <mark>1 TB</mark>
            </b>
          </th>
          <th align="center">
            <b>
              <mark>2 TB</mark>
            </b>
          </th>
        </tr>
        <tr>
          <th align="right">
            <b>Kontroller</b>
          </th>
          <td colspan="4" align="center">Silicon Motion SM2259</td>
        </tr>
        <tr>
          <th align="right">
            <b>Flash chip</b>
          </th>
          <td colspan="4" align="center">96 cellarétegű Micron 3D TLC NAND flash</td>
        </tr>
        <tr>
          <th align="right">
            <b>SLC caching</b>
          </th>
          <td colspan="4" align="center">igen</td>
        </tr>
        <tr>
          <th align="right">
            <b>DRAM</b>
          </th>
          <td colspan="4" align="center">Kingston 512 MB LPDDR3 (512 GB-os modell)</td>
        </tr>
        <tr>
          <th align="right">
            <b>Csatolófelület</b>
          </th>
          <td colspan="4" align="center">SATA 6 Gbps</td>
        </tr>
        <tr>
          <th align="right">
            <b>Szabvány</b>
          </th>
          <td colspan="4" align="center">2,5" (100,1 x 69,85 x 7 mm)</td>
        </tr>
        <tr>
          <th align="right">
            <b>Max. szekvenciális olvasás/írás</b>
          </th>
          <td align="center">max. 550/500 MB/s</td>
          <td colspan="3" align="center">max. 550/520 MB/s</td>
        </tr>
        <tr>
          <th align="right">
            <b>Max. véletlenszerű 4K olvasás/írás</b>
          </th>
          <td colspan="4" align="center">max. 90 000/80 000 IOPS</td>
        </tr>
        <tr>
          <th align="right">
            <b>Titkosítás</b>
          </th>
          <td colspan="4" align="center">256 bites XTS-AES, TCG Opal 2.0, eDrive</td>
        </tr>
        <tr>
          <th align="right">
            <b>Max. írásmennyiség</b>
          </th>
          <td align="center">150 TBW</td>
          <td align="center">300 TBW</td>
          <td align="center">600 TBW</td>
          <td align="center">1200 TBW</td>
        </tr>
        <tr>
          <th align="right">
            <b>Fogyasztás</b>
          </th>
          <td colspan="4" align="center">0,06 W idle, 0,2 W átlagosan, max. 1,3 W olvasáskor, max. 3,2 W íráskor</td>
        </tr>
        <tr>
          <th align="right">
            <b>Tömeg</b>
          </th>
          <td colspan="4" align="center">40 gramm</td>
        </tr>
        <tr>
          <th align="right">
            <b>Modellszám</b>
          </th>
          <td align="center">SKC600/256G</td>
          <td align="center">SKC600/512G</td>
          <td align="center">SKC600/1024G</td>
          <td align="center">SKC600/2048G</td>
        </tr>
        <tr>
          <th align="right">
            <b>Termék honlapja</b>
          </th>
          <td colspan="4" align="center">
            <a href="https://www.kingston.com/en/ssd/kc600-sata-solid-state-drive?Capacity=512GB&amp;With%20Installation%20Kit=Drive%20Only#product-features">
              <b>Kingston KC600</b>
            </a>
          </td>
        </tr>
        <tr>
          <th align="right">
            <b>Garancia</b>
          </th>
          <td colspan="4" align="center">5 év korlátozott, ingyenes technikai támogatás</td>
        </tr>
        <tr>
          <th align="right">
            <b>Ár</b>
          </th>
          <td align="center">kb. 15 000 forint</td>
          <td align="center">kb. 23 000 forint</td>
          <td align="center">kb. 45 000 forint</td>
          <td align="center">n. a.</td>
        </tr>
      </table>
      <p>
        <i>A cikk még nem ért véget, kérlek, lapozz!</i>
      </p>
    </article>
  </body>
</html>