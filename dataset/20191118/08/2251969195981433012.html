<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/18/le-ricette-dei-monti-sibillini-in-un-libro-appetitoso-lintero-ricavato-ai-terremotati/1325359/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-18T08:59:49+00:00"/>
    <meta property="og:title" content="Le ricette dei monti Sibillini in un libro “appetitoso”: «L’intero ricavato ai terremotati»"/>
    <meta property="og:description" content="SOLIDARIETA' AI FORNELLI - Elisabetta Lecchini, milanese doc, ha da poco pubblicato il libro &quot;Il profumo dei campi&quot;, sugli ingredienti e sulle storie dei luoghi della Sibilla colpiti dal sisma. I proventi saranno interamente devoluti a progetti o iniziative di ricostruzione nelle zone interessate. La scrittrice-cuoca-blogger: «Tutto merito della passione e dell'amore viscerale per la propria terra di quanti hanno collaborato con i loro racconti»"/>
  </head>
  <body>
    <article>
      <h1>Le ricette dei monti Sibillini in un libro “appetitoso”: «L’intero ricavato ai terremotati»</h1>
      <h2>SOLIDARIETA' AI FORNELLI - Elisabetta Lecchini, milanese doc, ha da poco pubblicato il libro "Il profumo dei campi", sugli ingredienti e sulle storie dei luoghi della Sibilla colpiti dal sisma. I proventi saranno interamente devoluti a progetti o iniziative di ricostruzione nelle zone interessate. La scrittrice-cuoca-blogger: «Tutto merito della passione e dell'amore viscerale per la propria terra di quanti hanno collaborato con i loro racconti»</h2>
      <address><time datetime="2019-11-18T08:59:49+00:00">18 Nov 2019, 08:59</time> by <a rel="author">Giacomo Gardini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F18%2Fle-ricette-dei-monti-sibillini-in-un-libro-appetitoso-lintero-ricavato-ai-terremotati%2F1325359%2F">Condividi187</a><a href="https://twitter.com/intent/tweet?text=Le+ricette+dei+monti+Sibillini++in+un+libro+%22appetitoso%22%3A++%C2%ABL%27intero+ricavato+ai+terremotati%C2%BB&amp;url=https%3A%2F%2Fwww.cronachemaceratesi.it%2F2019%2F11%2F18%2Fle-ricette-dei-monti-sibillini-in-un-libro-appetitoso-lintero-ricavato-ai-terremotati%2F1325359%2F">Tweet</a>Email187 Condivisioni</p>
      <p> </p>
      <p> </p>
      <p>di <b>Giacomo Gardini</b></p>
      <p>
        <b>La cucina è tempo e memoria, custode di antichi saperi e sapori, oltre che di tradizioni centenarie. Nelle Marche, come nel resto d’Italia, c’è un patrimonio di storie che ogni giorno sfila sulle nostre tavole, pronto ad essere raccontato. E se per caso fosse non fosse un marchigiano a farlo, ma una milanese doc? E’ il caso di Elisabetta Lecchini, che ha da poco pubblicato “Il profumo dei campi”, un libro di ricette, ingredienti e segreti dei monti Sibillini, il cui ricavato sarà interamente devoluto alle popolazioni del cratere.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/libro-ricette-sibillini-5-e1573834312866-325x290.jpeg"/>
        <figcaption>Elisabetta Lecchini</figcaption>
      </figure>
      <p>Vincisgrassi, ciauscolo, biscotti al vino cotto, e molti altri tesori gastronomici delle nostre terre, popolano le pagine del suo volume, che si legge tutto d’un boccone. <b>Un’impresa divenuta realtà grazie al contributo di norcini, enologi, casari, coltivatori, commercianti e allevatori locali, che le hanno confidato aneddoti e dettagli del loro pane quotidiano.</b> «Il merito di questo mio piccolo grande traguardo – ammette – è dell’immensa passione e dell’amore viscerale per la propria terra di quanti hanno collaborato con le loro storie». <b>Da sempre grande appassionata di cucina, laureata in scienze dell’educazione, nel 2015 Elisabetta rinuncia al suo lavoro in comunità per dedicarsi anima e corpo al mondo della gastronomia.</b> «Amo il mondo della cucina – rivela – forse perché la mia mamma ha sempre bazzicato tra i fornelli. Sono aspirante sommelier e drogata di cioccolato. Oltre a un blog di cucina, che curo dal 2013, faccio catering e do lezioni private, pur non essendo una professionista. Non ho seguito né scuole né corsi, ma me la cavo».</p>
      <figure>
        <img src="https://cdn.cronachemaceratesi.it/wp-content/uploads/2019/11/libro-ricette-sibillini-4-e1573834400767-325x391.jpeg"/>
        <figcaption>I vincisgrassi</figcaption>
      </figure>
      <p>Il libro è il risultato delle sue più grandi passioni: cucina, lettura, scrittura e natura. «E’ un cerchio che si chiude – spiega Elisabetta -. Da amante delle storie e delle tradizioni, ho letto milioni di pagine sulla Sibilla e suoi Monti Sibillini». <b>Un progetto incredibile il suo, che risale ormai a tre anni, a quel 2016 che gli abitanti del cratere non dimenticheranno mai.</b> «Durante i giorni della terribile tragedia – racconta – mi trovavo in un rifugio a oltre 2mila metri in Valcamonica. La mattina del 24 agosto, complice il chiacchiericcio, mi sono alzata di buon’ora. In cucina, il telegiornale alla tv trasmetteva le immagini del sisma: notizie frammentarie, immagini eloquenti di un momento estremamente drammatico. <b>Scossa, ho subito pensato di voler dare il mio contributo, di qualunque cosa si trattasse: pelare patate, giocare con i bimbi, confortare gli anziani.</b> Ma la cosa si è rivelata più complicata del previsto». <b>I giorni scorrono veloci, fino ad arrivare alla terribile scossa del 30 ottobre, che ha devastato Norcia e dintorni: è allora che Elisabetta decide di fare sul serio.</b></p>
      <figure>
        <img src="https://cdn.cronachemaceratesi.it/wp-content/uploads/2019/11/libro-ricette-sibillini-2-e1573834513949-325x360.jpeg"/>
        <figcaption>I biscotti al vino cotto</figcaption>
      </figure>
      <p>«Ho organizzato cene in casa mia – ricorda – invitando amici e conoscenti, con una formula semplice: una quota fissa per la partecipazione e il mio impegno per far sì che la somma raccolta arrivasse a chi di dovere. <b>Tra novembre 2016 e gennaio 2017 hanno partecipato all’iniziativa circa 90 persone, sposando con incredibile entusiasmo la mia proposta. Nell’aprile del 2017, poi, ho consegnato la piccola grande somma raccolta recandomi in Valnerina</b>». A quel punto, Elisabetta torna a casa, felice, ma non del tutto soddisfatta. «Avendo toccato con mano i danni causati dal sisma – spiega – ho avvertito l’esigenza di continuare a muovermi per la causa. Non avevo le idee chiare, tantissime idee mi bazzicavano in testa, ma soltanto una mi ha sin da subito convinta: un libro».</p>
      <figure>
        <img src="https://cdn.cronachemaceratesi.it/wp-content/uploads/2019/11/libro-ricette-sibillini-3-e1573834583988-325x335.jpeg"/>
        <figcaption>L’acquacotta</figcaption>
      </figure>
      <p><b>Per oltre un anno e mezzo, Elisabetta lavora ad un progetto completamente differente da quello che sarebbe stato, poi, il risultato finale, fino ad arrivare al libro che ora, orgogliosa, tiene in mano.</b> «L’intento – racconta – è quello di far conoscere e valorizzare i prodotti enogastronomici del cratere. Non soltanto i più noti, come le lenticchie di Castelluccio, il ciauscolo o il guanciale amatriciano, ma anche la trota, la cicerchia, i marroni, la roveja, il vino cotto, la marotta e molti altri. <b>Si tratta di un patrimonio variegato e importante, spesso troppo poco conosciuto.</b> Ho cercato, nel mio piccolo, di raccontare gli ingredienti nel loro habitat naturale: all’interno di una ricetta». <b>Gli scatti delle pietanze sono stati realizzati da Anna Daverio, fotografa professionista. Il costo è di 17 euro, più 1,28 euro di spedizione. Per acquistare il libro è sufficiente rivolgersi ad Elisabetta, tramite la sua pagina Facebook (<a href="https://www.facebook.com/lillinelpaesedellestoviglie/">Lilli nel paese delle stoviglie</a>) o il suo profilo Instagram (<a href="https://www.instagram.com/la_lillotta/">la_lillotta</a>). </b></p>
    </article>
  </body>
</html>