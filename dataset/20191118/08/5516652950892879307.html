<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426026/katadiwxh-kai-syllhpsh-doylemporwn-se-kw-kai-stroggylh-anoixan-pyr-oi-limenikoi"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-18T08:45:02+00:00"/>
    <meta property="og:title" content="Καταδίωξη και σύλληψη δουλεμπόρων σε Κω και Στρογγύλη - Άνοιξαν πυρ οι λιμενικοί"/>
    <meta property="og:description" content="Στον εντοπισμό 11 αλλοδαπών προέβησαν τις πρώτες πρωινές ώρες της Κυριακής, στελέχη του Λιμενικού Σώματος – Ελληνικής Ακτοφυλακής. Συγκεκριμένα, περιπολικό σκάφος Λ.Σ.-ΕΛ.ΑΚΤ. εντόπισε στη θαλάσσια περιοχή βορειοανατολικά της Στρογγυλής, ταχύπλοο σκάφος, με ικανό αριθμό αλλοδαπών επιβαινόντων."/>
  </head>
  <body>
    <article>
      <h1>Καταδίωξη και σύλληψη δουλεμπόρων σε Κω και Στρογγύλη - Άνοιξαν πυρ οι λιμενικοί</h1>
      <address>
        <time datetime="2019-11-18T08:45:02+00:00">18 Nov 2019, 08:45</time>
      </address>
      <p>
        <b>Στον εντοπισμό 11 αλλοδαπών προέβησαν τις πρώτες πρωινές ώρες της Κυριακής, στελέχη του Λιμενικού Σώματος – Ελληνικής Ακτοφυλακής. Συγκεκριμένα, περιπολικό σκάφος Λ.Σ.-ΕΛ.ΑΚΤ. εντόπισε στη θαλάσσια περιοχή βορειοανατολικά της Στρογγυλής, ταχύπλοο σκάφος, με ικανό αριθμό αλλοδαπών επιβαινόντων.</b>
      </p>
      <p>Ο χειριστής του εν λόγω σκάφους αρχικά δε συμμορφώθηκε στα ηχητικά και οπτικά σήματα του πληρώματος του περιπολικού σκάφους Λ.Σ.-ΕΛ.ΑΚΤ. και επιχείρησε να διαφύγει, εκτελώντας παράλληλα επικίνδυνους ελιγμούς.</p>
      <p>Ακολούθησε καταδίωξη, ενώ ερρίφθησαν προειδοποιητικές βολές σε ασφαλή τομέα με αποτέλεσμα την ακινητοποίηση του σκάφους και το πλήρωμα του περιπολικού σκάφους Λ.Σ.-ΕΛ.ΑΚΤ., προέβη στην ασφαλή περισυλλογή και διάσωση των ανωτέρω, ενώ συνελήφθη ο 33χρονος αλλοδαπός χειριστής – διακινητής. Προανάκριση διενεργείται από το Λιμενικό Σταθμό Μεγίστης.</p>
      <p>Σε άλλο, ξεχωριστό περιστατικό, στον εντοπισμό έξι αλλοδαπών καθώς και στη σύλληψη του 22χρονου αλλοδαπού διακινητή τους προέβησαν τις βραδινές ώρες του Σαββάτου στελέχη του Λιμενικού Σώματος – Ελληνικής Ακτοφυλακής.</p>
      <p>Συγκεκριμένα, περιπολικό σκάφος Λ.Σ.-ΕΛ.ΑΚΤ. εντόπισε στη θαλάσσια περιοχή Ψαλίδι, στην Κω, ταχύπλοο σκάφος να κινείται με μεγάλη ταχύτητα με έναν επιβαίνοντα. Ο χειριστής του εν λόγω σκάφους αρχικά δε συμμορφώθηκε στα ηχητικά και φωτεινά σήματα του πληρώματος του περιπολικού σκάφους Λ.Σ.-ΕΛ.ΑΚΤ. και διατήρησε μεγάλη ταχύτητα, εκτελώντας επικίνδυνους ελιγμούς.</p>
      <p>Ακολούθησε καταδίωξη με ρίψη στοχευμένης βολής ακριβείας στον εξωλέμβιο κινητήρα του σκάφους, που είχε ως αποτέλεσμα την ακινητοποίηση του και τη σύλληψη του 22χρονου αλλοδαπού χειριστή – διακινητή.</p>
      <p>Στη συνέχεια, στελέχη της οικείας Λιμενικής Αρχής, εντόπισαν τους ανωτέρω αλλοδαπούς οι οποίοι είχαν αποβιβαστεί επί της ακτής, ενώ από το Λιμεναρχείο Κω που διενεργεί την προανάκριση, κατασχέθηκε το ανωτέρω σκάφος.</p>
      <p>Μυτιλήνη: Εντοπίστηκαν 87 αλλοδαποί από το βράδυ του Σαββάτου - Συνελήφθησαν οι διακινητές</p>
      <p>Στον εντοπισμό και τη διάσωση 39 αλλοδαπών προέβησαν, βραδινές ώρες χθες, στελέχη του Λιμενικού Σώματος – Ελληνικής Ακτοφυλακής. Συγκεκριμένα, πλοίο ανοιχτής θαλάσσης Λ.Σ-ΕΛ.ΑΚΤ. εντόπισε στη θαλάσσια περιοχή Μυτιλήνης, πνευστή μηχανοκίνητη λέμβο, με ικανό αριθμό αλλοδαπών επιβαινόντων. Υπό το συντονισμό του Ενιαίου Κέντρου Συντονισμού Έρευνας και Διάσωσης, το πλήρωμα του ανωτέρω σκάφους, προέβη στην ασφαλή περισυλλογή και διάσωση των ανωτέρω, οι οποίοι μεταφέρθηκαν στο λιμένα Μυτιλήνης, ενώ συνελήφθη ο 27χρονος αλλοδαπός χειριστής της λέμβου. Προανάκριση διενεργείται από το Κεντρικό Λιμεναρχείου Μυτιλήνης.</p>
      <p>Επιπλέον, στον εντοπισμό και τη διάσωση 48 αλλοδαπών προέβη, πρώτες πρωινές ώρες της Κυριακής, πλωτό σκάφος της Frontex, το οποίο βρισκόταν σε περιπολία στο πλαίσιο της ευρωπαϊκής επιχείρησης «ΠΟΣΕΙΔΩΝ 2019». Συγκεκριμένα, το ανωτέρω πλωτό εντόπισε στη θαλάσσια περιοχή «Χαραμίδας» Λέσβου, πνευστή μηχανοκίνητη λέμβο, με ικανό αριθμό αλλοδαπών επιβαινόντων. Υπό το συντονισμό του Ενιαίου Κέντρου Συντονισμού Έρευνας και Διάσωσης, το πλήρωμα του ανωτέρω σκάφους, προέβη στην ασφαλή περισυλλογή και διάσωση των ανωτέρω, οι οποίοι μεταφέρθηκαν στο λιμένα Μυτιλήνης, ενώ συνελήφθη ο 34χρονος αλλοδαπός χειριστής της λέμβου. Προανάκριση διενεργείται από το Κεντρικό Λιμεναρχείου Μυτιλήνης.</p>
      <p>https://www.protothema.gr/</p>
    </article>
  </body>
</html>