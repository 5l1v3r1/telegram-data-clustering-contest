<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/accidents/10081995-na-poltavschin-vinesli-virok-cholovku-za-vbivstvo-spvmeshkanki-cherez-neoberezhnst.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-18T08:08:00+00:00"/>
    <meta property="og:title" content="На Полтавщині винесли вирок чоловіку за вбивство співмешканки через необережність"/>
    <meta property="og:description" content="Чоловік ударив жінку. Та впала у ванній кімнаті, вдарилася об куток і ніжку ванни та через два тижні померла у лікарні  На початку листопада цього року Лубенський міськрайонний суд розглянув справу"/>
  </head>
  <body>
    <article>
      <h1>На Полтавщині винесли вирок чоловіку за вбивство співмешканки через необережність</h1>
      <address><time datetime="2019-11-18T08:08:00+00:00">18 Nov 2019, 08:08</time> by <a rel="author">Євгенія Каблучка</a></address>
      <p>
        <b>Чоловік ударив жінку. Та впала у ванній кімнаті, вдарилася об куток і ніжку ванни та через два тижні померла у лікарні</b>
      </p>
      <p>На початку листопада Лубенський міськрайонний суд розглянув справу щодо чоловіка, якого обвинувачували у вбивстві співмешканки через необережність. Про це стало <a href="http://www.reyestr.court.gov.ua/Review/85461537">відомо</a> з Єдиного державного реєстру судових рішень.</p>
      <p>Суд встановив, що злочин стався 24 лютого. Обвинувачений зі співмешканкою перебували вдома, пили алкоголь. Під час сварки обвинувачений один раз ударив рукою по обличчю жінку, яка виходила з ванної кімнати. Та впала на підлогу ванної кімнати і, падаючи, вдарилася об куток і ніжку ванни. Жінка отримала закриту черепно-мозкову травму з крововиливами. Через 15 діб потерпіла померла у лікарні.</p>
      <p>Спершу на суді обвинувачений визнавав свою вину. Розповів, що 24 лютого разом зі співмешканкою пили алкоголь. Жінка запропонувала ще випити, на що він їй відмовив, через що між ними виникла суперечка, яка переросла в штовханину. Обвинувачений штовхнув жінку, від чого вона впала на підлогу. Однак, щоб чоловік її ударив, від чого та впала, то такого не пам'ятає.</p>
      <p>Після падіння потерпілої, обвинувачений її підняв та сказав своїй матері викликати «швидку». На лікування жінки гроші в певній частині витрачала його мати, оскільки у чоловіка не було коштів.</p>
      <p>Пізніше в судовому засіданні обвинувачений змінив думку і пояснив, що свою вину у вчиненні злочину не визнає, жінку не вбивав. Потерпілу не бив, від його дій вона не падала, а сама похилилася назад та впала. Сказав, що на слідчому експерименті був в шоковому стані, казав те, що йому розповідав слідчий. В суді спочатку теж казав те, що казав слідчий.</p>
      <p>На суді дала показання жінка, що була близькою із померлою. За словами цієї жінки, за тиждень перед подіями до них додому викликали поліцію, бо нібито обвинувачений бив потерпілу. Це повторювалося часто. Коли обвинувачений кривдив співмешканку, та приїжджала до подруги.</p>
      <p>Коли потерпіла була в лікарні, то обвинувачений її лікуванням не займався, також не брав участі в похороні. Лікуванням та похоронами займалася жінка, що розповіла суду про побиття, та її брат. Витратили близько 30 тисяч гривень. Певну допомогу на лікування дала мати обвинуваченого.</p>
      <p>Також відомо, що обвинувачений вже мав судимість за порушення ч.1 ст. 309 Кримінального кодексу України (незаконне виробництво, виготовлення, придбання, зберігання, перевезення чи пересилання наркотичних засобів, психотропних речовин або їх аналогів без мети збуту).</p>
      <p>Суд визнав чоловіка винним у порушенні ч.1 ст. 119 Кримінального кодексу України (вбивство через необережність) і призначив покарання у виді 3 років обмеження волі.</p>
      <p>Автор: <a href="https://www.telegraf.in.ua/user/%AA%E2%E3%E5%ED%B3%FF+%CA%E0%E1%EB%F3%F7%EA%E0/">Євгенія Каблучка</a></p>
    </article>
  </body>
</html>