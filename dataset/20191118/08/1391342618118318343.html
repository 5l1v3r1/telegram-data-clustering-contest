<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vignaclarablog.it/2019111889551/al-foro-italico-un-villaggio-di-natale-con-ice-park/"/>
    <meta property="og:site_name" content="VignaClaraBlog.it"/>
    <meta property="article:published_time" content="2019-11-18T08:13:05+00:00"/>
    <meta property="og:title" content="Al Foro Italico un Villaggio di Natale con Ice Park"/>
    <meta property="og:description" content="Una trentina di stand per la vendita di prodotti tipici natalizi, sia alimentari che non, una baita all’interno della quale sarà attivo un punto di"/>
  </head>
  <body>
    <article>
      <h1>Al Foro Italico un Villaggio di Natale con Ice Park</h1>
      <address><time datetime="2019-11-18T08:13:05+00:00">18 Nov 2019, 08:13</time> by <a rel="author" href="https://www.vignaclarablog.it/author/redazione-vignaclarablogit/" target="_blank">Redazione</a></address>
      <p>Una trentina di stand per la vendita di prodotti tipici natalizi, sia alimentari che non, una baita all’interno della quale sarà attivo un punto di ristoro, una casetta di Babbo Natale, un’area bambini, un albero di Natale e poi, punto di forza, un Ice Park.</p>
      <p>Queste in sintesi le caratteristiche del <b>Villaggio di Natale</b> che aprirà a meno di quattrocento metri da Ponte Milvio<b> sabato 7 dicembre </b>per poi proseguire<b> fino al 12 gennaio.</b></p>
      <p>Ad annunciarlo è l’Ice Park Asd, organizzatrice dell’evento, spiegando che come ogni inverno che si rispetti anche quest’anno a Roma gli amanti del pattinaggio su ghiaccio potranno dar sfogo alla propria passione negli Ice Park che verranno allestiti nella capitale. Oltre a quello all’Auditorium, novità assoluta per il 2019 sarà la location del Foro Italico.</p>
      <p><a href="https://www.google.com/maps/place/Via+Mario+Toscano,+00135+Roma+RM/@41.935138,12.4628662,3a,75y,239.41h,91.47t/data=!3m6!1e1!3m4!1snRHBUNru4_AKrbNMH3Pe3A!2e0!7i13312!8i6656!4m5!3m4!1s0x132f60c74d0a0b8f:0x30633684d7ab6071!8m2!3d41.9352986!4d12.4624646">Ubicata a pochi passi da Ponte Milvio</a>, la grande area circoscritta da via Mario Toscano, viale Antonino di San Giuliano, viale del Ministero degli Affari Esteri e lungotevere Maresciallo Diaz ospiterà <b>dal 7 dicembre</b> l’Ice Park intorno al quale sarà allestito, <i>Inverno Incantato, </i>il <b>Villaggio di Natale</b> <b>con al centro la pista di ghiaccio</b>.</p>
      <p>Si tratta di un Villaggio – spiegano gli organizzatori – in cui i visitatori potranno passeggiare nel mercatino allestito in tipico stile natalizio, stand con prodotti tipici e gastronomici, la casa di Babbo Natale e la Baita. Tutti i giorni inoltre, dalle 10 alle 22, sarà possibile pattinare liberamente, usufruire di corsi dedicati, partecipare ad attività ludico-ricreative legate alla tradizione natalizia, usufruire dell’animazione per i più piccoli e assistere a spettacoli nonché ad esibizioni di atleti nazionali ed internazionali.</p>
    </article>
  </body>
</html>