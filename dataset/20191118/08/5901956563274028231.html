<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/ose-krcevito-brencale-a-obranile-domace-osirje-249759"/>
    <meta property="og:site_name" content="Slovenske novice"/>
    <meta property="article:published_time" content="2019-11-18T08:57:00+00:00"/>
    <meta property="og:title" content="Ose krčevito brenčale, a obranile domače osirje"/>
    <meta property="og:description" content="VELENJE – Rokometaši Gorenja so dobro opravili nalogo na uvodni tekmi tretjega kvalifikacijskega kroga pokala evropske zveze EHF. V Rdeči dvorani so Metalurg iz Skopja premagali s 24:19, na povra..."/>
  </head>
  <body>
    <article>
      <h1>Ose krčevito brenčale, a obranile domače osirje</h1>
      <h2>Rokometaši Gorenja v uvodni tekmi 3. kroga pokala EHF porazili Metalurg. V Skopju bodo branili pet golov prednosti za preboj v skupinski del tekmovanja.</h2>
      <address><time datetime="2019-11-18T08:57:00+00:00">18 Nov 2019, 08:57</time> by <a rel="author">Marko Uršič</a></address>
      <p>VELENJE – Rokometaši Gorenja so dobro opravili nalogo na uvodni tekmi tretjega kvalifikacijskega kroga pokala evropske zveze EHF. V Rdeči dvorani so Metalurg iz Skopja premagali s 24:19, na povratno tekmo, v nedeljo v Severni Makedoniji, torej nesejo pet golov prednosti. Ose so dosegle načrtovano zmago, seveda z namenom, da bi se prebile v skupinski del drugega najmočnejšega evropskega klubskega tekmovanja.<br/><br/>Kljub zalogi petih zadetkov Velenjčani tudi vedo, da bo v Skopju še kako vroče, Severni Makedonci znajo pritiskati, tako na tekmece kot na sodnika. Varovanci trenerja Gorenja <b>Zorana Jovičića</b>, ta ni mogel računati na poškodovanega <b>Domna Tajnika</b>, so bili večji del prvega polčasa v podrejenem položaju, gostje so si v 24. minuti priigrali priboljšek treh golov (7:10). A slovenski pokalni zmagovalci so v končnici uvodnega dela strnili svoje vrste, v slačilnico odšli le z zaostankom –1, v drugem polčasu pa razkazali svoje rokometno znanje in učinkovitost. <b>Matic Verdinek</b>, na koncu je zbral šest zadetkov, je v 36. minuti ose prvič pripeljal v prednost (13:12), deset minut pozneje so Gorenjevi rokometaši prek <b>Vlada Matanovića</b> vodili že za šest golov (19:13).<br/><br/>Metalurg je po enajstih minutah brez doseženega gola, za to gre zahvala velenjski obrambi, spet zadel šele v 48. minuti, z dvema zaporednima zadetkoma se je približal na 15:19. Na koncu so si ose le zagotovile dobro zalogo za gostovanje. Najučinkovitejši domačin je bil <b>Aleks Kavčič </b>s sedmimi goli, vratar <b>Aljaž Panjtar</b> pa je v dobrih 30 minutah zbral deset obramb in prejel le devet zadetkov.<br/> </p>
      <h3>Niso nedolžni</h3>
      <p>»Ekipa Metalurga je izkušenejša, za seboj ima več evropskih tekem, mi tega nimamo. Menim pa, da so vse druge stvari pri nas boljše. V prvem polčasu smo razbranili njihovega čuvaja mreže, obranil je kar veliko čistih priložnosti, igrali so tudi umirjeno, na dolge napade. V drugem polčasu smo bili v obrambi boljši, v napadu učinkovitejši in na takšen način smo si priigrali prednost. V Skopje odhajamo po novo zmago, kot da je izid 0:0. To je za našo mlado in neizkušeno ekipo nova preizkušnja in želim si, da bi bila uspešna,« je menil Jovičić.<br/><br/>Kavčič pa je dodal: »Začeli smo malce v krču, Metalurg pa na polno in ni tako nedolžna ekipa, kot smo sprva menili. Ne bom rekel, da smo se v naših glavah slabo pripravili nanj, temveč menim, da smo v tekmo vstopili premalo agresivno, kakor bi se za domačo tekmo spodobilo. V drugem polčasu smo to popravili, bilo je še sicer nekaj napak in nezbranosti, morebiti bi lahko dosegli še kakšen zadetek več, a upam, da bo naša popotnica zadostovala za napredovanje v skupinski del tekmovanja.« </p>
    </article>
  </body>
</html>