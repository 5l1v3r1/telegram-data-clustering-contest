<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-30/sport/ldquo-vettel-si-comportato-come-bimbo-quale-viene-tolto-219296.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-18T08:59:19+00:00"/>
    <meta property="og:title" content="'vettel come un bimbo al quale viene tolto il giocattolo' – terruzzi sull’autoscontro ferrari"/>
    <meta property="og:description" content="“VETTEL SI È COMPORTATO COME UN BIMBO AL QUALE VIENE TOLTO IL GIOCATTOLO” – TERRUZZI SULL’AUTOSCONTRO FERRARI: &quot;NELL'INCIDENTE CHE HA TOLTO DI SCENA ENTRAMBE LE ROSSE C' È LA STIZZA DI SEB. GESTI DA PISTA SIMILI A STRILLI RABBIOSI. È MOLTO DIFFICILE GESTIRE UN FENOMENO CHE TALVOLTA VA IN TILT. MA I LIMITI CARATTERIALI DI VETTEL INDURRANNO A LIMITARNE LA LIBERTÀ QUANDO IN PALIO CI SARÀ BEN PIÙ DI UN PIAZZAMENTO&quot;"/>
  </head>
  <body>
    <article>
      <h1>'vettel come un bimbo al quale viene tolto il giocattolo' – terruzzi sull’autoscontro ferrari</h1>
      <address>
        <time datetime="2019-11-18T08:59:19+00:00">18 Nov 2019, 08:59</time>
      </address>
      <p>
        <b>“VETTEL SI È COMPORTATO COME UN BIMBO AL QUALE VIENE TOLTO IL GIOCATTOLO” – TERRUZZI SULL’AUTOSCONTRO FERRARI: "NELL'INCIDENTE CHE HA TOLTO DI SCENA ENTRAMBE LE ROSSE C' È LA STIZZA DI SEB. GESTI DA PISTA SIMILI A STRILLI RABBIOSI. È MOLTO DIFFICILE GESTIRE UN FENOMENO CHE TALVOLTA VA IN TILT. MA I LIMITI CARATTERIALI DI VETTEL INDURRANNO A LIMITARNE LA LIBERTÀ QUANDO IN PALIO CI SARÀ BEN PIÙ DI UN PIAZZAMENTO"</b>
      </p>
      <hr/>
      <figure>
        <iframe data-src="https://twitter.com/F1/status/1196143146415132673?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Giorgio Terruzzi per <a href="http://www.corriere.it/">il Corriere della Sera</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255721/1239519.htm">
          <img src="https://cdn-static.dagospia.com/img/foto/11-2019/vettel-leclerc-10-1239519.jpg"/>
        </a>
        <figcaption>vettel leclerc 10</figcaption>
      </figure>
      <p>Nell' incidente che ha tolto di scena entrambe le Ferrari c' è qualcosa che purtroppo abbiamo già visto. C' è la stizza di Sebastian Vettel che innesca una reazione immediatamente dopo uno smacco subito. Nello specifico il sorpasso portato da Leclerc alla «esse» dedicata a Senna.</p>
      <p>La conseguenza: una deviazione nella retta successiva, inutile e nefasta visto che Seb aveva davanti spazio a sufficienza per tentare una replica di ben altra natura.</p>
      <p>Sono i fotogrammi dell' urto a raccontarci una dinamica psicologica reiterata che porta Sebastian a trasformare un piccolo smacco o un danno discreto in un affronto insopportabile.</p>
      <figure>
        <a href="https://www.dagospia.com/mediagallery/Dago_fotogallery-255721/1239518.htm">
          <img src="https://cdn-static.dagospia.com/img/foto/11-2019/vettel-leclerc-3-1239518.jpg"/>
        </a>
        <figcaption>vettel leclerc 3</figcaption>
      </figure>
      <p>Accade così da molto tempo ed è ormai facile osservare un procedimento che ha prodotto una quantità rilevante di gioie perdute.</p>
      <p>Vettel, per qualche verso, si comporta all' improvviso come un bimbo al quale viene tolto il giocattolo e come un bimbo reagisce.</p>
      <p>Gesti da pista simili a strilli rabbiosi. Niente che abbia a che fare con una padronanza che peraltro manifesta quando ciò che sta tra le sue mani e attorno a lui non comporta un disordine improvviso. Il tutto, nello specifico, dopo una ripartenza infelice dietro una safety car che aveva danneggiato, involontariamente, soprattutto Leclerc. Forse il problema in queste fasi è dovuto alla difficoltà di scaldare al meglio le gomme da parte di chi guida una Ferrari ma qui importa relativamente.</p>
      <figure>
        <a href="https://www.dagospia.com/mediagallery/Dago_fotogallery-255721/1239517.htm">
          <img src="https://cdn-static.dagospia.com/img/foto/11-2019/vettel-leclerc-1-1239517.jpg"/>
        </a>
        <figcaption>vettel leclerc 1</figcaption>
      </figure>
      <p>Piuttosto, Leclerc aveva appena montato gomme morbide nuove ed era evidente che fosse carico, pronto e più attrezzato per tentare di recuperare una piazza migliore, magari addirittura un podio, visto che secondo ci è finito Gasly con la Toro Rosso, per un compendio preziosissimo offerto all' Italia motoristica. È molto facile pretendere da Mattia Binotto una gestione totale dei piloti in rosso. È molto difficile gestire un fenomeno che talvolta va in tilt. Anche perché Seb resta un campione di prim' ordine.</p>
      <p>Ma proprio i limiti caratteriali di Vettel indurranno, crediamo, a limitarne la libertà quando in palio ci sarà ben più di un piazzamento.</p>
      <figure>
        <a href="https://www.dagospia.com/mediagallery/Dago_fotogallery-255721/1208506.htm">
          <img src="https://cdn-static.dagospia.com/img/foto/09-2019/vettel-1208506.png"/>
        </a>
        <figcaption>vettel</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255721/1213922.htm">
          <img src="https://cdn-static.dagospia.com/img/foto/09-2019/leclerc-vettel-3-1213922.jpg"/>
        </a>
        <figcaption>leclerc vettel 3</figcaption>
      </figure>
    </article>
  </body>
</html>