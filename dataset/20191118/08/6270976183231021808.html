<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/18/bogdan-zbyrav-zhurnalistiv-na-zakrytu-zustrich-pro-shho-govoryly/"/>
    <meta property="og:site_name" content="Рубрика"/>
    <meta property="article:published_time" content="2019-11-18T08:34:07+00:00"/>
    <meta property="og:title" content="Богдан збирав журналістів на закриту зустріч: про що говорили"/>
    <meta property="og:description" content="Удень 15 листопада голова Офісу президента Андрій Богдан та його заступники Кирило Тимошенко і Юрій Костюк зібрали близько 20 іноземних і українських журналістів на зустріч у форматі off the record. Повідомляє theBabel. Це не перша така зустріч Богдана з журналістами, попередня відбулася 24 жовтня. І тоді, і 15 листопада голова ОП пояснював свою позицію щодо […]"/>
  </head>
  <body>
    <article>
      <h1>Богдан збирав журналістів на закриту зустріч: про що говорили</h1>
      <address><time datetime="2019-11-18T08:34:07+00:00">18 Nov 2019, 08:34</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/05/2019-05-21T131801Z_1509385022_RC15B18B1360_RTRMADP_3_UKRAINE-ZELENSKIY-860x580-c-1.jpg"/>
      </figure>
      <p>Фото Reuters<br/><b><b>Удень 15 листопада голова Офісу президента Андрій Богдан та його заступники Кирило Тимошенко і Юрій Костюк зібрали близько 20 іноземних і українських журналістів на зустріч у форматі off the record.</b></b></p>
      <p>Повідомляє <a href="https://thebabel.com.ua/texts/38270-golova-ofisu-prezidenta-andriy-bogdan-zibrav-zhurnalistiv-na-zakritu-zustrich-vin-bagato-skarzhivsya-i-matyukavsya-os-yogo-golovni-tezi?utm_source=group&amp;utm_medium=telegram">theBabel.</a></p>
      <p>Це не перша така зустріч Богдана з журналістами, попередня відбулася 24 жовтня. І тоді, і 15 листопада голова ОП пояснював свою позицію щодо ключових політичних тем: роботи парламенту і Кабміну, переговорів з Росією, розведення військ. Обидва рази Богдан був емоційним, матюкався, і під час останньої зустрічі його навіть попросили добирати слова.</p>
      <p>Про це відкрито заявив радник міністра охорони здоровʼя Дмитро Раімов, і за умови анонімності theБабелю підтвердили ще три незалежні одне від одного джерела.</p>
      <p>
        <b>Якщо коротко, він незадоволений роботою Ради і Кабміну та не знає, як переконати Захід, що влада й олігарх Ігор Коломойський — це не одне і те саме.</b>
      </p>
      <ol>
        <li>Богдан вважає, що Міжнародному валютному фонду більше нічого вимагати від України — депутати виконали головні вимоги, ухваливши в першому читанні закон про продаж сільгоспземель і повернувши кримінальну відповідальність за незаконне збагачення. Тепер МВФ хоче знати, наскільки близький до влади олігарх Ігор Коломойський. Переконати іноземних партнерів, що він веде свою гру, команді президента складно.</li>
        <li>Є дискусія з МВФ про долю глави правління Райффайзен Банка Аваль <a href="https://rubryka.com/2019/11/15/rajffajzen-bank-aval-vnese-zastavu-za-golovu-pravlinnya-pysaruka/">Олександра Писарука.</a> САП підозрює, що Писарук, у минулому перший заступник голови НБУ, був причетний до розкрадання стабілізаційного кредиту НБУ в розмірі 1,2 мільярда гривень. Його підозрюють у тому, що на посаді першого заступника голови Нацбанку він брав участь у розкраданні стабілізаційного кредиту НБУ. Богдан переконує, що Національне антикорупційне бюро, яке займається цією справою, — це незалежний орган, і розслідування ведеться неупереджено.</li>
        <li>Вважає, що премʼєр-міністр Олексій Гончарук працює повільно і не завжди продуктивно. Через це з ним постійно доводиться сперечатися.</li>
        <li>Каже, що з голови СБУ Івана Баканова такий самий силовик, як з самого Богдана. Тому між ними є розбіжності.</li>
        <li>З призначенням голови Київської міської державної адміністрації влада не поспішає, бо «не впевнена в персоналіях». На питання, чим не влаштовує кандидатура нардепа від «Слуги народу» Олександра Ткаченка і коли буде призначення, по суті чиновник не відповів.</li>
        <li>Вважає, що мета мітингів «Національного корпусу» Андрія Білецького проти розведення військ і продажу землі — зайняти електоральну нішу «Європейської солідарності» Петра Порошенка. Сам Білецький таким чином хоче стати головним опонентом президента Зеленського.</li>
        <li>Богдан розчарувався у фракції «Слуга народу». Вважає, що у багатьох депутатів через стрімке карʼєрне зростання почалася «зіркова хвороба». Повторив тезу зі свого інтервʼю «ВВС Україна» про те, що у фракції є «психічно хворі люди». Дострокові парламентські вибори вважає малоймовірними, але «подивимося».</li>
        <li>Зустрічався з бізнесменом Рінатом Ахметовим і нардепом фракції «Опозиційна платформа — За життя» Сергієм Льовочкіним щодо деяких голосувань у парламенті.</li>
        <li>Лідерка фракції «Батьківщина» Юлія Тимошенко просила призначити її людей на деякі посади.</li>
        <li>Богдан скаржиться, що його ніхто не любить.</li>
      </ol>
    </article>
  </body>
</html>