<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/piano-atm-4-sindacati-e-condivisibile-basta-tifo-da-stadio-e-nostalgie.html"/>
    <meta property="og:site_name" content="Tempostretto"/>
    <meta property="article:published_time" content="2019-11-18T08:53:26+00:00"/>
    <meta property="og:title" content="Piano Atm, 4 sindacati: ” E’ condivisibile. Basta tifo da stadio e nostalgie”"/>
    <meta property="og:description" content="Cisl, Faisa, Ugl e Orsa evidenziano i 90 milioni d'investimento, le 166 assunzioni e l'aumento dei mezzi"/>
  </head>
  <body>
    <article>
      <h1>Piano Atm, 4 sindacati: ” E’ condivisibile. Basta tifo da stadio e nostalgie”</h1>
      <address><time datetime="2019-11-18T08:53:26+00:00">18 Nov 2019, 08:53</time> by <a rel="author" href="https://www.tempostretto.it/author/rosaria-brancato" target="_blank">Rosaria Brancato</a></address>
      <p>
        <i>Cisl, Faisa, Ugl e Orsa evidenziano i 90 milioni d'investimento, le 166 assunzioni e l'aumento dei mezzi</i>
      </p>
      <p>Dopo la presentazione del Piano Industriale 2020-2022 dell’Atm ai sindacati, sabato scorso, Cisl-Faisa-Ugl ed Orsa hanno iniziato ad approfondirne e valutarne i contenuti.</p>
      <h3>Più dipendenti più mezzi</h3>
      <p>Le quattro sigle sindacali hanno comunque espresso un primo parere positivo per l’investimento di <b>quasi 90 milioni e l’assunzione di 162 conducenti bus più 4 conducenti tram.</b></p>
      <h3>Un aumento delle percorrenze</h3>
      <p>D’Amico, Sciotto, Sturiale e Massaro evidenziano come il piano appaia ambizioso, con un significativo aumento della frequenza dei mezzi pubblici nelle zone nord-sud, linee centrali e villaggi. Stando al piano nel triennio il totale delle percorrenze dovrebbe essere <b>incrementato del 28,6%</b>, accompagnato anche da un aumento della velocità commerciale pari al 15,1%.</p>
      <h3>Via i vecchi bus</h3>
      <p>Il rapporto vetture-km per abitante dovrebbe passare dall’attuale valore 7 al valore 10,1. A fine 2020 si dovrebbe <b>completare la rottamazione di tutti gli autobus euro1 e euro2 </b>che non possono usufruire dello sconto sull’accisa del gasolio (i famosi bus che la GTT di Torino stava per rottamare e che la precedente gestione ATM ha ritenuto conveniente portarli a Messina).</p>
      <p><b> Il fabbisogno dei bus dovrebbe arrivare a 95 nel 2020, 125 nel 2021, 136 nel 2022</b>. Le risorse economiche sono individuate nei maggiori ricavi, nell’incremento dei passeggeri, nella riorganizzazione della rete di vendita, nella lotta all’evasione tariffaria, nell’aggiornamento dei prezzi e, ovviamente, nella contribuzione pubblica.</p>
      <h3>Restiamo prudenti</h3>
      <p>“<i>Sulla carta il Piano Industriale è condivisibile- scrivono <b>Fit Cisl, Faisa, Ugl ed Orsa</b>-, a tratti sembra il libro dei sogni ma <b>la prudenza è d’obbligo</b>. Se la nuova ATM propone un progetto volto all’incremento della qualità e della quantità del Trasporto Pubblico Locale, il sindacato ha il dovere di prenderne atto, accettare la scommessa e incalzare l’azienda perché lo trasformi in fatti concreti. Sembra che il Salva Messina cominci a prendere forma;</i></p>
      <h3>No al tifo da curva e a nostalgici</h3>
      <p><i>CISL, FAISA, UGL e ORSA hanno sempre risposto con i fatti alla chiacchiere espresse in sindacalase e sono rimaste volutamente distanti dalle lotte fini a se stesse, <b>dalle sfide personali con il sindaco De Luca.</b></i> <b><i>Il tifo da curva sud che divide</i></b><i> gli ultras dell’amministrazione De Luca dai i <b>nostalgici di Accorinti</b>, Cacciola e Foti non ci appartiene, la nostra missione statutaria era e sarà sempre la tutela dei lavoratori, pertanto non permetteremo a nessuno di seminare terrore e disinformazione tattica</i>”.</p>
      <p>L<b>’affondo delle 4 sigle è nei confronti della <a href="https://www.tempostretto.it/news/atm-cgil-e-uil-quanto-sta-accadendo-conferma-che-la-liquidazione-e-stata-una-scelta-sbagliata.html">Uil e della Cgil</a></b> che sono in aperta opposizione sia a De Luca che alla gesione Atm. D’Amico, Sciotto, Sturiale e Massaro sottolineano un clima di voci incontrollate volte a creare scompiglio.</p>
      <h3>C’è chi annuncia tsunami</h3>
      <p>“<i>Chi ha interesse politico/sindacale a insinuare paure e tensioni fra i lavoratori, racconta che l’applicazione del “Salva Messina” causerà riduzione del personale, variazione del contratto di lavoro, perdita del contratto di secondo livello, dimensionamenti al ribasso dei parametri, azzeramento dei diritti e delle tutele. I più informati affermano che <b>terremoti e tsunami distruggeranno la sede della nuova ATM</b> e fra i dipendenti non ci saranno sopravvissuti”.</i></p>
      <p>Cisl, Faisa Ugl ed Orsa ribadiscono di avere chiesto ed <b>ottenuto </b>dall’azienda una serie di <b>garanzie</b> in vista del passaggio dei dipendenti dalla vecchia alla nuova Atm.</p>
      <p>· A tutti i lavoratori, compreso il personale ztl, sara’ applicato il contratto nazionale autoferrotranvieri.</p>
      <p>· I diritti, le tutele e i trattamenti economici saranno mantenuti nel rispetto dell’art.26 del Regio Decreto 08/01/1931 n° 148</p>
      <p>· il contratto integrativo di secondo livello sarà discusso con le Organizzazioni Sindacali entro due mesi dall’avio dell’attività e gli effetti avranno decorrenza retroattiva dalla data di assunzione nella nuova azienda.</p>
      <p>“<i>Non abbiamo vinto la rivoluzione ma un altro passo concreto è stato fatto per impegnare la nuova ATM al rispetto di quanto di positivo è presente nel “Salva Messina” in tema di tutela dei diritti e dei salari</i>”</p>
      <h4>Articoli correlati</h4>
    </article>
  </body>
</html>