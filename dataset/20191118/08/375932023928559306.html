<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/nincs-lezarva-a-magyar-tesla-misszio-2-1874499/"/>
    <meta property="og:site_name" content="Világgazdaság"/>
    <meta property="article:published_time" content="2019-11-18T08:31:00+00:00"/>
    <meta property="og:title" content="Nincs lezárva a magyar Tesla-misszió"/>
    <meta property="og:description" content="Továbbra is szerepel a Tesla térképén Magyarország."/>
  </head>
  <body>
    <article>
      <h6 class="kicker">Száznál is több projekt vár döntésre, 18 ezer új munkahely jöhet létre 6,8 milliárd euróból</h6>
      <h1>Nincs lezárva a magyar Tesla-misszió</h1>
      <address><time datetime="2019-11-18T08:31:00+00:00">18 Nov 2019, 08:31</time> by <a rel="author">Hecker Flórián</a></address>
      <h4>Továbbra is szerepel a Nemzeti Befektetési Ügynökség (HIPA) térképén az amerikai elektromos meghajtású járműgyártó óriás, amelynek stratégiájából arra lehet következtetni, hogy a cég több ponton is kapcsolódhat Magyarországhoz – erről is beszélt a Világgazdaságnak Ésik Róbert vezérigazgató.</h4>
      <p>
        <b>Mennyire vágta mellbe, hogy a Tesla Németországot választotta?</b>
      </p>
      <p>A cégnek a szóban forgó gyárépítés mellett véleményem szerint lesz még beruházási döntése Európára vonatkozóan. Változatlanul arra törekszünk, hogy Magyarország ajánlatát megjelenítsük a Teslának, hogy a jövőbeni projektekről is tudjunk érdemben tárgyalni. Szerintem lehet folytatása ennek a kapcsolatnak, már csak azért is, mert az elmúlt öt évben fontos referenciákat szereztünk a járműipar két legnagyobb megatrendjében: az elektromobilitásban és az önvezető autók területén.</p>
      <p>
        <b>Mire gondol?</b>
      </p>
      <p>A magyar gazdaságnak, amelyben a járműipar nagy súlyt képvisel, az az érdeke, hogy jövőtálló befektetések érkezzenek. A Tesla ilyen, de rajta kívül más, az elektromobilitásban, illetve az akkumulátorgyártásban meghatározó vállalatok is Európát választották. Ha ezeknek a fejlesztéseknek a konkrét helyszíneit vizsgáljuk, az látszik, hogy Magyarország az élvonalban szerepel. Eddig öt ázsiai globális szereplő döntött a kontinens mellett. Az LG Chem Wroclawban terjeszkedik, a kínai CATL Erfurtban, ugyanakkor a Samsung SDI Gödön építi meg a világ egyik legnagyobb akkumulátorüzemét, Dél-Korea harmadik legnagyobb cége, az SK Innovation már a második egységét húzza fel Komáromban, a GS Yuasa pedig októberben Miskolcon kezdte meg a lítiumion-alapú akkumulátorainak előállítását.</p>
      <figure>
        <img src="https://www.vg.hu/wp-content/uploads/2019/11/esikrobert4.jpg"/>
        <figcaption>Fotó: VG/Vémi Zoltán</figcaption>
      </figure>
      <p>
        <b>Volt most valódi esély arra, hogy Magyarország legyen a befutó a Teslánál?</b>
      </p>
      <p>Mivel a Tesla esetében is bizalmas projektről volt szó, ezt nem tudom kommentálni. Azt meg tudom erősíteni, hogy a Tesla nem került le a HIPA térképéről. A tapasztalatok azt mutatják, hogy ez idővel akár gyümölcsöt teremhet. Elég csak a Jaguar-Land Rover 2015-ös döntését felidézni, amely fájó volt Magyarország számára, de annál nagyobb volt az öröm, amikor a cég három évvel később a kontinentális mérnöki és beszerzési központját Budapestre hozta. Ez annak is köszönhető, hogy fenntartottuk a stratégiai kapcsolatot. A Tesla esetében ugyanez a helyzet.</p>
      <p>
        <i>A <a href="https://www.vg.hu/vilaggazdasag/vilaggazdasag-magyar-gazdasag/nincs-lezarva-a-magyar-tesla-misszio-1872867/">teljes interjút</a> a Világgazdaság hétfői számában olvashatják</i>
      </p>
    </article>
  </body>
</html>