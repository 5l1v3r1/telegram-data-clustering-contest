<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2820169-posol-ssa-v-es-informuvav-administraciu-trampa-pro-sprobi-tisku-na-ukrainu-cnn.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T08:55:00+00:00"/>
    <meta property="og:title" content="Посол США в ЄС інформував адміністрацію Трампа про спроби тиску на Україну - CNN"/>
    <meta property="og:description" content="Посол США в Євросоюзі Гордон Сондленд інформував кількох посадових осіб адміністрації президента Дональда Трампа про свої спроби змусити Україну розпочати розслідування проти Джо і Хантера Байденів, що пізніше обговорювалося в липневій розмові з українським лідером Володимиром Зеленським."/>
  </head>
  <body>
    <article>
      <h1>Посол США в ЄС інформував адміністрацію Трампа про спроби тиску на Україну - CNN</h1>
      <h2>Посол США в Євросоюзі Гордон Сондленд інформував кількох посадових осіб адміністрації президента Дональда Трампа про свої спроби змусити Україну розпочати розслідування проти Джо і Хантера Байденів, що пізніше обговорювалося в липневій розмові з українським лідером Володимиром Зеленським.</h2>
      <address>
        <time datetime="2019-11-18T08:55:00+00:00">18 Nov 2019, 08:55</time>
      </address>
      <p>Про це повідомляє <a href="https://edition.cnn.com/2019/11/17/politics/sondand-trump-ukraine-impeachment/index.html">C</a><a href="https://edition.cnn.com/2019/11/17/politics/sondand-trump-ukraine-impeachment/index.html">NN</a> з посиланням на матеріал газети The Wall Street Journal, в розпорядженні якої опинилося електронне листування щодо цього питання.</p>
      <p>"Електронні листи, переглянуті WSJ, показують, що Гордон Сондленд, який розповів під час свідчень минулого місяця, що Трамп доручив йому працювати з Руді Джуліані в Україні, постійно повідомляв виконувачу обов'язків керівника апарату Білого дому Міку Малвані та міністру енергетики Ріку Перрі про докладені ним зусилля стосовно того, щоб країна (Україна — ред.) розпочала розслідування (проти Байдена — ред.) за кілька тижнів напередодні розмови Трампа з його українським колегою (Зеленським — ред.) 25 липня", - йдеться у повідомленні.</p>
      <p>Білл Тейлор, американський дипломат в Україні, під час першого публічного слухання про імпічмент 13 листопада розповів, що член його штабу Девід Холмс, який супроводжував Сондленда на зустрічах у Києві, бачив, як посол дзвонить Трампу зі свого мобільного, та почув, що президент запитує про певні "розслідування".</p>
      <p>За словами Холмса, який також свідчив у Конгресі минулого тижня, Сондленд під час розмови з Трампом сказав, що Зеленський зробить "все, про що ви попросите його". Посол США в ЄС також підтвердив Трампу, що українці збираються "провести розслідування" проти Джо Байдена та його сина Хантера.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2819991-tramp-prezident-ukraini-zaperecue-so-nogo-tisnuli.html">Трамп: Президент України заперечує, що на нього тиснули</a>
      </blockquote>
      <p>Холмс розповів, що почув розмову Сондленда і <a href="https://www.ukrinform.ua/tag-tramp">Трампа</a>, оскільки вона голосно лунала з телефону Сондленда на терасі ресторану, де вони вечеряли разом зі ще двома особами.</p>
      <p>"Хоч на телефоні посла Сондленда не був увімкнений гучномовець, я чув голос президента (Трампа — ред.) через динамік телефону. Голос президента був дуже гучним і впізнаваним, і посол Сондленд тримав телефон подалі від вуха певний час, імовірно, через гучний звук", - сказав Холмс під час свідчень.</p>
      <p>Нині невідомо, чи був зашифрований мобільний телефон Сондленда.</p>
      <p>На думку кількох колишніх американських чиновників, розвідка Росії могла перехопити розмову президента США Дональда Трампа з послом США в ЄС Гордоном Сондлендом, у якій Трамп запитував про розслідування проти Байденів в Україні.</p>
      <p>Як повідомляв Укрінформ, у середу, 13 листопада, в Палаті представників США розпочалися перші публічні слухання в контексті розслідування щодо імпічменту президента Сполучених Штатів Трампа.</p>
    </article>
  </body>
</html>