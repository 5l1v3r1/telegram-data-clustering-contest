<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotomac.com.tr/futbol/2019/11/18/euro-2020ye-gruplardan-son-3-bilet"/>
    <meta property="og:site_name" content="FotoMaç"/>
    <meta property="article:published_time" content="2019-11-18T08:43:35+00:00"/>
    <meta property="og:title" content="EURO 2020'ye gruplardan son 3 bilet"/>
    <meta property="og:description" content="2020 Avrupa Futbol Şampiyonası Elemeleri grup aşamasından turnuvaya gidecek olan son 3 takım bugün ve yarın oynanacak karşılaşmaların ardından belli olacak."/>
  </head>
  <body>
    <article>
      <h1><u><a href="https://www.fotomac.com.tr/haberleri/euro-2020?id=8c2496fd-af5a-476d-8fbc-4a87b7e351ec">EURO 2020</a></u>'ye gruplardan son 3 bilet</h1>
      <h2>2020 <u><a href="https://www.fotomac.com.tr/haberleri/avrupa-futbol-sampiyonasi?id=9622f15b-3311-41c3-a2a1-900c8221c109">Avrupa Futbol Şampiyonası</a></u> Elemeleri grup aşamasından turnuvaya gidecek olan son 3 takım bugün ve yarın oynanacak karşılaşmaların ardından belli olacak.</h2>
      <address>
        <time datetime="2019-11-18T08:43:35+00:00">18 Nov 2019, 08:43</time>
      </address>
      <p>2020 <u><a href="https://www.fotomac.com.tr/haberleri/avrupa-futbol-sampiyonasi?id=9622f15b-3311-41c3-a2a1-900c8221c109">Avrupa Futbol Şampiyonası</a></u> Elemeleri'nde heyecan tüm hızıyla sürerken turnuvada mücadele etmeye hak kazanan takımlar da birer birer belli oluyor. Dün oynanan karşılaşmada Lüksemburg'u deplasmanda 2-0 mağlup eden Portekiz, Avrupa Futbol Şampiyonası'nda mücadele etmeye hak kazanan 17'nci takım oldu. Elemelerde bugün ve yarın oynanacak maçların ardından son 3 takım şampiyona vizesi alacak.</p>
      <p>
        <b>GRUPLARDAN SON 3 BİLET İÇİN 6 ADAY</b>
      </p>
      <p><u><a href="https://www.fotomac.com.tr/haberleri/euro-2020?id=8c2496fd-af5a-476d-8fbc-4a87b7e351ec">EURO 2020</a></u> yolunda bugün 3 grupta 8 maç oynanacak. D Grubu'nda lider <u><a href="https://www.fotomac.com.tr/haberleri/danimarka?id=c5e4d299-28df-4806-994f-23234100d6b9">Danimarka</a></u> 15 puan toplarken, <u><a href="https://www.fotomac.com.tr/haberleri/isvicre?id=44ff5fc7-4028-415a-9c70-31d89280546e">İsviçre</a></u> 14, <u><a href="https://www.fotomac.com.tr/haberleri/irlanda-cumhuriyeti?id=8e557063-7c92-4c8c-9c8b-9d6bf2f25e46">İrlanda Cumhuriyeti</a></u> ise 12 puanla sıralanıyor. Lider Danimarka, İrlanda Cumhuriyeti'ne konuk olurken, İsviçre de Cebelitarık deplasmanında kazanıp direkt olarak Avrupa Futbol Şampiyonası'na gitme hesapları yapıyor. Son maçlar öncesinde Danimarka'ya deplasmanda alacağı 1 puan yeterli olacak. İrlanda Cumhuriyeti ise Danimarka'yı 2 ya da daha farklı yenmesi halinde gruptan çıkacak. Ev sahibi, tek farklı galip gelmesi halinde ise İsviçre'nin Cebelitarık deplasmanında kaybetmesini bekleyecek.</p>
      <p>Şampiyonaya grup elemelerinden sonra direkt olarak gidecek son takım ise E Grubu'nda yarın oynanacak karşılaşmaların ardından belli olacak. Hırvatistan grubu lider bitirmeyi garantilerken, 2'nci sıra için ise 3 takımın şansı bulunuyor. 11 puanla 3'üncü sırada yer alan Galler, 12 puanla 2'nci durumda bulunan <u><a href="https://www.fotomac.com.tr/haberleri/macaristan?id=daa95718-d154-48f1-8af4-cc8e8dcff1c3">Macaristan</a></u>'ı konuk edecek. 10 puanla 4'üncü sıradaki Slovakya ise 1 puanla son sırada yer alan <u><a href="https://www.fotomac.com.tr/haberleri/azerbaycan?id=198a6346-3bc0-4e51-a247-6918f869132b">Azerbaycan</a></u>'ı ağırlayacak. Slovakya'nın Azerbaycan'ı mağlup edememesi durumunda Macaristan'a beraberlik yeterken, Galler'in Avrupa Futbol Şampiyonası yolunda kazanmaktan başka çaresi yok. Slovakya ise kazanıp, Galler-Macaristan mücadelesinin berabere bitmesini bekleyecek.</p>
      <p>
        <b>SON 4 TAKIM İSE PLAY-OFF'TAN</b>
      </p>
      <p>2020 Avrupa Futbol Şampiyonası'na gidecek son 4 takım ise ayrı bir organizasyonla belli olacak. Bu organizasyonda play-off maçlarına <u><a href="https://www.fotomac.com.tr/haberleri/uefa?id=fc10adcd-3263-4cd6-ab10-429757eaaf86">UEFA</a></u> Uluslar Ligi'nin 16 grup birincisi katılacak. 16 takım arasında şampiyonaya gitme hakkını hâlihazırda elde eden takım var ise bir altındaki takım play-off'ta yer alacak. 16 takımın oluşturacağı 4'erli 4 grup sonunda grup liderleri her ligde, statüye göre eşleşip yarı final ve final oynayacak. Yani her ligden bir takım, EURO 2020 biletini cebine koyacak.</p>
      <p>
        <b>
          <i>2020 Avrupa Futbol Şampiyonası'nda yer almayı garantileyen 17 takım şu şekilde:</i>
        </b>
      </p>
      <p><u><a href="https://www.fotomac.com.tr/haberleri/turkiye?id=14b41a69-5b12-49c6-b6c5-32870ff30d0f">TÜRKİYE</a></u>, <u><a href="https://www.fotomac.com.tr/haberleri/avusturya?id=9da73bac-b51c-437c-9b09-65344c14e163">Avusturya</a></u>, <u><a href="https://www.fotomac.com.tr/haberleri/belcika?id=43d7ca53-b186-4c96-908e-6556921c5ada">Belçika</a></u>, Çekya, İngiltere, Finlandiya, Fransa, <u><a href="https://www.fotomac.com.tr/haberleri/almanya?id=c6a4b04f-8057-4b06-83f9-8d6f66de1443">Almanya</a></u>, <u><a href="https://www.fotomac.com.tr/haberleri/italya?id=5b4c5525-268a-4910-9818-4eb0ad29490a">İtalya</a></u>, Hollanda, Polonya, Portekiz, Rusya, <u><a href="https://www.fotomac.com.tr/haberleri/ispanya?id=38970c0d-3849-4e93-94df-86e16ee2649b">İspanya</a></u>, İsveç, Ukrayna, Hırvatistan.</p>
      <related>
        <a href="https://www.fotomac.com.tr/galeri/futbol/euro-2020-kura-cekimi-nerede-ne-zaman-saat-kacta-yapilacak-iste-turkiyenin-muhtemel-rakipleri"/>
      </related>
    </article>
  </body>
</html>