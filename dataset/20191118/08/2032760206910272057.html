<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89880"/>
    <meta property="og:site_name" content="Denník politika"/>
    <meta property="article:published_time" content="2019-11-18T08:35:22+00:00"/>
    <meta property="og:title" content="Video: Hokejisti Calgary dostali „kanára“ vo Vegas, Chicago vyhralo nad Buffalom"/>
    <meta property="og:description" content="18.11.2019 (Webnoviny.sk) – V nedeľu sa hrali v NHL iba dva zápasy bez slovenskej účasti a oba sa skončili hladkými víťazstvami domácich tímov. Hokejisti z Las Vegas zvíťazil nad hráčmi Calgary 6:0 a Chicago zdolalo Buffalo 4:1."/>
  </head>
  <body>
    <article>
      <h1>Video: Hokejisti Calgary dostali „kanára“ vo Vegas, Chicago vyhralo nad Buffalom</h1>
      <address><time datetime="2019-11-18T08:35:22+00:00">18 Nov 2019, 08:35</time> by <a rel="author">Webnoviny</a></address>
      <p>18.11.2019 (Webnoviny.sk) – V nedeľu sa hrali v NHL iba dva zápasy bez slovenskej účasti a oba sa skončili hladkými víťazstvami domácich tímov. Hokejisti z Las Vegas zvíťazil nad hráčmi Calgary 6:0 a Chicago zdolalo Buffalo 4:1.</p>
      <h3>Fleuryho 58. shutout v kariére</h3>
      <p>Hráči Vegas ťahali pred nedeľňajším súbojom čiernu sériu piatich zápasov bez víťazstva, ale brankár Marc-Andre Fleury sa rozhodol, že ju ukončí. Jeho 34 zákrokov a 58. shutout v kariére ho posunuli na 19. miesto v historickej tabuľke NHL po boku Johna Rossa Roacha.</p>
      <p>Veľký podiel na triumfe Golden Knights mali aj William Karlsson s dvoma gólmi a asistenciou, Max Pacioretty s gólom a asistenciou a Nate Schmidt so štyrmi asistenciami.</p>
      <p><i>„Už dávno sme nestrelili toľko gólov. Vidieť toľkých hráčov, ako strelecky uspeli, je výborné. Dvíha to sebavedomie nás všetkých,“</i> vyjadril sa Marc-Andre Fleury na webe NHL. „Náš cieľ nie je brániť a hrať vystrašene na remízu. To nie je náš štýl. Ak to robíme, dostávame sa do problémov. Dobrí sme vtedy, keď myslíme na útok,“ skonštatoval útočník Max Pacioretty.</p>
      <h3>Flames neskórovali už 130 minút</h3>
      <p>Zatiaľ čo hokejisti Vegas sa odrazili od dna, ich súperi Calgary sa ponárajú čoraz hlbšie. Nezvíťazili už štvrtýkrát po sebe a po dvoch zápasoch s nulou na konte strelených gólov čakajú na presný zásah už 130:03 min.</p>
      <p>A to majú v tíme vychýrených strelcov Johnnyho Gaudreaua či Matthewa Tkachuka. Títo dvaja minulej sezóne spolu nastrieľali 70 gólov, aktuálne ich majú na konte päť a desať poväčšine z vydareného úvodu súťažného ročníka.</p>
      <p>„Je to už dosť staré. Nie žeby sme hrali na začiatku zápasu zle, ale nevieme sa dostať do vedenia. Tlačíme na súpera a on nám strelí šesť gólov,“ uviedol Matthew Tkachuk. <i>„Úvodných 40 minút sme príkladne bojovali a potom zažili ťažkú záverečnú tretinu,“</i> potvrdil kouč Calgary Bill Peters.</p>
      <p>Po slabom úvode sezóny Chicago pokračuje v zlepšených výkonoch. S Buffalom si poradilo 4:1 aj vďaka dvom zásahom iba 18-ročného Kirbyho Dacha a presilovkovému gólu hviezdneho Patricka Kana, ktorý predĺžil sériu s bodmi na 9 zápasov.</p>
      <p>Z posledných ôsmich zápasov prehrali hráči Blackhawks iba raz v riadnom hracom čase a až šesťkrát zvíťazili. <i>„Začína sa mi dariť. Verím si a hráme dobre aj ako tím. To mi potom pomáha aj individuálne k zlepšeniu,</i>“ uviedol Kirby Dach, trojka tohtoročného draftu NHL.</p>
      <h3>NHL – výsledky</h3>
      <p>nedeľa</p>
      <p>
        <b>Vegas – Calgary 6:0 (1:0, 1:0, 4:0)</b>
      </p>
      <p>
        <b>Chicago – Buffalo 4:1 (1:0, 1:0, 2:1)</b>
      </p>
      <p>Viac k témam: <a href="https://www.webnoviny.sk/tag/nhl/"><u>NHL</u></a><br/>Zdroj: Webnoviny.sk – <a href="https://www.webnoviny.sk/video-hokejisti-calgary-dostali-kanara-vo-vegas-chicago-vyhralo-nad-buffalom/"><u>Video: Hokejisti Calgary dostali „kanára“ vo Vegas, Chicago vyhralo nad Buffalom</u></a> © SITA Všetky práva vyhradené.</p>
    </article>
  </body>
</html>