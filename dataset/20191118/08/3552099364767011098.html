<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportanalytic.com/blog/248255priihali_-chomu-ukrainu-mozhut-nasilno-opustiti-u-drugii-koshik.html"/>
    <meta property="og:site_name" content="SPORTanalytic"/>
    <meta property="article:published_time" content="2019-11-18T08:34:00+00:00"/>
    <meta property="og:title" content="Приїхали. Чому Україну можуть насильно опустити у другий кошик"/>
    <meta property="og:description" content="Вчора ми всі святкували потрапляння України до першого кошика жеребкування фінальної частини чемпіонату Європи. Як виявилося, трохи зарано. Повідомляє сайт Sportanalytic.com. Так, ми вже застовбили за собою місце серед кращих шести команд відбору, що автоматично мало б відправляти нас до заповітного першого кошика. Однак, цілком може вийти так, що одночасно у другому кошику опиняться Росія та Данія. Чому це нас має хвилювати? Бо саме у Копенгагені та Санкт-Петербурзі має проводити свої матчі одна із груп Євро. Як ви розумієте, Данія та Росія не можуть бути в одному кошику, адже вони мусять грати в одній групі. Це означає, що данську збірну мають відправити до першого або третього кошика. Якщо УЄФА вирішить помістити Данію у перший кошик, тоді звідти потрібно забрати збірну, котра буде знаходитися там на шостому місці.І дуже вірогідно, що на останньому місці в першому кошику буде Україна. Так відбудеться, якщо Іспанія обіграє Румунію, а Німеччина переможе Північну Ірландію. Самі розумієте, що це цілком реально.…"/>
  </head>
  <body>
    <article>
      <h1>Приїхали. Чому Україну можуть насильно опустити у другий кошик</h1>
      <address>
        <time datetime="2019-11-18T08:34:00+00:00">18 Nov 2019, 08:34</time>
      </address>
      <figure>
        <img src="http://sportanalytic.com/uploads/images/default/8805_9.jpg"/>
      </figure>
      <p>Вчора ми всі святкували потрапляння України до першого кошика жеребкування фінальної частини чемпіонату Європи. Як виявилося, трохи зарано. Повідомляє сайт <a href="http://sportanalytic.com/">Sportanalytic.com.</a> <br/><br/>Так, ми вже застовбили за собою місце серед кращих шести команд відбору, що автоматично мало б відправляти нас до заповітного першого кошика. Однак, цілком може вийти так, що одночасно у другому кошику опиняться Росія та Данія. Чому це нас має хвилювати? Бо саме у Копенгагені та Санкт-Петербурзі має проводити свої матчі одна із груп Євро. Як ви розумієте, Данія та Росія не можуть бути в одному кошику, адже вони мусять грати в одній групі. Це означає, що данську збірну мають відправити до першого або третього кошика. Якщо УЄФА вирішить помістити Данію у перший кошик, тоді звідти потрібно забрати збірну, котра буде знаходитися там на шостому місці.<br/><br/>І дуже вірогідно, що на останньому місці в першому кошику буде Україна. Так відбудеться, якщо Іспанія обіграє Румунію, а Німеччина переможе Північну Ірландію. Самі розумієте, що це цілком реально. Тож за найменш приємних обставин може скластися так, що ми таки вилетимо із першого кошика жеребкування на Євро. За що ж потрібно вболівати, щоб цього не сталося? Найперше, за збірні Румунії та Північної Ірландії, адже якщо хоча б одна збірна відбере очки у фаворита, тоді ми залишимося у першому кошику. Крім цього, сьогодні відбудеться горловий матч Ірландія - Данія, де навіть нічия дарує гостям путівку на Євро. Якщо ж Данія програє, тоді на чемпіонат Європи поїде Ірландія.<br/><br/>Втім, не варто забувати про Лігу націй, адже там Данія перемогла у власній групі, тож здобула право на участь у матчах плей-офф, якщо їй не вдасться вийти на Євро напряму. Там поки все дуже заплутано, але якщо УЄФА нічого не змінить у власному регламенті, то чотири переможці плей-офф Ліги націй мають автоматично зайти у четвертий кошик жеребкування фінального раунду чемпіонату Європи. Отож, якщо Данія сьогодні програє Ірландії, то не зможе потрапити у другий кошик і не матиме шансів вибити Україну з першого завдяки рішенню УЄФА. Агов, панове, а хто з дитинства за Ірландію?<br/><br/><b>Ігор Цвик, головний редактор Sportanalytic.com</b><br/><br/>Сайт <a href="http://sportanalytic.com/">Sportanalytic.com</a>, читай новини про спорт українською!</p>
    </article>
  </body>
</html>