<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/kabmin-vidiliv-ponad-700-mln-grn-na-pogashennya-zarplat-medikam-640624.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T08:54:54+00:00"/>
    <meta property="og:title" content="Кабмін виділив понад 700 млн грн на погашення зарплат медикам"/>
    <meta property="og:description" content="За інформацією МОЗ, питання заборгованості медикам виникає щоразу у другій половині року"/>
  </head>
  <body>
    <article>
      <h1>Кабмін виділив понад 700 млн грн на погашення зарплат медикам</h1>
      <address>
        <time datetime="2019-11-18T08:54:54+00:00">18 Nov 2019, 08:54</time>
      </address>
      <h4>За інформацією МОЗ, питання заборгованості медикам виникає щоразу у другій половині року</h4>
      <p>Уряд перерозподілив кошти і виділив понад 700 млн грн в регіони, які підуть на погашення заборгованостей по зарплатах медиків. Про це повідомляє пресслужба МОЗ України.</p>
      <p>«Міністерство охорони здоров’я ініціювало і Уряд підтримав перерозподіл 731 млн грн із резерву медичної субвенції та нерозподілених видатків МОЗ України на медичну субвенцію з державного бюджету місцевим бюджетам. Ці кошти мають бути використані на погашення заборгованості заробітних плат медикам», - йдеться в повідомленні.</p>
      <p>Тепер місцеві ради мають ухвалити зміни до своїх бюджетів, щоби кошти за механізмом субвенції отримали всі медичні заклади. За інформацією МОЗ, питання заборгованості медикам виникає щоразу у другій половині року. Через те, що там, де медзаклади отримують оплати від Національної служби здоров’я України, не тільки забули про заборгованість зарплат, а й змогли до трьох разів підвищити дохід медперсоналу.</p>
      <p>«З повним впровадженням реформи медична субвенція перестане існувати, а разом із нею і питання заборгованостей зарплат. Більшість закладів вже у квітні 2020 року перейдуть на модель фінансування «гроші ходять за пацієнтом», - йдеться в повідомленні.</p>
      <p>Так, медична субвенція на кожну область виділяється із розрахунку на одного жителя. Є виключення, коли окремі області, наприклад, гірські райони отримують збільшене фінансування.</p>
      <p>Додамо, новий механізм фінансування первинної ланки медичної системи запрацював в Україні з 1 липня 2018 року. З того часу всі заклади, які надають первинну медичну допомогу, підписали договір з Національною службою здоров’я України і перейшли на нову модель фінансування.</p>
      <p>«Майже 29 млн українців обрали свого лікаря в цих закладах. І за ними до закладів вже «прийшли» 17 млрд грн, які Нацслужба здоров’я спрямувала на оплату медичних послуг конкретним пацієнтам», - йдеться в повідомленні.</p>
      <related>
        <a href="https://glavcom.ua/news/lucenko-stverdzhuje-shcho-povernuv-derzhavi-4-milyardi-640615.html"/>
        <a href="https://glavcom.ua/news/stalo-vidomo-yake-ministerstvo-bude-gotuvati-konsolidovanu-pretenziyu-do-derzhavi-agresora-ta-okupanta-640603.html"/>
        <a href="https://glavcom.ua/economics/finances/urjad-skasuvav-obmezhennja-grojsmana-na-tarifi-na-opalennja-ta-garjachu-vodu-640410.html"/>
      </related>
    </article>
  </body>
</html>