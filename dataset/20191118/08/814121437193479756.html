<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/polityka/10270848/czarzasty-o-poparciu-kidawy-blonskiej-przez-lewice-jej-wypowiedz-konczy-dyskusje.html"/>
    <meta property="og:site_name" content="Wprost"/>
    <meta property="article:published_time" content="2019-11-18T08:44:00+00:00"/>
    <meta property="og:title" content="Czarzasty o poparciu Kidawy-Błońskiej przez Lewicę: Jej wypowiedź kończy dyskusję"/>
    <meta property="og:description" content="Słowa Małgorzaty Kidawy-Błońskiej, która stwierdziła, że jeśli posłowie SLD poprą projekt PiS ws. tzw. 30-krotności, „to znaczy, że są nic nie warci” wywołały oburzenie wśród polityków. Włodzimierz Czarzasty stwierdził, że jego zdaniem ta wypowiedź „kończy dyskusję ws. poparcia pani Kidawy-Błońskiej przez polską lewicę”."/>
  </head>
  <body>
    <article>
      <h1>Czarzasty o poparciu Kidawy-Błońskiej przez Lewicę: Jej wypowiedź kończy dyskusję</h1>
      <address>
        <time datetime="2019-11-18T08:44:00+00:00">18 Nov 2019, 08:44</time>
      </address>
      <p>
        <b>Słowa Małgorzaty Kidawy-Błońskiej, która stwierdziła, że jeśli posłowie SLD poprą projekt PiS ws. tzw. 30-krotności, „to znaczy, że są nic nie warci” wywołały oburzenie wśród polityków. Włodzimierz Czarzasty stwierdził, że jego zdaniem ta wypowiedź „kończy dyskusję ws. poparcia pani Kidawy-Błońskiej przez polską lewicę”.</b>
      </p>
      <p>– Wypowiedź pani marszałek o nas, że nie jesteśmy warci wyboru jest bardzo arogancka, niesympatyczna i moim zdaniem kończy dyskusję ws. poparcia pani Kidawy-Błońskiej przez polską lewicę – stwierdził przewodniczący SLD w programie „Onet Rano”. – To jest niesmaczna wypowiedź – dodał.</p>
      <p>To może oznaczać, że Lewica w wyborach prezydenckich wystawi swojego kandydata.</p>
      <p>Włodzimierz Czarzasty podkreślił w wywiadzie niezależność swojego środowiska. – Skończyły się takie czasy, że my, Lewica, mamy zabronione prezentowanie swojego stanowiska – powiedział Czarzasty – Mamy swoje stanowisko i nikt nie będzie na nie wpływał – stwierdził.</p>
      <p>Jednocześnie przewodniczący SLD zapowiedział, że on sam będzie głosował przeciwko spornej<a href="https://biznes.wprost.pl/gospodarka/10269746/rzad-chce-zniesc-gorny-limit-skladek-zus-by-zdobyc-7-mld-zl-koalicjant-jest-przeciwko.html">ustawie tzw. 30-krotności</a>, o ile klub nie zobowiąże go inaczej.</p>
      <h3>„Są nic nie warci”</h3>
      <p>W czwartek w rozmowie z reporterem TVN24 wiceprzewodnicząca klubu Lewicy Marcelina Zawisza stwierdziła, że będzie namawiać kolegów, by poparli projekt PiS ws. zniesienia tzw. 30-krotności ZUS, jeśli znajdzie się w nim zapis o emeryturze maksymalnej. Zapowiedziała jednak, że decyzję podejmie wspólnie klub po zasięgnięciu opinii ekspertów.</p>
      <p>Pytana o tę deklarację w „Kropce nad i” Małgorzata Kidawa-Błońska wyraziła nadzieję, że „nawet dla Lewicy ekonomia ma znaczenie”, podobnie jak przyszłość Polaków, ich emerytury i wyliczenia ekspertów. Dopytywana o to, co jeśli posłowie Lewicy jednak zagłosują za ustawą, wicemarszałek Sejmu odpowiedziała: „To znaczy, że są nic nie warci, że są w PiS-ie”. Wyraziła jednak nadzieję, że politycy skupieni wokół SLD „pomyślą o Polsce za dziesięć, za piętnaście lat”.</p>
      <related>
        <h4>Czytaj także:</h4>
        <a href="https://biznes.wprost.pl/finanse-i-inwestycje/podatki/10270531/rzecznik-andrzeja-dudy-o-projekcie-pis-mamy-nadzieje-ze-ta-ustawa-nie-trafi-na-biurko-prezydenta.html"/>
      </related>
      <footer>Opracował: <a href="https://www.wprost.pl/profil/21494/maciej-zaremba.html">Maciej Zaremba</a></footer>
      <footer>Źródło: <a href="http://onet.pl/">Onet.pl</a></footer>
    </article>
  </body>
</html>