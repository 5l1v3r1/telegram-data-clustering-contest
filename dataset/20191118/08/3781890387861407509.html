<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742277"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T08:13:00+00:00"/>
    <meta property="og:title" content="จีนทยอยส่งรถเกราะVN1-รถถังVT-4ถึงไทย28พ.ย.นี้"/>
    <meta property="og:description" content="จีนทยอยจัดส่ง “รถเกราะ VN1” 38 คัน  “รถถังVT-4” 11 คัน เพิ่มเติมถึงไทย 28 พ.ย.นี้  "/>
  </head>
  <body>
    <article>
      <h1>จีนทยอยส่งรถเกราะVN1-รถถังVT-4ถึงไทย28พ.ย.นี้</h1>
      <address>
        <time datetime="2019-11-18T08:13:00+00:00">18 Nov 2019, 08:13</time>
      </address>
      <p>
        <b>จีนทยอยจัดส่ง “รถเกราะ VN1” 38 คัน  “รถถังVT-4” 11 คัน เพิ่มเติมถึงไทย 28 พ.ย.นี้  </b>
      </p>
      <p>เมื่อวันที่ 18 พ.ย. ที่ศูนย์การแสดงสินค้า อิมแพค เมืองทองธานี เจ้าหน้าที่บริษัทนอร์ริงโก้  รัฐวิสาหกิจของสาธารณรัฐประชาชนจีนที่ผลิตยุทโธปกรณ์ กล่าวถึงการจัดส่งรถยานเกราะล้อยางVN1 ที่กองทัพบกไทยได้จัดซื้อว่า วันนี้ได้ขนย้ายรถยานเกราะล้อยาง  VN1 จำนวน 38 คัน  มูลค่า วงเงิน  2.3 พันล้านบาท ที่รัฐบาลได้อนุมัติจัดซื้อตั้งแต่ปี 2560  และรถถัง VT-4 จำนวน  11 คัน วงเงิน 2 พันล้านบาท  ที่ได้อนุมัติการจัดซื้อเมื่อเม.ย.ปี 2562 และลำเลียงยุทโธปกรณ์ส่งมายังท่าเรือทุ่งโปรง ฐานทัพเรือสัตหีบ  จ.ชลบุรี ซึ่งคาดว่าน่าจะมาถึงไทยในวันที่ 28 พ.ย.นี้  โดยมีเจ้าหน้าที่จีนและคณะกรรมการกำหนดมาตรฐานยุทโธปกรณ์กองทัพบก (กมย.ทบ.) เป็นผู้ตรวจรับในเบื้องต้น จากนั้นจะทยอยลำเลียงไปที่ไปที่ศูนย์การทหารม้า (ศม.) ค่ายอดิศร จ.สระบุรี เพื่อตรวจรับอย่างละเอียดอีกครั้ง โดยกองทัพบกอาจมีการทดสอบสมรรถนะให้สื่อมวลชนได้ชมถึงความคุณค่า ก่อนที่จะเคลื่อนย้ายรถยานเกราะ VN1 ไปประจำการที่ค่ายสุริยพงษ์ จ.น่าน  และกองพันทหารม้าที่ 7 (ม.พัน.7) ค่ายพิชัยดาบหัก จ.อุตรดิตถ์<br/><br/>ผู้สื่อข่าวรายงานว่า VN1 ทั้ง 38 คัน ประกอบด้วย รถยานเกราะทั่วไป 34 คัน รถกู้ซ่อม 2 คัน  รถซ่อมบำรุง 1 คัน รถซ่อมบำรุงอุปกรณ์ไฟฟ้า 1 คัน  ขณะที่รถถัง VT-4 จำนวน  11 คัน มีรถถังธรรมดา 10 และรถกู้ซ่อม 1 คัน นอกจากนี้ทางบริษัทนอร์ริงโก้ เตรียมจัดส่งรถยานเกราะที่เหลือคือ VN1 ล็อต 2 จำนวน 34 คัน วงเงิน 2 พันล้านบาทที่รัฐบาลได้อนุมัติจัดซื้อในปี 61  และ VN-1 ล็อตที่ 3 จำนวน 39 คัน วงเงิน 2 พันล้านบาทเช่นเดียวกัน รัฐบาลได้อนุมัติช่วงเม.ย.ปี 62 จะประกอบด้วย รถ 5 ประเภท VN1 ทั่วไป ,รถบังคับการ ,รถพยาบาล ,รถติด ค. 120 มม.,รถกู้ซ่อม โดยทั้ง 2 ล็อตจะทยอยจัดส่งมาให้กองทัพบกในปี63-64  </p>
    </article>
  </body>
</html>