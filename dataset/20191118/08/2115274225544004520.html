<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/assemblea_pd_bologna_zingaretti-6568200/news/2019-11-18/"/>
    <meta property="og:site_name" content="Agi"/>
    <meta property="article:published_time" content="2019-11-18T08:23:00+00:00"/>
    <meta property="og:title" content="Come è andato l'ultimo giorno dell'assemblea del Pd"/>
    <meta property="og:description" content="Il segretario Zingaretti parla per un'ora davanti ai delegati e avverte Renzi: &quot;Chi ci combatte per rosicchiare consensi non fa altro che scavarsi la fossa&quot;"/>
  </head>
  <body>
    <article>
      <h1>Come è andato l'ultimo giorno dell'assemblea del Pd</h1>
      <h2>Il segretario Zingaretti parla per un'ora davanti ai delegati e avverte Renzi: "Chi ci combatte per rosicchiare consensi non fa altro che scavarsi la fossa"</h2>
      <address><time datetime="2019-11-18T08:23:00+00:00">18 Nov 2019, 08:23</time> by <a rel="author" href="https://www.agi.it/authors/paolo+molinari/" target="_blank">Paolo Molinari</a></address>
      <p>Una carta d'identità in tre punti: giustizia sociale, giustizia ambientale, giustizia fiscale. E, tra i segni particolari, il rifiuto dei "miti della destra" a cominciare dal 'machismo' e dal mito della forza fisica. Nicola Zingaretti parla per più di un'ora davanti ai delegati che, di lì a poco, daranno il via libera definitiva alla <a href="https://www.agi.it/politica/nuovo_statuto_pd-6565266/news/2019-11-17/">riforma dello statuto</a>. Nel farlo disegna il partito che verrà, senza però rinunciare a togliersi qualche sassolino dalle scarpe.</p>
      <p>Galvanizzato dalla grande partecipazione fatta registrare dalla tre giorni di assemblea aperta a Bologna, sale sul palco e attacca frontalmente i "cantori di distruzione", definizione che sembra diretta a <b>Matteo Renzi</b>, colui che ha ammesso di <a href="https://www.agi.it/politica/renzi_italia_viva_pd_macron-6542016/news/2019-11-13/">voler fare</a> quello che Macron ha fatto ai socialisti francesi. "Rispetto ai tanti cantori di distruzione di questo partito, dobbiamo muoverci e proiettarci in una nuova dimensione, alle battaglia nazionali e locali che dovremo affrontare". E aggiunge: "Non si illuda chi combatte il Pd per rosicchiare qualche consenso non fa altro che scavare la fossa per sè e per il centrosinistra".</p>
      <h3>L'intervento di Landini scuote la convention</h3>
      <p>Ma ad animare la giornata del segretario è, a sorpresa, proprio la discussione sull'identità del partito.L'ovazione tributata ieri a <b>Maurizio Landini</b> ha fatto rizzare le antenne all'ala più liberal e riformista del Partito Democratico. E, alla terza giornata di "Tutta un'altra storia", <b>Giorgio Gori</b> e <b>Lorenzo Guerini</b> avvertono il partito: va bene il cambiamento, ma non si può pensare di ritornare alle categorie del Novecento.</p>
      <p>L'antefatto: il leader Cgil, intervenuto ieri alla convention Pd, ha lanciato un duro atto d'accusa a un modello di sviluppo che, ha spiegato, lungi dal garantire maggiore giustizia sociale ha prodotto più sfruttamento nei luoghi di lavoro e divisioni fra gli stessi lavoratori. Ne è seguito un lungo applauso che, evidentemente, ha lasciato perplesse le anime più moderate del partito. E a poco sono serviti gli interventi del gesuita padre <b>Francesco Occhetta</b> e del presidente di Confindustria, <b>Vincenzo Boccia</b> dal quale, tra l'altro, sono arrivati i complimenti a Zingaretti per essere riuscito a mettere insieme rappresentanti sindacali, della chiesa e del mondo dell'industria.ù</p>
      <p>Va bene stare "vicino a pensionati e dipendenti pubblici", avverte Gori nel suo intervento, "ma non si può essere il partito di queste due sole categorie". Partendo dalla sua esperienza con chi si è reinventato piccolo imprenditore dopo aver perduto il lavoro da dipendente, Gori ha sottolineato la necessita' di "dare importanza alla competenza e al merito. Le ragioni dei piccoli imprenditori devono essere anche le ragioni del Partito Democratico". </p>
      <related>
        <a href="https://www.agi.it/politica/nuovo_statuto_pd-6565266/news/2019-11-17/"/>
      </related>
      <p>Ancora piu' netto Lorenzo Guerini per il quale il rischio che corre il suo partito è quello di "cedere alla tentazione della rappresentanza", ovvero sentirsi appagato dal rappresentare solo una categoria di cittadini e rinunciare così a qualsiasi ambizione di governo, perdendo la capacità di "avanzare una proposta di centrosinistra per l'alternativa".</p>
      <p>Sulla identità del Partito democratico si sofferma il presidente dimissionario dell'assemblea - in attesa che si definisca la squadra della Commissione Europea - affidandosi a una citazione musicale: "Il Pd deve avere coraggio, altruismo e fantasia". Ma <b>Paolo Gentiloni</b>, al di là delle battute, arriva al fondo della questione quando sottolinea: "Al Pd serve coraggio, altruismo e fantasia", proprio come il Nino della canzone di Francesco De Gregori: "La sostenibilità e la crescita deve essere la bandiera nostra come di tutta la sinistra europea. Al centro c'è la questione ambientale, che è una occasione straordinaria, a patto di non sottovalutarne i rischi".</p>
      <p>Il riferimento implicito è a questioni come la plastic tax che sta provocando fibrillazioni all'interno della maggioranza di governo, soprattutto per gli emendamenti presentati dagli esponenti di Italia Viva. Ed è a <b>Matteo Renzi</b> che Gentiloni parla, pur senza citarlo, quando dice che il Pd non ha intenzione di "caratterizzarsi perché sventola bandierine sotto forme di emendamenti nei confronti di questo governo".</p>
      <h3>"Sconcerto" di M5s per il rilancio dello ius soli</h3>
      <p>La sfida più contingente del Pd, prima ancora che disegnare l'Italia degli anni Venti del Duemila, è infatti quella di difendere il governo Conte dalle bordate che arrivano dall'esterno e dall'interno, dalle destre e dal Movimento 5 Stelle e Italia Viva. Lo stesso Gentiloni assicura che il Pd "è leale con il governo" e chiede agli alleati la stessa lealtà perché, aggiunge, "vogliamo essere leali, ma non faremo le cariatidi di questo governo".</p>
      <p>Parole che anche il segretario dem ripete, ormai, quotidianamente. E oggi ha voluto dare un assaggio del nuovo corso rompendo gli indugi sui decreti Salvini e sullo ius Soli. I primi sono difesi dai Cinque Stelle che hanno contribuito ad approvarlo con il precedente esecutivo, mentre sui secondi Di Maio e compagni prendono tempo. Così, pochi minuti dopo la frase del segretario, "Ius Culturae e Ius soli sono una scelta di campo del Pd" e "combatteremo per rivedere i decreti Salvini", fonti del M5s parlano di "sconcerto" per la presa di posizione: "C'è mezzo Paese sott'acqua e uno pensa allo<a href="https://www.agi.it/politica/di_maio_ius_soli_pd_zingaretti-6567754/news/2019-11-17/"> Ius Soli</a>?", posizione poi ribadita con i cronisti dal capo politico <b>Luigi Di Maio</b>.</p>
    </article>
  </body>
</html>