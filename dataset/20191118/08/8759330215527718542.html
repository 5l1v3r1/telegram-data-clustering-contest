<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904181/de-boeck-op-boekvoorstelling-van-voorzitter-enkele-uren-later-ontslag.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-18T08:16:00+00:00"/>
    <meta property="og:title" content="Zuur ontslag voor De Boeck bij Lokeren: 'Waanzin heeft het verstand verslagen'"/>
    <meta property="og:description" content="Na een 13 op 45 dit seizoen"/>
  </head>
  <body>
    <article>
      <h1>Zuur ontslag voor De Boeck bij Lokeren: 'Waanzin heeft het verstand verslagen'</h1>
      <address>
        <time datetime="2019-11-18T08:16:00+00:00">18 Nov 2019, 08:16</time>
      </address>
      <p>
        <b>Na een 13 op 45 dit seizoen <a href="https://www.voetbalprimeur.be/nieuws/904148/dan-toch-het-einde-lokeren-stopt-samenwerking-met-de-boeck-.html?utm_source=doorlink&amp;utm_medium=doorlink&amp;utm_campaign=doorlink">besloot Lokeren om afscheid te nemen van trainer Glen De Boeck</a>. Een ontslag dat al langer in de maak leek, maar toch enigszins onverwacht kwam.</b>
      </p>
      <p>De inmiddels ex-trainer van Lokeren was op de dag van zijn ontslag namelijk ook aanwezig op de boekvoorstelling van Louis De Vries, de voorzitter van Lokeren. Daarin gaf De Boeck zelfs een speech. "In april zijn we samen aan iets begonnen. Jij wou niet, ik heb je overtuigd. Ik ben blij daarvoor. Blij dat we er samen inzitten", citeert <i>Het Laatste Nieuws</i> De Boeck.</p>
      <p>De Boeck leek echter te beseffen dat zijn einde eraan kwam. "Ik weet dat het voor u niet makkelijk is, we zien elkaar elke dag. Maar nogmaals: jij moet doen wat je moet doen, naar jezelf kijken. Wat er ook gebeurt, onze vriendschap zal nóóit verdwijnen. Ik vind u een geweldig persoon, we kennen elkaar al 30 jaar. Jij hebt zoveel gedaan voor mij, me van Boom via KV Mechelen naar Anderlecht gebracht. Voor mij ben jij een tweede vader. En dat zal, welke beslissing je ook moet nemen, nooit veranderen."</p>
      <p><b>Reactie De Boeck<i><br/></i></b>Inmiddels reageerde De Boeck ook via Facebook. 'Je gaat in op een uitnodiging voor het boek van je voorzitter, je komt binnen en je voelt: 'Auwch, deze energie is niet oké.' Toch heb je het lef om te speechen. En twee uur later lig je buiten. Als de waanzin het verstand kan verslaan, is dat voor mij gebeurd', schreef hij.</p>
      <p>Naar verluidt heeft De Boeck een ontslagvergoeding gekregen ter waarde van één jaar loon. De Waaslanders namen ook afscheid van assistenten Freddy Heirman en Lorenzo Staelens.</p>
    </article>
  </body>
</html>