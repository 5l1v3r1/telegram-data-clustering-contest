<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125481/ayxisi-misthon-apo-tin-meiosi-ton-eisforon"/>
    <meta property="og:site_name" content="Insider"/>
    <meta property="article:published_time" content="2019-11-18T08:00:00+00:00"/>
    <meta property="og:title" content="Ποιες εισφορές οδεύουν προς κατάργηση από το 2020 και τι επίπτωση θα υπάρξει στους μισθούς"/>
    <meta property="og:description" content="Μείωση εισφορών για 1,5 εκατομμύριο μισθωτούς του ιδιωτικού τομέα που εργάζονται με πλήρη απασχόληση μελετά η κυβέρνηση, προκειμένου να πετύχει αύξηση των αποδοχών των εργαζομένων."/>
  </head>
  <body>
    <article>
      <h1>Ποιες εισφορές οδεύουν προς κατάργηση από το 2020 και τι επίπτωση θα υπάρξει στους μισθούς</h1>
      <h2>Μείωση εισφορών για 1,5 εκατομμύριο μισθωτούς του ιδιωτικού τομέα που εργάζονται με πλήρη απασχόληση μελετά η κυβέρνηση, προκειμένου να πετύχει αύξηση των αποδοχών των εργαζομένων.</h2>
      <address><time datetime="2019-11-18T08:00:00+00:00">18 Nov 2019, 08:00</time> by <a rel="author">Αγγελική Μαρίνου</a></address>
      <p>Μείωση εισφορών για 1,5 εκατομμύριο μισθωτούς του ιδιωτικού τομέα που εργάζονται με πλήρη απασχόληση μελετά η κυβέρνηση, προκειμένου να πετύχει αύξηση των αποδοχών των εργαζομένων <b>χωρίς να αυξήσει τον κατώτατο μισθό</b>, όπως είχε συμβεί τον Φεβρουάριο του 2019.</p>
      <p>Το σχέδιο σταδιακής μείωσης των εισφορών για τους μισθωτούς θα ξεκινήσει το δεύτερο 6μηνο του 2020 και <b>θα υλοποιηθεί σε 4 στάδια</b> μέχρι το 2023.</p>
      <p>Συνολικά η αποκλιμάκωση θα φτάσει στις 5 ποσοστιαίες μονάδες μέχρι και το 2023, με αποτέλεσμα<b> το βασικό πακέτο κάλυψης του μισθωτού να πέσει από το 40,56% σήμερα στο 35,56%.</b></p>
      <p>Σύμφωνα με πληροφορίες, η ελάφρυνση δεν θα προέλθει από μειώσεις εισφορών στην κύρια σύνταξη υπέρ ΕΦΚΑ (20%), αλλά από τις<b> συνεισπραττόμενες εισφορές</b>.</p>
      <p>Με άλλα λόγια, θα διατηρηθούν οι εισφορές κύριας σύνταξης για τους μισθωτούς (ιδιωτικού και δημόσιου τομέα) στα ίδια επίπεδα με σήμερα, δηλαδή στο 6,67% τον μισθού, και θα μειωθούν οι επιβαρύνσεις από εισφορές <b>ανεργίας</b> κατά 1,24% και από εισφορές <b>επικουρικής ασφάλισης</b> κατά 0,255.</p>
      <p>Για την εισφορά ανεργίας οι εργαζόμενοι θα δίνουν 0,59% του μισθού τους (από 1,83% σήμερα), ενώ για επικουρική σύνταξη θα πληρώνουν 3% (αντί 3,25% σήμερα).</p>
      <p>Υπενθυμίζεται πως οι παροχές ανεργίας ανέρχονται σε 5,61% του μισθού, εργατικής κατοικίας σε 1% και εργατικής εστίας σε 0,35%.</p>
      <p>«Θολό» παραμένει το τοπίο σχετικά με το εφάπαξ, καθώς κύκλοι του υπουργείου Εργασίας δεν κρύβουν την επιθυμία τους να <b>καταργηθεί η εισφορά υπέρ του κλάδου πρόνοιας (εφάπαξ)</b> από το 2021, για τους νέους ασφαλισμένους.</p>
      <p>Το σενάριο που συζητείται αφορά την κατάργηση της υποχρέωσης καταβολής εισφοράς 4% επί των αποδοχών υπέρ του εφάπαξ, προκειμένου να αυξηθεί -εμμέσως- ο μισθός τους.</p>
      <p>
        <b>Τι θα ισχύσει για τους εργοδότες</b>
      </p>
      <p>Το ίδιο σχέδιο, προβλέπει <b>ελάφρυνση εισφορών και για τους εργοδότες</b>, μέσω μείωσης κατά 3,51% σε βάθος πενταετίας των εισφορών που πληρώνουν στους κλάδους υγείας, ανεργίας και ΛΑΕΚ.</p>
      <p>Για τους εργοδότες, όπως και για τους εργαζόμενους, θα διατηρηθούν οι εισφορές κύριας σύνταξης (σήμερα είναι στο 13,33%), ενώ η εισφορά υπέρ ΕΟΠΥΥ από 4,30% σήμερα θα φτάσει στο 3,3% το 2024, η εισφορά ανεργίας από 3,17% θα υποχωρήσει στο 1,18% και για το Λογαριασμό Επαγγελματικής Κατάρτισης θα καταβάλλουν 0,10% (από 0,36% σήμερα).</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/125548/tsakiris-eidiko-tameio-gia-ti-stirixi-ton-neofyon-epiheiriseon"/>
        <a href="https://www.insider.gr/eidiseis/oikonomia/125540/broytsis-erhetai-i-ergani-ii"/>
        <a href="https://www.insider.gr/eidiseis/oikonomia/125539/meionontai-oi-akalyptes-epitages"/>
      </related>
    </article>
  </body>
</html>