<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/culture/259729/i-gallia-epestrepse-sti-senegali-ena-spanio-spathi-poy-anike-se-agonisti-kata-tis-apoikiokratias"/>
    <meta property="og:site_name" content="LiFO"/>
    <meta property="article:published_time" content="2019-11-18T20:23:00+00:00"/>
    <meta property="og:title" content="Η Γαλλία επέστρεψε στη Σενεγάλη ένα σπάνιο σπαθί που άνηκε σε αγωνιστή κατά της αποικιοκρατίας"/>
    <meta property="og:description" content="Ένα σπαθί που άνηκε στον Omar Saidou Tall, αγωνιστή κατά της αποικιοκρατίας, επέστρεψε η Γαλλία στη Σενεγάλη"/>
  </head>
  <body>
    <article>
      <h1>Η Γαλλία επέστρεψε στη Σενεγάλη ένα σπάνιο σπαθί που άνηκε σε αγωνιστή κατά της αποικιοκρατίας</h1>
      <h2>Ένα σπαθί που άνηκε στον Omar Saidou Tall, αγωνιστή κατά της αποικιοκρατίας, επέστρεψε η Γαλλία στη Σενεγάλη</h2>
      <address><time datetime="2019-11-18T20:23:00+00:00">18 Nov 2019, 20:23</time> by <a rel="author">NEWSROOM</a></address>
      <p>
        <b>H <a href="https://www.lifo.gr/tags/%CE%93%CE%B1%CE%BB%CE%BB%CE%AF%CE%B1">Γαλλία</a> επέστρεψε στη <a href="https://www.lifo.gr/tags/%CE%A3%CE%B5%CE%BD%CE%B5%CE%B3%CE%AC%CE%BB%CE%B7">Σενεγάλη</a> ένα <a href="https://www.lifo.gr/tags/%CE%A3%CF%80%CE%B1%CE%B8%CE%AF">σπαθί</a> που άνηκε στον Omar Saidou Tall, αγωνιστή κατά της <a href="https://www.lifo.gr/tags/%CE%B1%CF%80%CE%BF%CE%B9%CE%BA%CE%B9%CE%BF%CE%BA%CF%81%CE%B1%CF%84%CE%AF%CE%B1">αποικιοκρατίας</a> κατά τον 19ο αιώνα.</b>
      </p>
      <p>Η κίνηση αποτελεί μέρος της δέσμευσης της Γαλλίας να επιστρέψει στις πρώην αποικίες της στη Δυτική Αφρική κομμάτια της πολιτιστικής τους κληρονομιάς. Το σπαθί άνηκε στον Αφρικανό ισλαμιστή ηγέτη Omar Saidou Tall που πρωτοστάτησε στον αγώνα κατά των Γάλλων αποικιοκρατών. Ο Γάλλος πρωθυπουργός Εντουάρ Φιλίπ συμμετείχε σε ειδική τελετή στο Ντακάρ παρουσία του Μακί Σαλ, προέδρου της Σενεγάλης.</p>
      <p>«Σήμερα είναι μία ιστορική μέρα», δήλωσε ο πρωθυπουργός της Σενεγάλης ενώ απόγονοι του Omar Saidou Tall ήταν παρόντες στην τελετή. Ο Εντουάρ Φιλίπ έκανε λόγο για το «πρώτο βήμα» της επιστροφής έργων από τη Σενεγάλη που βρίσκονται σε γαλλικά μουσεία. Υπολογίζεται πως τουλάχιστον 90.000 έργα από την Υποσαχάρια Αφρική υπάρχουν στα μουσεία της Γαλλίας. Πέρυσι, μία ειδική επιτροπή η οποία δημιουργήθηκε από τον Εμανουέλ Μακρόν, πρότεινε στην Γαλλία την επιστροφή έργων από την Αφρική στις χώρες από όπου προέρχονται.</p>
      <figure>
        <img src="https://www.lifo.gr/uploads/image/1569307/spathi-gallia-senegali.jpg"/>
        <figcaption>O Εντουάρντ Φιλίπ και ο πρόεδρος της Σενεγάλης Μακί Σαλ EPA</figcaption>
      </figure>
      <p>Ο Omar Saidou Tall ήταν ένας Αφρικανός κυβερνήτης και ηγέτης του αγώνα κατά των Γάλλων αποικιοκρατών το 1850. Το 1860 υπέγραψε συμφωνία με την Γαλλία και πέθανε τέσσερα χρόνια μετά. Μετά τον θάνατό του, το σπαθί του και τα βιβλία του κατασχέθηκαν από τους Γάλλους. Το σπαθί, από σίδερο, μπρούτζο και ξύλο, βρίσκεται, μαζί με τη δερμάτινη θήκη του, στο μουσείο της Σενεγάλης.</p>
      <p>
        <i>Με πληροφορίες από CNN</i>
      </p>
    </article>
  </body>
</html>