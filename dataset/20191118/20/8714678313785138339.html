<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/design/2019/11/blir-ny-daglig-leder-i-heydays/"/>
    <meta property="og:site_name" content="Kampanje"/>
    <meta property="article:published_time" content="2019-11-18T20:51:16+00:00"/>
    <meta property="og:title" content="Lederbytte og nyansettelser i Heydays"/>
    <meta property="og:description" content="Ida Bentsen overtar sjefsjobben etter Mathias Hovet."/>
  </head>
  <body>
    <article>
      <h1>Lederbytte og nyansettelser i Heydays</h1>
      <address><time datetime="2019-11-18T20:51:16+00:00">18 Nov 2019, 20:51</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>Ida Bentsen overtar sjefsjobben etter Mathias Hovet.</b>
      </p>
      <p><b>Ida Bentsen</b> har tatt over som daglig leder i designbyrået Heydays etter Mathias Hovet, som har hatt rollen i et tiår.</p>
      <p>Byrået lanserte tidligere i år et datterselskap som skal fokusere på miljøvennlig emballasjedesign under navnet Goods. Til sammen teller Heydays og Goods 17 ansatte. Det inkluderer nyansettelsene <b>Iben Andrea Syvertsen</b> og <b>Benjamin Gaupset</b>.<br/><br/>- I takt med at vi vokser har vi fått behov for enda flere spesialister. Sammen med teamet har vi den siste tiden definert Heydays enda tydeligere. Det har resultert i at vi har fått et større og mer helhetlig ansvar for våre kunder, sier daglig leder Ida Bentsen.</p>
      <p>Iben Andrea Syvertsen har bakgrunn fra Trigger Oslo og har de siste par årene hatt ansvaret for å bygge merkevaren og community til fintech-startupen Spiff. <br/><br/>- Jeg digger måten Heydays kontinuerlig utfordrer seg selv og kundene de jobber med. De har formet noen av de beste merkevarene her til lands og har for lengst skjønt at merkevarens personlighet må treffe brukeren i hver eneste interaksjon. Foruten å få jobbe med dyktige og inspirerende mennesker, får jeg jobbe med noe av det jeg liker best - brukeropplevelser som engasjerer og etabler langvarige bånd. De merkevarene du knytter deg til, er de som tør å stå for noe og faktisk gir deg verdi, sier hun.</p>
      <p>Benjamin Gaupset kommer fra Universal Music og har studert design ved Westerdals.<br/><br/>- Heydays har et av de mest spennende miljøene i designbransjen, og er i stor grad med på å forme hvordan faget utvikler seg i Norge. Jeg ser fram til å lære masse av alle her, og gleder meg spesielt til å sette preg på prosjektene jeg tar del i, sier han.<br/><br/>Tidligere Heydays-leder <b>Mathias Hovet</b> går nå inn i stillingen som strategisk leder og og styreleder. Han mener Ida Bentsen er helt rett person til å lede byrået fremover.<br/><br/>- Ida har en helt egen evne til å utvikle de ansatte og se selskapet fra et fugleperspektiv, noe som ofte er lett å glemme når man sitter dypt ned i problemstillinger man prøver å løse for kundene våre. I tillegg til å ha helt rett formell erfaring som design manager i bunn, har hun mye praktisk erfaring fra styrearbeid og selskapsdrift. Du kan si at vi profesjonaliserer Heydays i enda større grad, med Ida bak spakene, sier Mathias Hovet.</p>
    </article>
  </body>
</html>