<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057615_tobb-mint-pikans-hogy-orban-jeloltje-fogja-szamon-kerni-eszak-macedonian-szerbian-albanian-a-jogallamisagot"/>
    <meta property="og:site_name" content="Népszava"/>
    <meta property="article:published_time" content="2019-11-18T20:06:00+00:00"/>
    <meta property="og:title" content="Több, mint pikáns, hogy Orbán jelöltje fogja számon kérni Észak-Macedónián, Szerbián, Albánián a jogállamiságot"/>
    <meta property="og:description" content="Az ellenzék számára nem Várhelyi Olivér felkészültsége, hanem a függetlensége kérdés."/>
  </head>
  <body>
    <article>
      <h1>Több, mint pikáns, hogy Orbán jelöltje fogja számon kérni Észak-Macedónián, Szerbián, Albánián a jogállamiságot</h1>
      <address><time datetime="2019-11-18T20:06:00+00:00">18 Nov 2019, 20:06</time> by <a rel="author" href="https://nepszava.hu/szerzo/kosa-andras/" target="_blank">Kósa András</a></address>
      <p>
        <b>Az ellenzék számára nem Várhelyi Olivér felkészültsége, hanem a függetlensége kérdés.</b>
      </p>
      <p>Tudtuk előre, hogy nagyon felkészült diplomata, jól ismeri az uniós intézményeket és azok működését. Nem a felkészültsége volt a kérdés, hanem a függetlensége, ebből a szempontból pedig a meghallgatáson kudarcot vallott. Arra voltunk kíváncsiak többen, hogyan lesz képes Várhelyi Olivér a feladatát független módon végezni, miután a Türk tanács ülésén világosan kiderült, hogy Orbán Viktor bábként tekint rá – mondta a Népszavának Gyöngyösi Márton. A Jobbik független EP-képviselője a parlament külügyi bizottságának tagjaként vehetett részt a magyar uniós biztosjelölt múlt csütörtöki meghallgatásán. (A magyar biztosjelölt hétfőn <a href="https://nepszava.hu/3057572_meggyozoek-lehettek-varhelyi-valaszai-az-ep-kulugyi-bizottsaga-most-alkalmasnak-talalta-a-magyar-biztosjeloltet">utolsóként ment át a bizottsági meghallgatásokon,</a> a többi ország jelöltje már korábban megkapta szükséges támogatást.)</p>
      <p>Gyöngyösi Márton szerint „több, mint pikáns”, ha az Orbán-kormány jelöltje fogja számon kérni Észak-Macedónián, Szerbián, Albánián a jogállamiságot, miközben emiatt folyik ellene eljárás az EU-ban, ebben pedig Várhelyi Olivér „foggal körömmel védte Orbán Viktort”. Úgy vélte, nem csak a biztosjelölés körüli anomáliák rontják Magyarország nemzetközi renoméját, hanem az Európai Néppárt és a Fidesz vitái is – utalva a közelgő néppárti kongresszusra, ahol a kérdés téma lesz, bár nem várható döntés a Fidesz tagságáról. De az már biztos, hogy a Fidesz nem vesz részt a tisztújításban, így elbukja eddigi alelnöki helyét. - Nem tudom, meddig folytathatja ezt a „kint is vagyok, bent is vagyok játékot a Néppárttal a Fidesz, ez mindkét félnek nagyon kellemetlen. Az biztos, hogy az ország érdekérvényesítő képessége súlyosan roncsolódott ebben a folyamatban – mondta Gyöngyösi Márton.</p>
      <figure>
        <img src="https://nepszava.hu/i/10/12/0/1254040.jpg"/>
        <figcaption>
          <cite>Fotó: Vincent VAN DOORNICK / European Union</cite>
        </figcaption>
      </figure>
      <figure>
        <img src="https://nepszava.hu/i/10/12/0/1254040.jpg"/>
        <figcaption>
          <cite>Fotó: European Union / Vincent VAN DOORNICK</cite>
        </figcaption>
      </figure>
      <p>A jobbikos politikus már többször elmondta, hogy pártja néppártosodásának egyik komoly fokmérője a nemzetközi elfogadottság, ebben pedig nagyon fontos jelzés lenne, ha betagozódna valamelyik nagy nemzetközi pártcsaládba – akár a Fidesz helyére is az EPP-be. - Az EP jobboldalán komoly mozgások várhatók. Erre vonatkozóan már láttam olyan számításokat, amelyek az EPP-től jobbra álló Identitás és Demokrácia, valamint Európai Konzervatívok és Reformerek Képviselőcsoport erőinek egyesítéséről szólnak, és a Fidesz is egyre gyakrabban szavaz együtt velük, kiszavazva a Néppártból. Ha ez a tendencia erősödik, akkor a néppárt marad az egyedüli opció a néppártosodott Jobbik számára. Persze tudom, hogy ez nem fog egyik napról a másikra megtörténni, de azon dolgozom, hogy a következő öt évben bekövetkezzen – mondta.</p>
      <p>Gyöngyösi Márton szerint „kívülről és belülről is szabotálják az EU működését”, ezért nagyon nehéz dolga lesz az új Bizottságnak. Az egyik legsúlyosabb szabotőr maga Nagy-Britannia, a Brexit elhúzódásával, ezért „nagyon jó lenne, ha az Egyesült Királyság minél hamarabb távozna”. De „az EU-nak, ha sikeres akar lenni, a belső szabotőrökkel is le kell számolnia”. - Az nem megy, hogy Orbán Viktorok botokat dugdosnak a küllők közé minden alkalommal, amikor az EU-nak egységesen kellene fellépnie – mondta a Jobbik EP-képviselője arra utalva, hogy a magyar kormány akadályozta az Európai Tanácsban az észak-szíriai török offenzíva elítélését. Ezért az EU működését is meg kell reformálni - tette hozzá.</p>
      <table bordered="">
        <tr>
          <th>Dobrev: Rajta tartjuk a szemünket</th>
        </tr>
        <tr>
          <td>Nem lennék meglepődve, ha Orbán jelöltje további nehézségek elé nézne még. Várhelyi személyes érdeke is, hogy minden esetben a szerződések őreként lépjen fel és kizárólag az európai közösség - benne a magyarok - érdekeit, nem pedig az őt jelölő EU-ellenes kormány üzleti elvárásait tartsa szem előtt - írta Ujhelyi István az MSZP EP-képviselője.<br/>A DK-s Dobrev Klára úgy reagált, hogy "Várhelyi uniós biztos lett, de mi rajta tartjuk szemünket! (...) Ha Várhelyi hivatali ideje alatt megsérti a kötelező függetlenség szabályait, akkor azonnal kezdeményezni fogjuk a tisztségéből való felmentését.</td>
        </tr>
      </table>
    </article>
  </body>
</html>