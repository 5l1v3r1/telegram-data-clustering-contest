<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/obsye-ne-viznaye-vibori-v-bilorusi-vilnimi-i-demokratichnimi-330077_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T20:04:00+00:00"/>
    <meta property="og:title" content="ОБСЄ не визнає вибори в Білорусі вільними і демократичними"/>
    <meta property="og:description" content="Спостерігачі ОБСЄ заявили про серйозні процедурні проблеми при підрахунку голосів."/>
  </head>
  <body>
    <article>
      <h1>ОБСЄ не визнає вибори в Білорусі вільними і демократичними</h1>
      <h2>Спостерігачі ОБСЄ заявили про "серйозні процедурні проблеми при підрахунку голосів".</h2>
      <address>
        <time datetime="2019-11-18T20:04:00+00:00">18 Nov 2019, 20:04</time>
      </address>
      <p>Спостерігачі Парламентської асамблеї ОБСЄ не визнали дострокові <b><a href="https://dt.ua/WORLD/vibori-u-bilorusi-polovina-viborciv-progolosuvali-dostrokovo-329985_.html">вибори в нижню палату парламенту Білорусі</a></b> такими, що відповідають міжнародним стандартам, повідомила спецкоординатор Маргарета Седерфельт, передає <a href="https://euroradio.fm/ru/obse-ne-priznala-belorusskie-vybory-sootvetstvuyushchimi-mezhdunarodnym-standartam">Еuroradio</a>.</p>
      <p>Спостерігачі ОБСЄ заявили про "серйозні процедурні проблеми при підрахунку голосів".</p>
      <p>"Ми відзначили, що велика кількість кандидатів подали заявки на участь у виборах, але їх участь обмежили. Ці вибори продемонстрували повну відсутність дотримання демократичних зобов'язань. В державі, де повноваження та незалежність парламенту обмежені, а основні свободи як виборців, так і кандидатів утискають, існує небезпека перетворення парламентських виборів в формальність", - підкреслила Седерфельт.</p>
      <p>Представники ОБСЄ висловили своє розчарування, що влада Білорусі не виконала рекомендацій щодо зміни виборчого законодавства.</p>
      <p>Основні зміни, які були запропоновані ОБСЄ після попередніх виборів, стосувалися принципів формування виборчкомів, прав кандидатів та прозорості підрахунку голосів. За словами Седерфельт, ці ж рекомендації залишаються актуальними і сьогодні.</p>
      <p>Нагадаємо, на дострокових виборах в нижню палату парламенту Білорусі не обрали жодного опозиціонера.</p>
      <p>Найбільше в оновленій Палаті представників буде членів Комуністичної партії Білорусі. Депутатами стали 11 комуністів.</p>
      <p>На другому місці за кількістю депутатів соціалістична Республіканська партія праці і справедливості. У новому скликанні їх буде шість. Також депутатами стали два кандидата від Білоруської патріотичної партії, по одному від Аграрної партії та Ліберально-демократичної.</p>
      <p>Решта майже 90 депутатів позапартійні.</p>
      <p>Палата представників національних зборів Республіки Білорусь складається з 110 депутатів, яких обирають за одномандатними виборчими округами за мажоритарною виборчою системою в один тур.</p>
      <p><b><a href="https://dt.ua/WORLD/vibori-u-bilorusi-polovina-viborciv-progolosuvali-dostrokovo-329985_.html">Вибори до парламенту Білорусі</a></b> повинні були відбутися в наступному році. Але 6 серпня президент Олександр Лукашенко підписав укази про проведення виборів восени: 7 листопада – Рада Республіки, 17 листопада – в Палату Представників національних Зборів. У 2020 році в Республіці Білорусь відбудуться вибори президента.</p>
      <p>В історії незалежної Білорусі це вже шості парламентські вибори. Після 1995 року жодні із них не були визнані ОБСЄ вільними і демократичними.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>