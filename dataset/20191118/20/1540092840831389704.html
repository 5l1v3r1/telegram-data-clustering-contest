<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/197811/rompen-ton-ftoxon-agnostos-plironei-ta-xrei-ftoxon-se-synoikia-tis-konstantinoypolis"/>
    <meta property="og:site_name" content="CNN.gr"/>
    <meta property="article:published_time" content="2019-11-18T20:46:40+00:00"/>
    <meta property="og:title" content="«Ρομπέν των φτωχών»: Άγνωστος πληρώνει χρέη σε συνοικία της Κωνσταντινούπολης"/>
    <meta property="og:description" content="Σε φτωχικές γειτονιές στην Κωνσταντινούπολη , ένας άγνωστος ευεργέτης πληρώνει ανώνυμα τα χρέη των πολιτών που αδυνατούν οικονομικά να ανταπεξέλθουν στις..."/>
  </head>
  <body>
    <article>
      <h1>«Ρομπέν των φτωχών»: Άγνωστος πληρώνει χρέη σε συνοικία της Κωνσταντινούπολης</h1>
      <h2>Σε φτωχικές γειτονιές στην Κωνσταντινούπολη, ένας άγνωστος ευεργέτης πληρώνει ανώνυμα τα χρέη των πολιτών που αδυνατούν οικονομικά να ανταπεξέλθουν στις υποχρεώσεις τους ενώ αφήνει και μετρητά στην πόρτα τους.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 22:46 , 18 November 2019 - 23:25</p>
      <p>Κάτοικοι της Τούζλα, πόλης που βρίσκεται στην ασιατική πλευρά της πόλης, ανακάλυψαν την προηγούμενη εβδομάδα πως κάποιος <b>είχε ξεχρεώσει τους απλήρωτους λογαριασμούς τους στα παντοπωλεία.</b></p>
      <p>«Ένας άνδρας ήρθε και μου ζήτησε να του δείξω το σημειωματάριο όπου καταγράφω τα χρέη των πελατών», δήλωσε στο πρακτορείο ειδήσεων <b>Demirören</b> ο Τσοσκούν Γιλμάζ, ιδιοκτήτης καταστήματος στην περιοχή.</p>
      <p>«Τέσσερις άνθρωποι είχαν <b>μεγάλες οφειλές και του είπα που μένουν.</b> Επέστρεψε ξανά, αφού μίλησε μαζί τους, και πλήρωσε όλα τα χρέη. Έμαθα επίσης ότι <b>έδωσε επιπλέον μετρητά σε αυτές τις οικογένειες</b>», δήλωσε ο Γιλμάζ.</p>
      <p>«Τον ρώτησα το όνομά του και μου είπε: <b>″Να με λέτε Ρομπέν των Δασών″</b>».</p>
      <p>Οι τιμές των τροφίμων και τα ενοίκια αυξήθηκαν μετά την πτώση της τουρκικής λίρας το 2018 και ενώ ο πληθωρισμός έχει μειωθεί τώρα στο 8,6% από το υψηλό 25%<b>, η ανεργία εξακολουθεί να αυξάνεται και το ρεύμα είναι 10 φορές πιο ακριβό από πέρυσι.</b></p>
      <p>Ο ίδιος ευεργέτης πιστεύεται ότι βρίσκεται πίσω από τους περίπου <b>100 φακέλους που περιείχαν 1.000 τουρκικές λίρες και </b>οι οποίοι τοποθετήθηκαν κάτω από τις πόρτες των φτωχών οικογενειών σε άλλες γειτονιές της περιοχής τον Μάρτιο.</p>
      <p>Ο άγνωστος φέρεται να πλήρωσε 25.000 τουρκικές λίρες για τα χρέη <b>πολιτών προς τοπικά παντοπωλεία</b>, ως «δώρο» για το Ιντ αλ-φιτρ (σ.σ. μουσουλμανική γιορτή που γίνεται μετά το τέλος του Ραμαζανιού) τον περασμένο Ιούνιο, αναφέρει η Guardian.</p>
      <p>«Ο άνδρας μου είπε ότι ήταν εκεί<b> για να πληρώσει τα χρέη εκείνων που δεν μπορούν να αντέξουν οικονομικά»</b>, δήλωσε ο Τουντσάι Γιασάρ, άλλος καταστηματάρχης στην Τούζλα.</p>
      <blockquote>«Είμαι εδώ τα τελευταία 30 χρόνια και ήταν η πρώτη φορά που συναντάω μια τέτοια πράξη. Οι πελάτες μου ήταν πολύ χαρούμενοι και ήθελαν να τον δουν αλλά δεν ξέρω ποιος είναι. Δεν έδωσε το όνομά του και είπε ότι έκανε αυτό ″<b>μόνο για να κερδίσει την ευλογία του Θεού</b>″», είπε ο Γιασάρ.</blockquote>
      <p>Σημειώνεται πως η Τουρκία συγκλονίζεται από μια <b>σειρά οικογενειακών αυτοκτονιών</b>, που συνδέονται με τη φτώχεια.</p>
      <p>Νωρίτερα αυτό το μήνα στο Φατίχ, μία από τις πιο συντηρητικές γειτονιές της Κωνσταντινούπολης, δύο άντρες και δύο γυναίκες ηλικίας μεταξύ <b>48 και 60 ετών</b>, άφησαν ένα σημείωμα στην πόρτα του σπιτιού τους, προειδοποιώντας τους γείτονες να μην εισέλθουν λόγω της παρουσίας κινδύνου. Όταν έφθασαν οι αστυνομικοί<b> τους βρήκαν  και τους τέσσερις νεκρούς.</b></p>
      <p>Σύμφωνα με φίλους, η οικογένεια προσπαθούσε να <b>επιβιώσει με τον μισθό ενός μόνο μέλους της</b>, ενός δασκάλου μουσικής. Αντιμετώπιζαν προβλήματα υγείας και δεν μπορούσαν να βρουν δουλειά.</p>
      <p>Την επόμενη μέρα μια οικογένεια - μεταξύ των οποίων δύο παιδιά πέντε και εννέα ετών- <b>βρέθηκε νεκρή στο σπίτι της στην Αττάλεια.</b> Ο πατέρας, ο οποίος ήταν άνεργος για πολύ καιρό, είχε αφήσει ένα σημείωμα στο οποίο εξηγούσε τις οικονομικές δυσκολίες τους.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/197329/sev-ayxisi-sto-eisodima-meiosi-se-katanalosi-kai-apotamieysi-to-a-examino-toy-2019">ΣΕΒ: Αύξηση στο εισόδημα, μείωση σε κατανάλωση και αποταμίευση το α' εξάμηνο του 2019</a>
        </li>
        <li>
          <a href="https://www.cnn.gr/news/kosmos/story/197018/nekros-stin-konstantinoypoli-o-synidrytis-tis-organosis-leyka-krani-tis-syrias">Νεκρός στην Κωνσταντινούπολη ο συνιδρυτής της οργάνωσης «Λευκά Κράνη» της Συρίας</a>
        </li>
        <li>
          <a href="https://www.cnn.gr/oikonomia/story/197002/pano-apo-2-ekat-sympsifismoi-epistrofon-foroy-gia-mi-rythmismena-xrei-apo-to-2015">Πάνω από 2 εκατ. συμψηφισμοί επιστροφών φόρου για μη ρυθμισμένα χρέη από το 2015</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/6611/konstantinoypoli">ΚΩΝΣΤΑΝΤΙΝΟΥΠΟΛΗ</a>
        </li>
        <li>
          <a href="https://www.cnn.gr/eidhseis/tag/54867/rompen-ton-dason">ΡΟΜΠΕΝ ΤΩΝ ΔΑΣΩΝ</a>
        </li>
        <li>
          <a href="https://www.cnn.gr/eidhseis/tag/64581/rompen-ton-ftoxon">ΡΟΜΠΕΝ ΤΩΝ ΦΤΩΧΩΝ</a>
        </li>
        <li>
          <a href="https://www.cnn.gr/eidhseis/tag/7439/ftoxeia">ΦΤΩΧΕΙΑ</a>
        </li>
        <li>
          <a href="https://www.cnn.gr/eidhseis/tag/949/xrei">ΧΡΕΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/18/197814/snapshot/19-11-14_0013__DPX1090.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197825/snapshot/6330-2.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197784/snapshot/2756901.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197786/snapshot/Capture-n43.JPG"/>
      </figure>
    </article>
  </body>
</html>