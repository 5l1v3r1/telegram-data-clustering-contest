<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-zdraveopazvane/zapochna-bezplatnoto-vaksinirane-za-khorata-nad-65-g-407071.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-18T20:36:34+00:00"/>
    <meta property="og:title" content="Започна безплатното ваксиниране за хората над 65 г."/>
    <meta property="og:description" content="Дозите няма да стигнат за всички желаещи, а само за пенсионерите с тежки хронични заболявания с най-голям риск да се разболеят"/>
  </head>
  <body>
    <article>
      <h1>Започна безплатното ваксиниране за хората над 65 г.</h1>
      <address><time datetime="2019-11-18T20:36:34+00:00">18 Nov 2019, 20:36</time> by <a rel="author">Стандарт</a></address>
      <p>Днес започна разпределянето на 100 000 противогрипни ваксини, предназначени за пенсионерите над 65-годишна възраст. Те ще бъдат доставени на семейните лекари, заявили желание да участват в програмата, които ще преценяват кои от пациентите им отговарят на предварително обявените критерии за поставяне на безплатна ваксина, тъй като дозите няма да стигнат за всички желаещи, а само за пенсионерите с тежки хронични заболявания, подложени на най-голям риск да се разболеят.</p>
      <p>Първите 20 000 дози са получени преди две седмици и са разпределени основно в столицата, където пенсионерите са най-много. Вторият транш от 100 000 е доставен в петък и до края на тази седмица ваксините трябва да стигнат до кабинетите на личните лекари. С тях ще бъдат ваксинирани 10% от пенсионерите над 65 години, които отговарят на критериите.</p>
      <p>„Когато нещо се прави за първи път, е трудно да се направят точни разчети какъв би бил интересът. Затова започнахме от 10% на базата на това, че досега употребата на тези ваксини е била много ниска – около 2-3%“, обясни главният държавен инспектор д-р Ангел Кунчев по повод недостига на ваксини за всички.</p>
      <p>Д-р Виделина Моллова, семеен лекар, е заявила 100 дози, а ще получи едва 10. В цяла Западна Европа има недостиг на противогрипни ваксини. В България има семейни лекари, които са отказали да работят по тази програма и не са заявили дози.</p>
      <p>Амбицията е до 2022 година безплатни ваксини да получават 1/4 от пенсионерите над 65 години у нас.</p>
    </article>
  </body>
</html>