<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/18/5-stabbed-at-tavanur-pratheeksha-bhavan.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-18T20:25:00+00:00"/>
    <meta property="og:title" content="തവനൂർ പ്രതീക്ഷാഭവൻ: 5 അന്തേവാസികൾ കുത്തേറ്റ് ആശുപത്രിയിൽ"/>
    <meta property="og:description" content="രണ്ടുവർഷം മുൻപ് കേന്ദ്രത്തിലെ അന്തേവാസി മറ്റു രണ്ടുപേരുടെ തലയിൽ ആണിയടിച്ചു കയറ്റി ഗുരുതരമായി പരുക്കേറ്റിരുന്നു. തൃശൂർ മെഡിക്കൽ കോളജിൽ നടന്ന.Tavanur Pratheeksha Bhavan. inmates stabbed. mental health. Malappuram. Kerala. Rehabilitation centre.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>തവനൂർ പ്രതീക്ഷാഭവൻ: 5 അന്തേവാസികൾ കുത്തേറ്റ് ആശുപത്രിയിൽ</h1>
      <address><time datetime="2019-11-18T20:25:00+00:00">18 Nov 2019, 20:25</time> by <a rel="author">മനോരമ ലേഖകൻ</a></address>
      <p>മലപ്പുറം ∙ മാനസികാസ്വാസ്ഥ്യമുള്ള അന്തേവാസിയുടെ കുത്തേറ്റ് തവനൂർ പ്രതീക്ഷാഭവനിലെ അഞ്ച് പേര്‍ക്കു ഗുരുതരമായി പരുക്കേറ്റു. ഒരാളുടെ കണ്ണിനും മറ്റുള്ളവരുടെ വയറിനുമാണ് കുത്തേറ്റത്. അടുക്കളയിൽനിന്ന് കത്തി കൈവശപ്പെടുത്തിയ യുവാവ് മറ്റുള്ളവരെ കുത്തുകയായിരുന്നെന്ന് പറയുന്നു.</p>
      <p>മാനസിക വെല്ലുവിളി നേരിടുന്ന പുരുഷൻമാർക്കുള്ള സംസ്ഥാനത്തെ ഏക സർക്കാർ പുനരധിവാസ കേന്ദ്രമാണ് പ്രതീക്ഷാഭവൻ. രണ്ടുവർഷം മുൻപ് കേന്ദ്രത്തിലെ അന്തേവാസി മറ്റു രണ്ടുപേരുടെ തലയിൽ ആണിയടിച്ചു കയറ്റി ഗുരുതരമായി പരുക്കേറ്റിരുന്നു. തൃശൂർ മെഡിക്കൽ കോളജിൽ നടന്ന സങ്കീർണമായ ശസ്ത്രക്രിയയിലൂടെയാണ് അന്ന് ആണി പുറത്തെടുത്തത്.</p>
      <p>പുരനധിവാസകേന്ദ്രം എന്ന പേരൊഴികെ, കാര്യമായ സൗകര്യങ്ങളില്ലാത്ത സ്ഥാപനമാണ് പ്രതീക്ഷാഭവൻ. ആഴ്ചയിൽ ഒന്നോ രണ്ടോ ദിവസം മാത്രമാണ് ഡോക്ടറുടെ സേവനം. സംസ്ഥാനത്തിന്റെ വിവിധ ഭാഗങ്ങളിൽനിന്ന് കോടതി ഉത്തരവ് വഴിയും അല്ലാതെയും എത്തുന്നവരാണ് കേന്ദ്രത്തിലുള്ളത്. വീട്ടുകാർ ഉപേക്ഷിക്കുന്നവരും വഴിയരികിൽ കണ്ടെത്തുന്നവരും എത്തുന്നുണ്ട്.</p>
      <p>നേരിയ മാനസികാസ്വാസ്ഥ്യമുള്ളവരയും ആക്രമണ സ്വഭാവമുള്ളവരെയും ഒരുമിച്ചു താമസിപ്പിക്കുന്നത് അവസാനിപ്പിക്കണമെന്ന് നേരത്തേത്തന്നെ ആരോഗ്യപ്രവർത്തകർ ആവശ്യപ്പെട്ടിരുന്നു. കേന്ദ്രം സമഗ്രപുനരധിവാസ കേന്ദ്രമാക്കി മാറ്റുകയോ കഴിയില്ലെങ്കിൽ അടച്ചുപൂട്ടുകയോ വേണമെന്ന് മാനസികാരോഗ്യ വിദഗ്ധർ നേരത്തേ റിപ്പോർട്ട് നൽകിയിരുന്നെങ്കിലും നടപടിയൊന്നുമായിട്ടില്ല.</p>
      <p><b>English Summary:</b> Five inmates stabbed at Tavanur Pratheeksha Bhavan</p>
    </article>
  </body>
</html>