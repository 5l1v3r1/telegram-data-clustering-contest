<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/hitech/ukrajinskiy-startap-rozrobiv-qr-pasporti-dlya-tvarin-640690.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-18T20:04:31+00:00"/>
    <meta property="og:title" content="Український стартап розробив QR-паспорти для тварин"/>
    <meta property="og:description" content="QR-паспорт об'єднує інформацію про тварину — її ідентифікаційний код, родовід, щеплення тощо, інформацію про власника - розробники"/>
  </head>
  <body>
    <article>
      <h1>Український стартап розробив QR-паспорти для тварин</h1>
      <address>
        <time datetime="2019-11-18T20:04:31+00:00">18 Nov 2019, 20:04</time>
      </address>
      <h4>QR-паспорт об'єднує інформацію про тварину — її ідентифікаційний код, родовід, щеплення тощо, інформацію про власника - розробники</h4>
      <p>Український стартап Animal ID розробив новий продукт - QR-паспорт для домашніх тварин, що сприятимуть зменшенню безпритульних тварин.</p>
      <p>Про це повідомили в пресслужбі проєкту, <a href="https://www.ukrinform.ua/rubric-technology/2820223-ukrainskij-startap-rozrobiv-qrpasporti-dla-tvarin.html">пише</a> Укрінформ.</p>
      <p>«QR-паспорт - це жетон з QR-кодом, номером ID тварини на сайті animal-id.net/ і телефонним номером власника. QR-код пов'язаний з онлайн-профілем тварини і визначає особу її власника. Такий жетон дозволяє швидко повернути загублену тварину», - зазначили в Animal ID.</p>
      <p>QR-паспорт об'єднує інформацію про тварину — її ідентифікаційний код, родовід, щеплення тощо, інформацію про власника. Ці дані зможуть використовувати ветеринари, муніципалітети та кінологи.</p>
      <p>За даними Animal ID, кожен другий безпритульний собака раніше мав господаря. А отже, реалізація технології QR-паспортів для домашніх тварин сприятиме відповідальності їх господарів, відповідно, зменшенню кількості безпритульних тварин.</p>
      <p>Сьогодні в базі Animal ID вже налічується близько 120 000 власників тварин, які живуть в Україні.</p>
      <p>Як повідомлялося, минулого тижня в Україні презентували «Єдиний державний реєстр ветеринарних документів».</p>
      <p>Електронна система «Єдиний державний реєстр ветеринарних документів»(ЄДРВД) дозволить уникнути фальсифікації ветеринарних документів. Основною метою бази є авторизація ветеринарних документів за допомогою електронно-цифрового підпису. Отже, кожен лікар ветеринарної медицини, чи державний інспектор, який входить у цю систему, має авторизуватися під електронно-цифровим підписом, що надає можливість простежити кожен ветеринарний документ — хто і коли його видав.</p>
      <related>
        <a href="https://glavcom.ua/world/observe/u-roboti-populjarnoji-sotsmerezhi-stavsja-zbij-640352.html"/>
        <a href="https://glavcom.ua/world/observe/nissan-vidklikaje-bilshe-450-tisjach-avtomobiliv-cherez-problemi-z-galmami-640339.html"/>
        <a href="https://glavcom.ua/world/hitech/likari-vstavili-u-mozok-lyudini-implanti-shchob-dopomogti-borotisya-z-narkotichnoyu-zalezhnistyu-639076.html"/>
      </related>
    </article>
  </body>
</html>