<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/18/ekdidoun-stis-ipa-ton-20-xrookiprioipopto-xaker"/>
    <meta property="og:site_name" content="euronews"/>
    <meta property="article:published_time" content="2019-11-18T20:14:59+00:00"/>
    <meta property="og:title" content="Eκδίδουν στις ΗΠΑ τον 20χρονο Κύπριο ύποπτο χάκερ"/>
    <meta property="og:description" content="Η απίστευτη ιστορία του Τζόσουα Επιφανίου"/>
  </head>
  <body>
    <article>
      <h1>Eκδίδουν στις ΗΠΑ τον 20χρονο Κύπριο ύποπτο χάκερ</h1>
      <address><time datetime="2019-11-18T20:14:59+00:00">18 Nov 2019, 20:14</time> by <a rel="author">Στέλλα Θεοδώρου</a></address>
      <p>Μια απίστευτη υπόθεση που απασχόλησε τις κυπριακές αλλά και τις αμερικανικές αρχές τα τελευταία χρόνια φαίνεται ότι παίρνει τον δρόμο της. Ο 20χρονος Κύπριος Τζόσουα Επιφανίου που κατηγορείται για την υποκλοπή δεδομένων και τον εκβιασμό αμερικανικών εταιρειών αναμένεται να εκδοθεί στις ΗΠΑ όπου καταζητείται για εκβιασμό αμερικανικών εταιρειών.</p>
      <p>Ο Επιφανίου ο οποίος κρατείται στις φυλακές της Κύπρου τα τελευταία δύο χρόνια αναμένεται να εκδοθεί στις ΗΠΑ μετά την απόφαση δικαστηρίου της Λευκωσίας που έδωσε το πράσινο φως. "Είναι ο πρώτος Κύπριος που θα εκδοθεί στις ΗΠΑ και οι πρώτος που θα εκδοθεί μετά την αλλαγή του Συντάγματος το 2013 μετά την ένταξη της Κύπρου στην ΕΕ", δήλωσε ο δικηγόρος του Μάικλ Τσάμπερς στο AFP.</p>
      <p>Η ομάδα υπεράσπισής του προσπάθησε να εμποδίσει την έκδοσή του υποστηρίζοντας ότι ο Επιφανείου ήταν ηλικίας 15 έως 17 ετών τότε και πάσχει από σύνδρομο Asperger, μια αναπτυξιακή διαταραχή που χαρακτηρίζεται από σημαντικές δυσκολίες στην κοινωνική αλληλεπίδραση και επικοινωνία.</p>
      <p>"Ο δικαστής δεν το αποδέχθηκε αυτό'', δήλωσε ο Τσάμπερς και πρόσθεσε ότι εάν ο Επιφανίου εκδοθεί στις ΗΠΑ, σε δύο πολιτείες στην Τζόρτζια και την Αριζόνα, εάν καταδικαστεί για απάτη, χάκινγκ ηλεκτρονικών υπολογιστών, κλοπή ταυτότητας και εκβιασμό η ποινή κάθειρξης φτάνει έως και τα 20 έτη.</p>
      <p>Ο Επιφανίου, συνελήφθη τον Μάιο του 2017, ως ύποπτος για την επίθεση που δέχθηκε η εταιρεία τηλεπικοινωνιών «Cablenet» που αχρήστευε το δίκτυό της για περισσότερες από 12 ώρες Ο νεαρός αφέθηκε ελεύθερος με την καταβολή εγγύησης, ενώ στη συνέχεια συνελήφθη εκ νέου τον Ιανουάριο του 2018, καθώς οι ΗΠΑ ζήτησαν την έκδοσή του ισχυριζόμενες πως το FBI τον υποπτευόταν πως ήταν πίσω από εκβιασμούς εταιρειών το 2014 και 2016, όταν ο Επιφανίου ήταν μόλις 15 και 17 ετών αντίστοιχα.</p>
      <p>Ο 20χρονος φέρεται να απέσπασε χιλιάδες δολάρια από τις εταιρείες για να μην διαρρεύσει ευαίσθητα και απόρρητα αρχεία. Το ποσό των 69 χιλιάδων ευρώ εντοπίστηκε στην οικία του νεαρού.</p>
    </article>
  </body>
</html>