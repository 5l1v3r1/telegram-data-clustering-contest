<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/news/nea/koinonia/kypros-piroyetes-ston-erota-i-mpalarina-poy-moy-edeixe-alla-kolpa"/>
    <meta property="og:site_name" content="24NEWS"/>
    <meta property="article:published_time" content="2019-11-18T20:24:00+00:00"/>
    <meta property="og:title" content="Κύπρος - Πιρουέτες στον έρωτα: «Η μπαλαρίνα που μου έδειξε άλλα κόλπα»"/>
    <meta property="og:description" content="«Οι στιγμές στην αγκαλιά της είναι όαση»"/>
  </head>
  <body>
    <article>
      <h1>Κύπρος - Πιρουέτες στον έρωτα: «Η μπαλαρίνα που μου έδειξε άλλα κόλπα»</h1>
      <h2>«Οι στιγμές στην αγκαλιά της είναι όαση»</h2>
      <address>
        <time datetime="2019-11-18T20:24:00+00:00">18 Nov 2019, 20:24</time>
      </address>
      <p>Η ιστορία του Κώστα δεν είναι από αυτές που θα έλεγες ότι σπανίζουν, έχει όμως ένα ιδιαίτερο ενδιαφέρον αφού ξεδιπλώνει αβίαστα συναισθήματα χωρίς ίχνος ντροπής.</p>
      <p>Πρόκειται για έναν γοητευτικό άντρα ηλικίας 38 ετών που ζει και εργάζεται στη Λεμεσό. Είναι κοινωνικός και πρόσχαρος, κάτι που φαίνεται από την πρώτη στιγμή.</p>
      <p>Ρωτώντας τον να πει δυο κουβέντες για τη ζωή του, πήρε βαθιά ανάσα και απάντησε: «Είμαι παντρεμένος εδώ και οκτώ χρόνια με μια γυναίκα που αγάπησα. Εργάζομαι σε μια ναυτιλιακή εταιρεία, κάτι που για μένα ήταν όνειρο ζωής! Είμαι άνετος οικονομικά. Σε γενικότερες γραμμές δεν υπάρχει κάτι να μου λείπει».</p>
      <figure>
        <img src="https://www.24sports.com.cy/assets/modules/wnp/articles/201911/315451/editor/mpalarina1.jpg"/>
      </figure>
      <p>
        <b>Πώς είναι ο γάμος σου; Είπες ότι την γυναίκα σου την αγάπησες…</b>
      </p>
      <p>«Ναι, την αγάπησα και την αγαπώ! Δεν την ερωτεύτηκα κεραυνοβόλα, ήξερα όμως ότι με αυτήν θέλω να κάνω οικογένεια. Ο γάμος μου κυλούσε ήρεμα, αυτή είναι η σωστή έκφραση. Δεν υπήρχαν εντάσεις, διαφωνίες όπως όλα τα ζευγάρια, ως εκεί. Θεωρούσα πως ήμουν ευτυχισμένος».</p>
      <p>
        <b>Θεωρούσες; Γιατί το λες αυτό;</b>
      </p>
      <p>«Γιατί με το που γνώρισα την Ρούλα κατάλαβα πως το να είσαι πραγματικά ευτυχισμένος, είναι κάτι άλλο. Δεν θέλω να μειώσω την γυναίκα μου, δεν έχει να κάνει με αυτήν. Με μένα είναι το θέμα. Μόνο με εμένα».</p>
      <p>
        <b>Την Ρούλα πώς την γνώρισες;</b>
      </p>
      <p>«Η Ρούλα είναι μπαλαρίνα. Άνοιξε δική της σχολή χορού απέναντι από την δουλειά μου. Περνούσα κάθε μέρα από εκεί, δυο και τρεις φορές, χωρίς ποτέ να την έχω προσέξει. Ένα απόγευμα στο σχόλασμα συνόδευσα μια συνάδελφό μου που ήθελε να γράψει το παιδί της για μαθήματα χορού. Μπήκαμε μέσα και πετάχτηκε μπροστά μας σαν ηλιαχτίδα με ένα αφοπλιστικό χαμόγελο. Τα είδα όλα! Δεν μπορούσα να σκεφτώ, μου μιλούσαν και δεν μπορούσα να συγκεντρωθώ. Είπα πολλές μπούρδες. Φύγαμε αλλά η μπαλαρίνα ήταν καρφωμένη στο μυαλό μου. Πήγα σπίτι και το μόνο που σκεπτόμουν ήταν πότε θα μείνω μόνος μου να την ψάξω στα social media. Της έστειλα αίτημα, με αποδέχτηκε και έκανα το προφίλ της φύλλο και φτερό. Έκανα δηλαδή ό,τι ακριβώς κορόιδευα. Η απόλυτη κατινιά!», με την διαπίστωσή του αυτήν ξέσπασε στα γέλια!</p>
      <figure>
        <img src="https://www.24sports.com.cy/assets/modules/wnp/articles/201911/315451/editor/mpalarina2.jpg"/>
      </figure>
      <p>
        <b>Πώς προχώρησε με την Ρούλα;</b>
      </p>
      <p>«Αστραπιαία! Για να είμαι ειλικρινής, τα περιθώρια που άφησα ήταν μηδαμινά. Τόσο στενό μαρκάρισμα σε γυναίκα δεν έκανα ούτε σαν 20άρης. Την ‘’πυροβολούσα’’ από παντού και με όλους τους τρόπους. Μηνύματα, τηλέφωνα, λουλούδια, δώρα…».</p>
      <p>
        <b>Οι αντιστάσεις της μπαλαρίνας πόσο κράτησαν;</b>
      </p>
      <p>«Μου πήρε δύο μήνες μέχρι να δεχθεί να πάμε για φαγητό. Το βράδυ εκείνο ήταν μαγικό, χαράχτηκε μέσα μου, κάτι σαν τατουάζ. Στον επόμενο μήνα η Ρούλα ήταν η ερωμένη μου… η μπαλαρίνα που μου έδειξε άλλα κόλπα! Ακομπλεξάριστη, χωρίς κανένα ταμπού στο κρεβάτι και καμία απαίτηση από μένα. Τα δίνει όλα χωρίς γκρίνιες και μουρμούρα. Μου έδειξε ένα κόσμο αλλιώτικο, κάθε φορά μαζί της νιώθω ότι είμαι στον παράδεισο. Είμαι ερωτευμένος μαζί της, παρόλο που δεν θα χωρίσω και ήμουν ξεκάθαρος από την αρχή, φροντίζω να μην της λείπει τίποτα. Οι στιγμές στην αγκαλιά της είναι όαση. Ξεφεύγω από την πεζή και μονότονη ζωή μου που τόσο είχα συνηθίσει που θεωρούσα φυσιολογική».</p>
      <p>
        <b>Το τέλος; Δεν σκέφτεσαι ότι όλο αυτό έχει ημερομηνία λήξης;</b>
      </p>
      <p>Το πρόσωπο του Κώστα πήρε μια μελαγχολική όψη και απάντησε εμφανώς στεναχωρημένος, «θα τελειώσει, είναι βέβαιο. Δεν θέλω να το σκέφτομαι, με χαλάει! Όχι. Δεν θέλω να το συνηθίσουμε καθόλου αυτό το κομμάτι», αυτά είπε και σταμάτησε σαν να του κόπηκε η ανάσα. <br/>Ο Κώστας ερωτεύθηκε παράφορα την μπαλαρίνα του, όπως ο ίδιος την προσφωνεί.</p>
      <p>Η ιστορία του μοιάζει με ένα ευχάριστο διάλειμμα από την ρουτίνα του. Την ζει στα άκρα χωρίς να τον νοιάζει το τέλος…</p>
      <related>
        <a href="https://www.24sports.com.cy/gr/news/nea/koinonia/kypros-esteila-sti-gynaika-toy-binteo-poy-mas-edeixne-se-kolasmenes-stigmes"/>
        <a href="https://www.24sports.com.cy/gr/news/nea/koinonia/kypros-o-petheros-moy-me-didaxe-ton-erota"/>
      </related>
    </article>
  </body>
</html>