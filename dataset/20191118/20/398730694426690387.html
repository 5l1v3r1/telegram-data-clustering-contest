<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/nathan-shachar-en-kalldusch-for-det-palestinska-sjalvstyret/"/>
    <meta property="og:site_name" content="DN.SE"/>
    <meta property="article:published_time" content="2019-11-18T20:28:26+00:00"/>
    <meta property="og:title" content="Nathan Shachar: En kalldusch för det palestinska självstyret"/>
    <meta property="og:description" content="Utrikesminister Mike Pompeo meddelade på måndagen att USA inte längre anser att Israels bosättningar på Västbanken är oförenliga med internationell rätt."/>
  </head>
  <body>
    <article>
      <h1><a href="https://www.dn.se/av/nathan-shachar/">Nathan Shachar:</a> En kalldusch för det palestinska självstyret</h1>
      <address><time datetime="2019-11-18T20:28:26+00:00">18 Nov 2019, 20:28</time> by <a rel="author" href="https://www.dn.se/av/nathan-shachar/" target="_blank">Nathan Shachar</a></address>
      <p>
        <b>Utrikesminister Mike Pompeo meddelade på måndagen att USA inte längre anser att Israels bosättningar på Västbanken är oförenliga med internationell rätt. Koloniseringen måste bedömas från fall till fall, menade Pompeo, ”vissa är olagliga, andra inte, som Israels domstolar slagit fast”. USA:s beslut välkomnas av det israeliska nationalistlägret och av regeringen, som meddelar att ”en historisk orättvisa nu korrigerats”, men är en kalldusch för det palestinska självstyret i Ramallah.</b>
      </p>
      <p>
        <b>Varför har president Donald Trump beslutat att ta detta steg just nu?</b>
      </p>
      <p>Möjligtvis därför att hans främste allierade i regionen, premiärminister Benjamin Netanyahu, befinner sig i en komplicerad rättslig och politisk situation och vädjat till sin närmaste allierade om draghjälp. Det är inte den första ”presenten” från Trump till Netanyahu. Nyligen erkände USA Israels suveräna rätt till Golanhöjderna, som erövrades från Syrien 1967, och i fjol erkände USA Jerusalem som Israels huvudstad. Dessutom har USA under Trump upphört med nästan allt bistånd till det palestinska självstyret.</p>
      <p>
        <b>Vad betyder detta för möjligheterna till en israelisk-palestinsk förhandlingslösning?</b>
      </p>
      <p>Inga seriösa ansatser till fredsförhandlingar förekommit sedan 2014, då president Barack Obamas utrikesminister John Kerry gav upp efter flera månaders ansträngningar. Det går således inte att säga att USA nu spolierar några fredsinitiativ. Det som dock säkerligen kommer att hända är att de israeliska bosättarna, vars inflytande är större än någonsin, nu kommer kräva intensifierad kolonisering. Tidigare har USA:s missnöje – det enda missnöje israeliska nationalistregeringar tar på allvar - satt en gräns för bosättandet. Inte längre. Hur palestinierna på Västbanken kommer att reagera på beskedet återstår att se. Att det kommer att ytterligare försvaga president Mahmud Abbas ställning är sannolikt.</p>
      <p>
        <b>Kommer flera stater att följa i USA:s fotspår och ge de facto-klartecken för byggprojekt på palestinsk mark?</b>
      </p>
      <p>Det är möjligt men inte troligt. Mycket få stater följde USA:s exempel ifråga om Jerusalem som Israels huvudstad, och flera av dem – som Paraguay och Rumänien – har ångrat sig. Fem olika FN-resolutioner och den fjärde Genevekonventionen fördömer entydigt förflyttning av civila från den ockuperande maktens territorium till det ockuperade territoriet. Det är dessutom tveksamt om det demokratiska partiet skulle anamma Trumps kursändring i händelse av ett maktskifte i Washington efter valet 2020.</p>
      <p><a href="https://www.dn.se/nyheter/varlden/usa-vantas-andra-installning-till-israels-bosattningar/">Läs mer: USA: Israels bosättningar är inte illegala</a> </p>
    </article>
  </body>
</html>