<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/lucca/cronaca/muore-a-5-anni-la-figlia-del-calciatore-cruciani-1.4894638"/>
    <meta property="og:site_name" content="La Nazione"/>
    <meta property="article:published_time" content="2019-11-18T20:42:00+00:00"/>
    <meta property="og:title" content="Muore a 5 anni la figlia del calciatore Cruciani"/>
    <meta property="og:description" content="La piccola si chiamava Victoria, società in lutto"/>
  </head>
  <body>
    <article>
      <h1>Muore a 5 anni la figlia del calciatore Cruciani</h1>
      <h2>La piccola si chiamava Victoria, società in lutto </h2>
      <address>
        <time datetime="2019-11-18T20:42:00+00:00">18 Nov 2019, 20:42</time>
      </address>
      <p>Lucca, 18 novembre 2019 - Un tremendo lutto ha colpito la grande famiglia della Lucchese. A soli 5 anni e mezzo è morta Victoria, la figlia del giocatore <b>Michel Cruciani</b>. La piccola era nata prematura ed era andata incontro a diversi problemi di salute, in particolare agli occhi per i quali era in cura negli Stati Uniti dove era stata operata due volte e dove sovente doveva recarsi per le cure.</p>
      <p>A sostenere le esigenze della famiglia Cruciani era stato il mondo del wrestling che aveva organizzato uno spettacolo al Teatro Tendeastrisce di Roma e il cui incasso era stata devoluto per sostenere le cure della bambina. A fianco di Cruciani c'era stato, tra gli altri, anche Francesco Totti che in un video <b>su Facebook</b> aveva invitato tutti ad accorrere allo spettacolo <b>per aiutare Victoria</b>. La morte della piccola ha lasciato senza fiato <b>dirigenti, tecnici, giocatori</b> e tutti coloro che gravitano nel mondo rossonero. Michel Cruciani è volato subito in Bulgaria, dove viveva la figlia e dove si svolgeranno i funerali: <b>l'ultimo addio ci sarà forse mercoledì</b>.</p>
      <p>"Siamo affranti - dicono i dirigenti della Lucchese - e siamo più che mai vicini a Michel e alla sua famiglia così duramente colpita. <b>Siamo tutti in lacrime</b>. Faremo sentire in ogni maniera possibile la nostra vicinanza e il nostro affetto verso il nostro giocatore e i suoi cari, che idealmente abbracciamo in questo terribile momento". Domenica contro la Fezzanese la Lucchese giocherà con il lutto al braccio e inoltre verrà osservato un minuto di raccoglimento in memoria della piccola, cara Victoria.</p>
      <p>© Riproduzione riservata</p>
    </article>
  </body>
</html>