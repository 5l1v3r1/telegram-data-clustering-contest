<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/egyperces/regeszeti-lelohelyeket-fosztogato-halozatot-szamoltak-fel-2039607/"/>
    <meta property="og:site_name" content="SZOLJON"/>
    <meta property="article:published_time" content="2019-11-18T20:06:00+00:00"/>
    <meta property="og:title" content="Régészeti lelőhelyeket fosztogató hálózatot számoltak fel"/>
    <meta property="og:description" content="A zsákmányolt ókori műkincseket tömegesen külföldre csempészték."/>
  </head>
  <body>
    <article>
      <h6 class="kicker">NEMZETKÖZI RENDŐRI AKCIÓ</h6>
      <h1>Régészeti lelőhelyeket fosztogató hálózatot számoltak fel</h1>
      <address>
        <time datetime="2019-11-18T20:06:00+00:00">18 Nov 2019, 20:06</time>
      </address>
      <h4>A zsákmányolt ókori műkincseket tömegesen külföldre csempészték.</h4>
      <p>Dél-olaszországi régészeti lelőhelyeket fosztogató, s a zsákmányolt ókori műkincseket tömegesen külföldre csempésző bűnszövetkezetet sikerült felszámolni egy öt országra kiterjedő, összehangolt akcióban – közölte az olasz rendőrség.</p>
      <p>A két éve tartó nyomozás lezárásaként több mint 80 helyszínen tartottak házkutatást Olaszországon kívül Franciaországban, Nagy-Britanniában, Németországban, és Szerbiában.</p>
      <blockquote>Az akcióban mintegy 10 ezer régészeti műkincset sikerült lefoglalni.</blockquote>
      <p>23 személyt őrizetbe vettek és további 80 ember ellen indult vizsgálat.</p>
      <p>A banda olaszországi tagjai az „olasz csizma orrán” található Calabria megyében</p>
      <blockquote>illegális ásatásokat végeztek olyan lelőhelyeken, amelyek hivatásos régészek feltárási munkájára vártak.</blockquote>
      <p>A rendőrség közlése szerint 2017 májusa óta figyelték a bűnszövetkezetet és egyebek közt drónokkal készítettek leleplező felvételeket arról, hogy miként ássák ki az értékes leleteket és adják el külföldre.</p>
      <blockquote>„Irgalmatlan brutalitással estek neki a fosztogatásnak, markológéppel szaggatták fel a földet”</blockquote>
      <p>– áll a rendőrségi közleményben.</p>
      <p>A leletek – köztük pénzérmék, terrakotta vázák, festett tányérok, ékszerek – igen értékesek, mivel koruk 2400-2500 évre tehető, és megalkotásuk idején Itália déli partvidékei még részben görög gyarmatok voltak.</p>
      <p>Az eladásban londoni, müncheni, dijoni, Szerbiában pedig verseci orgazdák vettek részt.</p>
    </article>
  </body>
</html>