<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/na-sumschini-19-listopada-ogolosili-dnem-zhalobi-330079_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T20:41:00+00:00"/>
    <meta property="og:title" content="На Сумщині 19 листопада оголосили Днем жалоби"/>
    <meta property="og:description" content="Завтра відбудеться церемонія прощання із загиблими в Балаклії саперами."/>
  </head>
  <body>
    <article>
      <h1>На Сумщині 19 листопада оголосили Днем жалоби</h1>
      <h2>Завтра відбудеться церемонія прощання із загиблими в Балаклії саперами.</h2>
      <address>
        <time datetime="2019-11-18T20:41:00+00:00">18 Nov 2019, 20:41</time>
      </address>
      <p>У Сумській області завтра, 19 листопада, оголошено Днем жалоби за <b><a href="https://dt.ua/UKRAINE/vibuhi-na-arsenali-v-balakliyi-u-likarni-pomer-poraneniy-viyskoviy-329967_.html">загиблими 15 листопада в Балаклії саперами</a></b>. Відповідне розпорядження підписав міський голова Охтирки. Про це повідомляє прес-служба Охтирської міськради.</p>
      <p>На знак скорботи за загиблими буде приспущено Державний Прапор України з чорною стрічкою на будівлях і спорудах органів державної влади, місцевого самоврядування, підприємств, установ та організацій міста.</p>
      <p>Розпорядженням передбачено обмеження проведення розважально-концертних заходів на території міста і заборона звучання розважальної музики в закладах торгівлі, ресторанного господарства, громадському транспорті</p>
      <p>В результаті вибуху загинули військовослужбовці частини А0563 прапорщик Дмитро Мовчан та старший солдат Денис Ярмак. Крім того, солдат Денис Янчевський отримав серйозні поранення і знаходиться в лікарні.</p>
      <p>Церемонія прощання із загиблими відбудеться 19 листопада о 10.00 в приміщенні клубу військової частини.</p>
      <p>Нагадаємо, 15 листопада в результаті <a href="https://dt.ua/UKRAINE/vibuhi-v-balakliyi-dvoye-viyskovih-zaginuli-329808_.html"><b>вибухів боєприпасів</b> <b>на арсеналі в Балаклії</b></a> загинули двоє саперів, п'ятеро отримали поранення.</p>
      <p>Попередньо подія кваліфікували за ч. 3 ст. 425 (недбале ставлення військової службової особи до служби, що спричинило істотну шкоду, вчинене в умовах особливого періоду) Кримінального кодексу.</p>
      <p>НП на цьому арсеналі трапляється вже не вперше. Так, 3 травня на території складу боєприпасів <a href="https://dt.ua/UKRAINE/na-teritoriyi-skladu-boyepripasiv-v-balakliyi-stalasya-pozhezha-276852_.html"><b>під час планового розмінування сталася пожежа</b></a>. У Міністерстві оборони повідомили про те, що стало причиною загоряння сухої трави.</p>
      <p><a href="https://dt.ua/UKRAINE/u-harkivskiy-oblasti-vibuhnuv-sklad-boyepripasiv-237284_.html"><b>Пожежа на складі боєприпасів в Балаклії</b></a> була і в березні 2017 року. Тоді в місті були пошкоджені 392 будівлі.</p>
      <p>Детальніше про ситуацію з безпекою на складах боєприпасів у Харківській області читайте у статті Сергія Жукова "<a href="https://dt.ua/internal/sklad-problem-_.html"><b>Склад проблем</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>