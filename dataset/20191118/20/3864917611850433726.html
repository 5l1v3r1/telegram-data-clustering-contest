<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2820723-derzbudzet2020-piddavatimetsa-deakim-zminam-razumkov.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T20:26:00+00:00"/>
    <meta property="og:title" content="Держбюджет-2020 піддаватиметься деяким змінам — Разумков"/>
    <meta property="og:description" content="Закон про Державний бюджет на 2020-й рік зазнаватиме певних змін у процесі політичних дискусій."/>
  </head>
  <body>
    <article>
      <h1>Держбюджет-2020 піддаватиметься деяким змінам — Разумков</h1>
      <h2>Закон про Державний бюджет на 2020-й рік зазнаватиме певних змін у процесі політичних дискусій.</h2>
      <address>
        <time datetime="2019-11-18T20:26:00+00:00">18 Nov 2019, 20:26</time>
      </address>
      <p>Про це заявив Голова Верховної Ради Дмитро Разумков в ефірі програми "Свобода слова" на телеканалі ICTV, повідомляє кореспондент Укрінформу.</p>
      <p>"Буде ще багато дискусій навколо бюджету. Я впевнений, що буде він піддаватися й деяким змінам. Але треба було прийняти цей закон для того, щоб ми входили в новий, 2020-й, рік із бюджетом, із кошторисом Верховної Ради України, аби держава могла працювати... Ми, як представники більшості (фракція "Слуга народу, - ред.), так само говорили, що бюджет не ідеальний, — це теж правда. Але я не впевнений, що якби ми затягнули цей процес, то це суттєво поліпшило би бюджет на 2020-й рік для нашої держави", - зазначив Разумков.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2819546-kabmin-pererozpodiliv-ponad-150-miljoniv-miz-budzetnimi-programami.html">Кабмін перерозподілив понад 150 мільйонів між бюджетними програмами</a>
      </blockquote>
      <p>Оцінюючи показники Держбюджету-2020, він зауважив, що "не так усе райдужно, як би хотілося, але ми виходили з тих можливостей, які на сьогодні є та були запропоновані урядом". Кардинально змінити ці позиції упродовж досить короткого проміжку, за словами Разумкова, не було змоги ані у членів Кабміну, ані в парламентарів.</p>
      <p>Водночас відповідаючи на запитання, чому Рада відмовилась від третього читання проєкту <b><a href="https://www.ukrinform.ua/tag-budzet">головного фінансового документа країни</a></b>, спікер мотивував це тим, що "частіше за все бюджет і приймався у другому читанні та в цілому, дуже рідко йшли на третє читання, а ще рідше — коли розглядали повністю, постатейно".</p>
      <p>Так, відповідно до статті 155 закону "Про Регламент Верховної Ради", проєкт закону про Державний бюджет України на наступний рік розглядається за процедурою трьох читань з урахуванням особливостей, передбачених цією главою.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2818928-skalecka-skazala-koli-zakonoproekt-sodo-medstrahuvanna-bude-v-radi.html">Скалецька сказала, коли законопроєкт щодо медстрахування буде в Раді</a>
      </blockquote>
      <p>Як повідомляв Укрінформ, Верховна Рада 14 листопада ухвалила закон "Про Державний бюджет України на 2020 рік". Відповідний законопроєкт №2000 підтримали в другому читанні та в цілому 279 і 280 народних депутатів відповідно.</p>
    </article>
  </body>
</html>