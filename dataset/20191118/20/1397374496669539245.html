<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/medjunarodni-fudbal/ko-ce-predvoditi-spaniju-na-evropskom-prvenstvu-393130.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-18T20:58:00+00:00"/>
    <meta property="og:title" content="Ko će predvoditi Španiju na Evropskom prvenstvu?"/>
    <meta property="og:description" content="&quot;Furija&quot; je još u oktobru obezbedila učešće na kontinentalnoj smotri i pored činjenice da su usred kvalifikacija morali da menjaju selektora."/>
  </head>
  <body>
    <article>
      <h1>Ko će predvoditi Španiju na Evropskom prvenstvu?</h1>
      <h2>"Furija" je još u oktobru obezbedila učešće na kontinentalnoj smotri i pored činjenice da su usred kvalifikacija morali da menjaju selektora.</h2>
      <address><time datetime="2019-11-18T20:58:00+00:00">18 Nov 2019, 20:58</time> by <a rel="author">Nikola Miloradović</a></address>
      <p>Tragedija koja je zadesila Luisa Enrikea nije uzdrmala Špance, koji su sa njegovim zamenikom, mladim Robertom Morenom, uspeli da se domognu Eura.<br/><br/>Ipak, nakon uspešno odrađenih kvalifikacija, koje će Španci večeras i zvanično okončati, postavlja se pitanje ko će predvoditi reprezentaciju na kontinentalnoj smotri.<br/><br/>Prvi navodi su bili da će Robert Moreno predvoditi "Furiju" narednog leta i da će nakon EP biti odlučeno da li ostaje za kormilom reprezentacije.<br/><br/>Sada su se pojavile nove informacije.<br/><br/>Naime, kako prenose španski mediji, Luis Enrike bi mogao da se vrati na klupu Španije uoči Evropskog prvenstva naredne godine.<br/><br/>Bivši trener Rome, Selte i Barselone je napustio klupu reprezentacije kada je tragično preminula njegova ćerka, ali se u poslednje vreme šuška da je spreman za povratak na posao.<br/><br/>Povezivali su ga mediji sa klupama brojnih evropskih ekipa, ali izgleda da Enrike planira da završi započeto u reprezentaciji Španije.<br/><br/>Moreno večeras predvodi reprezentaciju u duelu protiv Rumunije, koji za Špance nema takmičarski značaj, a lako bi moglo da se desi da mu je to i poslednji meč na klupi reprezentacije, iako je uspešno priveo kvalifikacije za Euro kraju.</p>
      <p>Izvor: Sportske.net</p>
    </article>
  </body>
</html>