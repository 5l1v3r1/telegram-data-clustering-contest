<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/viareggio/cronaca/corrado-benzio-1.4894572"/>
    <meta property="og:site_name" content="La Nazione"/>
    <meta property="article:published_time" content="2019-11-18T20:19:00+00:00"/>
    <meta property="og:title" content="E' morto il giornalista Corrado Benzio"/>
    <meta property="og:description" content="Aveva 61 anni, si è spento al &quot;Versilia&quot;"/>
  </head>
  <body>
    <article>
      <h1>E' morto il giornalista Corrado Benzio</h1>
      <h2>Aveva 61 anni, si è spento al "Versilia"</h2>
      <address>
        <time datetime="2019-11-18T20:19:00+00:00">18 Nov 2019, 20:19</time>
      </address>
      <p>Viareggio, 18 novembre 2019 - È morto il giornalista <b>Corrado Benzio</b>, aveva 61 anni e si è spento all'ospedale 'Versilia" di <b>Lido di Camaiore</b>. Cordoglio viene espresso dal direttore del quotidiano Il Tirreno, Fabrizio Brancoli, che lo ricorda «cronista di razza e colonna storica del Tirreno».</p>
      <p>Viareggino, insegnante, scrittore, appassionato di storia, costume, enogastronomia e sport, per molti anni Corrado Benzio «è stato un punto di riferimento del giornalismo toscano nelle sue molteplici accezioni: un maestro dell'inchiesta, della cronaca e dell'approfondimento. Ha diretto a lungo per il Tirreno le redazioni di Viareggio, Montecatini, Empoli, Massa-Carrara e Pistoia; e ha lavorato per l'ufficio centrale. Penna poliedrica, vena creativa e notevole retroterra culturale: queste alcune delle sue grandi qualità. Aperto a innumerevoli interessi, narratore brillante e impegnato, la sua scomparsa lascia un vuoto autentico nel mondo dell'informazione e un forte, reale dolore nei tantissimi colleghi e amici che negli anni hanno saputo apprezzare le sue doti professionali e la sua straordinaria umanità».</p>
      <p>Anche da parte della Nazione le condoglianze per la scomparsa di Benzio alla famiglia e agli amici.</p>
      <p>© Riproduzione riservata</p>
    </article>
  </body>
</html>