<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/18/horvath-ildiko-az-infekciokontroll-erositesere-van-szukseg"/>
    <meta property="og:site_name" content="infostart"/>
    <meta property="article:published_time" content="2019-11-18T20:03:00+00:00"/>
    <meta property="og:title" content="Horváth Ildikó: az infekciókontroll erősítésére van szükség"/>
    <meta property="og:description" content="Komoly betegségterhet jelentenek az antibiotikumoknak ellenálló baktériumok, ezért az infekciókontroll erősítésére van szükség – hangsúlyozta az InfoRádiónak az egészségügyért felelős államtitkár."/>
  </head>
  <body>
    <article>
      <h1>Horváth Ildikó: az infekciókontroll erősítésére van szükség</h1>
      <address><time datetime="2019-11-18T20:03:00+00:00">18 Nov 2019, 20:03</time> by <a rel="author">InfoRádió</a></address>
      <h3>Komoly betegségterhet jelentenek az antibiotikumoknak ellenálló baktériumok, ezért az infekciókontroll erősítésére van szükség – hangsúlyozta az InfoRádiónak az egészségügyért felelős államtitkár.</h3>
      <p>Ma Európa-szerte mintegy 33 ezer embernek okozza antibiotikumrezisztens, vagyis minden antibiotikumnak ellenálló baktérium a halálát, ami egy rendkívül nagy betegségterhet jelent – mutatott rá az egészségügyért felelős államtitkár az európai antibiotikumnap alkalmával.</p>
      <p>Horváth Ildikó az InfoRádiónak nyilatkozva megjegyezte,</p>
      <blockquote>minden módját keresik, amivel ezt csökkenteni lehet.</blockquote>
      <p>Az Emberi Erőforrások Minisztériuma 2018-ban rendeletet is alkotott, amely valamennyi pontján erősíti az infekciókontrollt, de rendelkezésre áll EU-s forrásból egy pályázat a helyzet javítására.</p>
      <p>Horváth Ildikó arra is kitért, Európa jobbik felébe tartozunk a tekintetben, hogy egy olyan monitorozási rendszert működtetünk, amit sok ország egyáltalán nem használ. A magyar adatok pontosabbak, hitelesebbek és részletesebbek, tette hozzá.</p>
      <p>Az általánosságban azt lehet mondani, hogy a magyar egészségügyi rendszer nagyjából úgy alkalmazza az antibiotikumokat, mint Európa egésze, ugyanakkor</p>
      <blockquote>Magyarországon inkább a széles spektrumú antibiotikumok választása az, amivel mi nagyobb arányban vagyunk, mint az európai átlag.</blockquote>
      <p>Az átlagot alkotó összes ország pedig azon dolgozik, hogy ezt hogyan lehet csökkenteni, hogy a legutolsó antibiotikumot hogyan lehet megtartani arra, hogy az valóban hatékony legyen, hogy azt még ne tanulja ki a baktérium – fogalmazott.</p>
      <p>
        <i>Nyitókép: Pixabay.com</i>
      </p>
      <p>
        <b>Kapcsolódó hang</b>
      </p>
      <p>Antibiotikumok és infekciókontroll – Horváth Ildikó, Egészségügyért Felelős Államtitkárság</p>
      <figure>
        <audio src="https://infostart.hu/audio/00005/0000525bb.mp3"/>
      </figure>
      <p> </p>
    </article>
  </body>
</html>