<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudomany/2019/11/18/roska-botond-kapta-a-semmelweis-budapest-awardot"/>
    <meta property="og:site_name" content="infostart"/>
    <meta property="article:published_time" content="2019-11-18T20:41:00+00:00"/>
    <meta property="og:title" content="Roska Botond kapta a Semmelweis Budapest Awardot"/>
    <meta property="og:description" content="Roska Botond neurobiológus kapta a Semmelweis Egyetem legnagyobb presztízsű nemzetközi tudományos elismerését, a Semmelweis Budapest Awardot."/>
  </head>
  <body>
    <article>
      <h1>Roska Botond kapta a Semmelweis Budapest Awardot</h1>
      <address><time datetime="2019-11-18T20:41:00+00:00">18 Nov 2019, 20:41</time> by <a rel="author">Infostart / MTI</a></address>
      <h3>Roska Botond neurobiológus kapta a Semmelweis Egyetem legnagyobb presztízsű nemzetközi tudományos elismerését, a Semmelweis Budapest Awardot.</h3>
      <p>A hétfői ünnepségen Merkely Béla, a Semmelweis Egyetem rektora kiemelte: Roska Botond az emberi látás visszaállításán dolgozik, kutatásai betegek millióit segíthetik hozzá egy jobb minőségű élethez.</p>
      <p>A 250 éves Semmelweis Egyetemen 10. alkalommal adták át a Semmelweis Budapest Awardot, amelyet olyan, világszerte elismert eredményeket elérő tudósok kaphatnak meg, akiknek munkássága új utat mutat az élő természet megismeréséhez, és akik az emberiség javát szolgálják - mondta Merkely Béla.</p>
      <p>Roska Botond az élet valós problémáira nyújt innovatív megoldást a látás visszaállítását célzó, korszakalkotó génterápiás kísérleteivel - fogalmazott Palkovics László innovációs és technológiai miniszter az alkalomra írt üzenetében, amelyet távollétében Bódis József, a tárca államtitkára olvasott fel.</p>
      <p>A miniszter szerint a kormány feladata, hogy a Roska Botondéhoz hasonló kutatások köré az egyetemekhez kötődő, versenyképes, az ipari szempontok szerint rugalmasan alakítható "science parkokat" hozzon létre. A tervek szerint az elkövetkező években elindulhat a Semmelweis Egyetem, a Pázmány Péter Katolikus Egyetem és a Nemzeti Közszolgálati Egyetem közös egészségipari és technológiai tudományos parkja a főváros nyolcadik kerületében.</p>
      <p>Mint fogalmazott, a cél, hogy a science park segítségével a Semmelweis Egyetem 2030-ra a világ száz, és Európa öt legjobb egészségtudományi egyetemének egyike legyen.</p>
      <p>Roska Botond 1969. december 17-én született Budapesten, tudós családban. Édesapja a neurális hálózatok kutatását Magyarországon megalapozó Roska Tamás (1940-2014) Széchenyi- és Bolyai-díjas villamosmérnök, akadémikus.</p>
      <p>Roska Botond a Semmelweis Egyetemen szerezte diplomáját, jelenleg a Bázeli Molekuláris és Klinikai Szemészeti Intézet igazgatója, a Bázeli Egyetem Orvostudományi Karának professzora és a Friedrich Miescher Orvosi Kutatóintézet neurobiológiai kutatócsoportjának vezetője. 1997-ben Fulbright-ösztöndíjat, 2006-ban Marie Curie kiválósági díjat kapott. 2018-ban ő vehette át a Columbia Egyetem nagy presztízsű Alden Spencer orvosi díját a látás folyamatának megértéséért, majd a Bressler-díjat az általa kidolgozott látás-visszaállító terápiáért.</p>
      <p>2019-ben első magyar tudósként nyerte el a Nobel-díj "előszobájaként" is emlegetett Louis Jeantet-díjat, amelyet a vizuális információ alapvető feldolgozási folyamatainak felfedezéséért és a látás-visszaállító génterápia kidolgozásáért ítéltek neki oda. Szintén idén Magyar Szent István-rend kitüntetést vehetett át Áder János köztársasági elnöktől.</p>
      <p>Roska Botond december 1-től a Semmelweis Egyetem vendégprofesszora lesz.</p>
      <p>Az ünnepségen a díjátadó és a tudományos előadások mellett a Semmelweis Egyetem 12 nyugállományú egyetemi tanárának adományoztak professor emeritus és professor emerita címet.</p>
      <p>Roska Botond volt az InfoRádió Aréna című műsorának vendége, a beszélgetés itt megtekinthető.</p>
      <figure>
        <iframe src="https://www.youtube.com/embed/wdNffFFMVg0" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/xP36j9hvDIU" width="560" height="315" data-service="Youtube" scrolling="no"/>
      </figure>
      <p>
        <i>Nyitókép: MTI/Bruzák Noémi</i>
      </p>
    </article>
  </body>
</html>