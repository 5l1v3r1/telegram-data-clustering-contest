<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1562108/koinwniko-merisma-entos-twn-imerwn-oi-telikes-apofaseis"/>
    <meta property="og:site_name" content="NOOZ."/>
    <meta property="article:published_time" content="2019-11-18T20:00:00+00:00"/>
    <meta property="og:title" content="Κοινωνικό μέρισμα: Εντός των ημερών οι τελικές αποφάσεις"/>
    <meta property="og:description" content="Κύκλοι του υπουργείου Οικονομικών ανέφεραν ότι με βάση τα οριστικά στοιχεία για την εξέλιξη των μεγεθών του προϋπολογισμού τον Οκτώβριο που θα είναι διαθέσιμα την ερχόμενη εβδομάδα, ο υπουργός Οικονομικών Χρήστος Σταϊκούρας και ο υφυπουργός Θεόδωρος Σκυλακάκης θα ενημερώσουν τον πρωθυπουργό προκειμένου να λάβει τις αποφάσεις για τη διανομή του κοινωνικού μερίσματος."/>
  </head>
  <body>
    <article>
      <h1>Κοινωνικό μέρισμα: Εντός των ημερών οι τελικές αποφάσεις</h1>
      <address>
        <time datetime="2019-11-18T20:00:00+00:00">18 Nov 2019, 20:00</time>
      </address>
      <p>
        <b>Κύκλοι του υπουργείου Οικονομικών ανέφεραν ότι με βάση τα οριστικά στοιχεία για την εξέλιξη των μεγεθών του προϋπολογισμού τον Οκτώβριο που θα είναι διαθέσιμα την ερχόμενη εβδομάδα, ο υπουργός Οικονομικών Χρήστος Σταϊκούρας και ο υφυπουργός Θεόδωρος Σκυλακάκης θα ενημερώσουν τον πρωθυπουργό προκειμένου να λάβει τις αποφάσεις για τη διανομή του κοινωνικού μερίσματος.</b>
      </p>
      <p>Όπως προκύπτει από τα στοιχεία του Γενικού Λογιστηρίου του Κράτους, πρωτογενές πλεόνασμα 5,755 δισ. ευρώ παρουσίασε ο προϋπολογισμός το δεκάμηνο Ιανουάριος-Οκτώβριος 2019 σημειώνοντας σημαντική υπέρβαση από τον στόχο των 2,314 δισ. ευρώ για το ίδιο διάστημα.</p>
      <p>Την Πέμπτη, εξάλλου, αναμένεται να κατατεθεί στη Βουλή ο προϋπολογισμός του 2020 στον οποίο η πρόβλεψη για τον δημοσιονομικό χώρο του 2019 θα είναι συγκρατημένη, αν και ελαφρώς υψηλότερη (λόγω αποθεματικού) από την αντίστοιχη του προσχεδίου του προϋπολογισμού που ήταν 346 εκατ. ευρώ.</p>
      <p>Μεταξύ άλλων, μέρος του δημοσιονομικού χώρου αναμένεται να διατεθεί για την εξόφληση οφειλών του κράτους προς τη ΔΕΗ για τις Υπηρεσίες Κοινωνικής Ωφέλειας (ΥΚΩ), ενώ θα προβλέπονται και επιστροφές φόρων προς τις επιχειρήσεις από τη μείωση της προκαταβολής φόρου κατά 5% που έχει ανακοινωθεί.</p>
      <p>Παρουσιάζοντας τα στοιχεία εκτέλεσης του προϋπολογισμού, ο υφυπουργός Δημοσιονομικής Πολιτικής <b>Θεόδωρος Σκυλακάκης, </b>ανέφερε ότι «τα έσοδα του Οκτωβρίου ήταν υψηλότερα του μηνιαίου στόχου κατά 71 εκατ. ευρώ, ποσό που ανταποκρίνεται στις προβλέψεις για το πρωτογενές πλεόνασμα που έχουν αποτυπωθεί στο προσχέδιο του προϋπολογισμού».</p>
      <p>Σύμφωνα με τον κ. Σκυκαλάκη τα φορολογικά έσοδα κυμάνθηκαν λίγο υψηλότερα, αλλά η πρόσθετη αύξηση αντιστοιχήθηκε από υστέρηση εσόδων στο ΠΔΕ. Οι δαπάνες του προϋπολογισμού κινούνται επίσης χαμηλότερα στο 10μηνο, ως επί το πλείστον -φαινόμενο που παρουσιάζεται από την αρχή του έτους- λόγω του Προγράμματος Δημοσίων Επενδύσεων.</p>
      <p>Στο 10μηνο τα καθαρά έσοδα του κρατικού προϋπολογισμού παρουσίασαν υπέρβαση 1,666 δισ. ευρώ, οι επιστροφές εσόδων 358 εκατ. ευρώ, οι δαπάνες παρουσιάζουν υστέρηση 2,152 δισ. ευρώ (υστέρηση 366 εκατ. από τις μειωμένες δαπάνες τόκων και 811 εκατ. ευρώ από την υποεκτέλεση του ΠΔΕ), ενώ τα έσοδα του Προγράμματος Δημοσίων Επενδύσεων καταγράφουν υστέρηση 856 εκατ. ευρώ.</p>
      <hr/>
      <h3>Ο σχεδιασμός για το κοινωνικό μέρισμα</h3>
      <p>Ο βασικός σχεδιασμός θέλει το μέρισμα να δοθεί ως έκτακτη ενίσχυση σε ευπαθείς ομάδες:</p>
      <p>– Στους χαμηλοσυνταξιούχους και πιθανώς σε αυτούς που παίρνουν μέχρι 600 ευρώ</p>
      <p>– Σε ανέργους και χαμηλόμισθους</p>
      <p>– Σε δικαιούχους του κοινωνικού επιδόματος αλληλεγγύης.</p>
      <hr/>
      <h3>Μητσοτάκης: Στοχευμένα στους πιο αδύναμους </h3>
      <p>Όπως χαρακτηριστικά δήλωσε πριν από λίγες ημέρες ο πρωθυπουργός, «έπειτα από 10 χρόνια κρίσης δεν θα ανεχθώ με τη νέα ανάπτυξη που έχουμε να δημιουργηθούν νέες ανισότητες. Θα υπάρχει υπερπλεόνασμα το 2019. Θα πάει στοχευμένα στους πιο αδύναμους. Θα δούμε πού. Δεν θα δώσουμε λίγα σε πολλούς. Θέλω αυτά που θα δώσω να πιάσουν τόπο».</p>
    </article>
  </body>
</html>