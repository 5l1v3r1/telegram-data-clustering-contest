<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/derzhsluzhbovcyam-hochut-zminiti-mehanizm-narahuvannya-zarplat-330075_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T20:09:00+00:00"/>
    <meta property="og:title" content="Держслужбовцям хочуть змінити механізм нарахування зарплат"/>
    <meta property="og:description" content="В НАДС вважають, що держслужбовцям потрібно платити за роботу, а не за те, що вони сидять на робочих місцях."/>
  </head>
  <body>
    <article>
      <h1>Держслужбовцям хочуть змінити механізм нарахування зарплат</h1>
      <h2>В НАДС вважають, що держслужбовцям потрібно платити за роботу, а не за те, що "вони сидять" на робочих місцях.</h2>
      <address>
        <time datetime="2019-11-18T20:09:00+00:00">18 Nov 2019, 20:09</time>
      </address>
      <p>В Україні планують змінити механізм нарахування <b><a href="https://dt.ua/POLITICS/tut-zarplati-po-5000-v-konvertah-viklyuchena-z-frakciyi-skorohod-rozkritikuvala-slugu-narodu-329788_.html">оплати праці</a></b> державним службовцям. Про це заявив глава Національного агентства України з питань державної служби (НАДС) Олександр Стародубцев в інтерв'ю Інтерфакс-Україна.</p>
      <p>За його словами, зарплата держслужбовців "дуже непрозора, докручується надбавками і стимулює не те, що треба".</p>
      <p>"У нас є купа всіляких надбавок за вислугу років, за ранг, тобто, ми самі більше платимо не за результат, а за те, що людина довго сидить на держслужбі. Це просто якась дурість. Давайте не будемо платити людям за те, що вони сидять, давайте платити за те, що вони роблять", - заявив він.</p>
      <p>Стародубцев додав, що необхідно безліч надбавок дерегулювати, а нарахування зарплат - спростити.</p>
      <p>На його думку, потрібно все, що вважається номінальною надбавкою, назвати зарплатою, показуючи це на сайтах робіт. Він додав, що держава не повинна платити стільки ж, скільки платять на ринку, але важливо зарплати на держслужбі зіставити з ринковими.</p>
      <p>"Нам потрібно зробити модель категоризації посад. Нам треба зрозуміти, що цей головний спеціаліст, цей економіст, цей юрист, а цей IT-шник, і порівнювати їх тоді з різними ринками. Бо сьогодні це просто "головний спеціаліст", і ми не знаємо, хто він, ми просто встановлюємо йому 9 000 грн окладу. З такою логікою ми не знайдемо хороших людей", - сказав Стародубцев.</p>
      <p>Повідомлялося, що <b><a href="https://dt.ua/ECONOMICS/v-ukrayini-zhinki-otrimuyut-na-ponad-20-nizhchu-zarplatu-minsocpolitiki-329534_.html">жінки в Україні отримують на 21% менше зарплату, ніж чоловіки.</a> </b>Хоча ще у травні поточного року в Мінсоцполітики заявляли про <b><a href="https://dt.ua/UKRAINE/v-ukrayini-riznicya-v-zarplatah-cholovikiv-i-zhinok-stanovit-25-312412_.html">різницю в оплаті праці чоловіків і жінок</a></b>, яка становила 25%. Олександра Чуркіна, яка тоді обіймала посаду голови відомства заявляла про те, що для боротьби з цією проблемою в Україні прийняли низку законів, а також ратифікували конвенцію Міжнародної організації праці.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>