<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/oristano-provincia/2019/11/18/pochi-medici-san-martino-in-codice-rosso-oggi-il-sopralluogo-dell-136-954171.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-18T20:09:52+00:00"/>
    <meta property="og:title" content="Pochi medici, San Martino in codice rosso: sopralluogo della commissione"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">sanità</h6>
      <h1>Pochi medici, San Martino in codice rosso: sopralluogo della commissione</h1>
      <h2>Il grido d'allarme dell'ospedale di Oristano, oggi la commissione regionale alla Sanità ha fatto tappa al San Martino</h2>
      <address><time datetime="2019-11-18T20:09:52+00:00">18 Nov 2019, 20:09</time> by <a rel="author" href="https://www.unionesarda.it/autore/valeria_pinna/10327" target="_blank">Valeria Pinna</a></address>
      <p>È quasi un urlo di dolore quello che è partito oggi dal San Martino di Oristano. La commissione regionale alla sanità, presieduta da Domenico Gallus, ha fatto tappa nell'ospedale oristanese per fare il punto della situazione e alla fine il quadro è preoccupante.</p>
      <p>Davanti al direttore generale Mariano Meloni, si sono alternati i primari dei vari reparti per illustrare le maggiori criticità. Efisio Chessa, responsabile della Medicina, ha ricordato che a fronte dei 60 posti letto oggi c'erano ben 75 pazienti ricoverati con tre medici in meno rispetto a quelli previsti in organico. Carenze di personale sono state denunciate in tutti i settori, dalla Pediatria alla Radiologia passando per il Pronto soccorso. Inoltre è stato sottolineato che il ridimensionamento degli ospedali di Ghilarza e Bosa fa inevitabilmente aumentare il carico di lavoro su Oristano.</p>
      <p>Il consigliere regionale della Lega Annalisa Mele ha chiesto chiarimenti sul perchè non ci sia ancora un reparto per i detenuti, la grillina Carla Cuccu ha insistito sulla carenza dei medici ma anche sull'insufficienza del materiale sanitario di consumo: al momento nella sala operatoria si stanno usando solo le garze di due lunghezze.</p>
      <p>Alla fine il direttore generale Mariano Meloni ha assicurato massimo impegno per la sanità e ha ribadito che non c'è mai stata l'intenzione di chiudere alcun servizio.</p>
      <p>La commissione Sanità è andata via con un bel pacchetto di indicazioni, ora su questa base si dovrà lavorare con il Consiglio regionale per trovare soluzioni concrete.</p>
    </article>
  </body>
</html>