<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/18/vryshtat-nad-8-mln-evropari-ot-kyshti-za-gosti.430048"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T20:24:00+00:00"/>
    <meta property="og:title" content="Връщат над 8 млн. европари от къщи за гости"/>
    <meta property="og:description" content="Нередностите са от Благоевградско, най-много - в Гърмен | Dnes.bg"/>
  </head>
  <body>
    <article>
      <h1>Връщат над 8 млн. европари от къщи за гости</h1>
      <h2>Нередностите са от Благоевградско, най-много - в Гърмен</h2>
      <address><time datetime="2019-11-18T20:24:00+00:00">18 Nov 2019, 20:24</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>На 30 къщи за гости в Благоевградска област са наложени санкции в размер на 100% от европейската помощ, получена по Програмата за развитие на селските райони. Собствениците ще трябва да връщат над 8 300 000 лева.</p>
      <p>Публикуваният на сайта на ДФ "Земеделие" списък на къщите за гости, при които са открити нередности след извършената мащабна проверка през юни, показва, че от 158 бенефициенти, които ще трябва да връщат 100% от европейското финансиране, 30 са на територията на Благоевградска област, предаде БНР.</p>
      <p>Размерът на получените средства е от 60 000 до 398 000 лева, а общата сума, която ще трябва да върнат, надхвърля 8 300 000 лева. Това са около 20% от общата сума, за която претендират от ДФ "Земеделие".</p>
      <p>В списъка е и скандалната къща за гости на бившия заместник-министър на икономиката Александър Манолев, който чрез подставено лице си построил луксозна семейна вила с минерален басейн. По този случай обаче прокуратурата вече внесе обвинителен акт в съда.</p>
      <p>Половината от нередностите, констатирани при проверките, са открити на територията на община Гърмен, където са изградени и най- много къщи за гости - 35.</p>
      <p>От ДФ "Земеделие" уточниха, че в момента се открива процедура по издаването на актовете за публични държавни вземания, които ще бъдат връчени на собствениците на къщи за гости. 14-дневен е срокът, в който актовете могат да бъдат обжалвани по съдебен път.</p>
      <p>По-рано днес стана ясно, че собственици на 5 къщи за гости и ваканционни комплекси в област Велико Търново трябва да върнат 100% от субсидията заради открити нарушения.</p>
    </article>
  </body>
</html>