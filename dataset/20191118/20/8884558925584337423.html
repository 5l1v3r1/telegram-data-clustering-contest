<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/tudi-proti-rogaski-visoka-zmaga-kopra"/>
    <meta property="og:site_name" content="Primorske novice"/>
    <meta property="article:published_time" content="2019-11-18T20:50:30+00:00"/>
    <meta property="og:title" content="Tudi proti Rogaški visoka zmaga Kopra"/>
    <meta property="og:description" content="Koprčani so v nedeljo opoldne še igrali v regionalni ligi in se zvečer iz Beograda vrnili domov, danes pa jih je čakala tekma 8. kroga prve SKL z Rogaško, prva letos v televizijskem prenosu"/>
  </head>
  <body>
    <article>
      <h1>Tudi proti Rogaški visoka zmaga Kopra</h1>
      <address><time datetime="2019-11-18T20:50:30+00:00">18 Nov 2019, 20:50</time> by <a rel="author">Sta, Rok Maver</a></address>
      <p>
        <b>Koprčani so v nedeljo opoldne še igrali v regionalni ligi in se zvečer iz Beograda vrnili domov, danes pa jih je čakala tekma 8. kroga prve SKL z Rogaško, prva letos v televizijskem prenosu</b>
      </p>
      <figure>
        <img src="https://static.primorske.si/foto/highres/sport/720286_264-kos_koper_olimpija06z-1.jpg"/>
        <figcaption>Državni prvaki so po pričakovanjih dosegli še sedmo zmago.  Foto: Zdravko Primožič/FPA</figcaption>
      </figure>
      <p><b>KOPER</b> &gt; V dvoboju prvouvrščenih ekip državnega prvenstva so državni prvaki po pričakovanjih dosegli še sedmo zmago. Razliko so naredili v drugem delu, ko so s 46:20 povsem nadigrali goste iz Rogaške, ki so bili v prvem delu na pragu presenečenja. Dvoboj je odločil predvsem boljši skok Koprčanov, v katerem so bili boljši kar z 48:25.</p>
      <blockquote><b>Koper Primorska : Rogaška 76:53</b> <br/>Dvorana Bonifika, gledalcev 300 sodniki: Španič (Postojna), Škrbec (Kranj), Kuzmin (Vipava); četrtine - 11:16, 19:17, 22:8, 24:12.<br/><b>Koper Primorska</b>: Holt 3, Čakarun 9 (2:1), Barič 2, Lazić 12, Marinković 3 (2:1), Hodžić 13 (2:1), Dimec 5 (4:3), Jagodić-Kuridža 19 (8:7), Šiško 10. Trener: Jurica Golemac.<br/><b>Rogaška</b>: Ferme 5 (2:2), Božak 4 (2:1), Wasghinton 4 (4:4), Durnik 6, Lelić 10 (4:2), Čigoja 2, Miličević 9 (2:2), Vujasinović 13 (3:2). Trener: Damjan Novaković. Osebne napake: Koper 21, Rogaška 22; prosti meti: Koper 18:13, Rogaška 17:13; trojke: Koper 34:11 (Hodžić 4, Jagodić-Kuridža, Šiško Lazić po 2, Holt 1), Rogaška 32:8; skok: Koper 48, Rogaška 25.</blockquote>
      <p>V povprečnem srečanju so gostje v uvodni četrtini celo povedli s 16:9 in imeli ob polčasu še vedno tri točke naskoka. Po trojki očitno motiviranega nekdanjega člana Kopra <b>Daniela Vujasinovića</b>, ki je bil s 13 točkami najboljši strelec gostov, se je v začetku drugega dela na semaforju izpisal izid 30:36. Takrat se je začel preobrat in boj gostiteljev za zmago. <b>Aleksandar Lazić</b> in <b>Stephen Holt</b> sta z delnim izidom 8:0 poskrbela za vodstvo domačih in po delnem izidu 22:5 so gostitelji, ki so popolnoma zagospodarili pod obročema, pred zadnjim delom vodili za enajst točk. Na koncu je bilo vprašanje le še, kakšna bo razlika. Laziću je z 12 točkam in desetimi skoki uspel dvojni dvojček.</p>
    </article>
  </body>
</html>