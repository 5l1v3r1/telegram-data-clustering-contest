<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/18/7232353/"/>
    <meta property="og:site_name" content="Українська правда"/>
    <meta property="article:published_time" content="2019-11-18T20:57:49+00:00"/>
    <meta property="og:title" content="Зеленський ще до інавгурації відчував тиск з боку Трампа – ЗМІ"/>
    <meta property="og:description" content="Президент Володимир Зеленський 7 травня провів зустріч присвячену нібито питанням енергетики, а насправді на ній обговорювали вимогу адвоката президента США Руді Джуліані розслідувати діяльність конкурента Дональда Трампа Джо Байдена і його сина в Україні."/>
  </head>
  <body>
    <article>
      <h1>Зеленський ще до інавгурації відчував тиск з боку Трампа – ЗМІ</h1>
      <address>
        <time datetime="2019-11-18T20:57:49+00:00">18 Nov 2019, 20:57</time>
      </address>
      <p>Президент Володимир Зеленський 7 травня провів зустріч присвячену нібито питанням енергетики, а насправді на ній обговорювали вимогу адвоката президента США Руді Джуліані розслідувати діяльність конкурента Дональда Трампа Джо Байдена і його сина в Україні.</p>
      <p><b>Джерело:</b> <a href="https://apnews.com/139dd535eac749aa961bc0205d10e872?fbclid=IwAR0ic6IgwOUgIETU9mIRONom7p2rMW0y2PX90aC3Wcgp8Y5aZ2GtZRKUxeI">Associated Press</a></p>
      <p><b>Деталі:</b> За даними агентства, Зеленський на зустрічі в Києві 7 травня говорив про складне становище, в якому він опинився через вимоги Джуліані.</p>
      <p>Про тему зустрічі знав громадянин США і член наглядової ради української компанії "Нафтогаз" Амос Хохштайн, який на ній був присутній.</p>
      <p>Хохштайн сповістив про це експослиню США в Україні Марі Йованович і ще двох співробітників посольства США в Києві.</p>
      <p>Таким чином, як стверджує агентство, американські дипломати теж знали про те, що Київ відчуває тиск з боку Вашингтона.</p>
      <p>Зустріч тривала близько трьох годин і більша її частина була присвячена обговоренню таких дій, щоб Україна не опинилася втягнутою в американські вибори.</p>
      <p>Ця інформація суперечить заяві самого Зеленського про те, що "ніякого тиску" з боку Трампа не було, а також заявам республіканців, які заперечують будь-яку quid pro quo з боку президента США.</p>
      <p>
        <b>Знати більше: <i><a href="https://www.eurointegration.com.ua/articles/2019/09/25/7101172/">Імпічмент на тлі Зеленського: які обвинувачення висунули Дональду Трампу</a></i></b>
      </p>
      <p>
        <b>Передісторія:</b>
      </p>
      <ul>
        <li>Трамп уперше <a href="https://www.eurointegration.com.ua/news/2019/04/22/7095472/">подзвонив</a> Зеленському 21 квітня після оголошення результатів екзитполу на виборах президента.</li>
        <li>На початку вересня видання The Washington Post повідомило, що <a href="https://www.pravda.com.ua/news/2019/09/7/7225581/">Трамп схиляв</a> Зеленського відкрити справу щодо сина свого конкурента на виборах-2020 Джо Байдена.</li>
        <li>Увагу до цього посилило рішення адміністрації Трампа видати <a href="https://www.eurointegration.com.ua/news/2019/09/12/7100679/">військову допомогу</a> Україні після <a href="https://www.eurointegration.com.ua/news/2019/08/29/7100180/">затримки</a>, яка спантеличила членів Конгресу з обох партій.</li>
        <li>25 вересня Білий дім оприлюднив текст <a href="https://www.pravda.com.ua/news/2019/09/25/7227320/">телефонної розмови </a>між президентом США Дональдом Трампом і президентом України Володимиром Зеленським, через яку в США розпочали процедуру <a href="https://www.pravda.com.ua/news/2019/09/24/7227246/">імпічменту</a>.</li>
        <li>З тексту розмови випливає, що Трамп схиляв президента України Володимира Зеленського розпочати розслідування проти політичного опонента колишнього віцепрезидента Джо Байдена.</li>
        <li>Зеленський публічно заперечує, що президент США чинив на нього тиск.  "На мене ніхто не тиснув", - заявив він журналістам під час зустрічі з Трампом в Нью-Йорку.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/18/7232299/"/>
        <a href="https://tabloid.pravda.com.ua/person/5dd27e50ae1ad/"/>
        <a href="https://www.pravda.com.ua/articles/2019/11/18/7232239/"/>
      </related>
    </article>
  </body>
</html>