<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/bill-gates-ponovno-najbogatejsi-zemljan-1.html?RSS6051d7dc67fbbb362c06587bae16a0fc"/>
    <meta property="og:site_name" content="Računalniške novice"/>
    <meta property="article:published_time" content="2019-11-18T20:00:00+00:00"/>
    <meta property="og:title" content="Bill Gates ponovno najbogatejši Zemljan"/>
    <meta property="og:description" content="Njegovo bogastvo naj bi bilo vredno vrtoglavih 110 milijard ameriških dolarjev. Tako je prehitel Jeffa Bezosa, ustanovitelja in direktorja Amazona, ki je na vrhu lestvice najbogate"/>
  </head>
  <body>
    <article>
      <h1>Bill Gates ponovno najbogatejši Zemljan</h1>
      <address>
        <time datetime="2019-11-18T20:00:00+00:00">18 Nov 2019, 20:00</time>
      </address>
      <p><b>Glede na podatke Bloombergovega seznama najbogatejših ljudi na svetu ima največ pod palcem Bill Gates, soustanovitelj Microsofta.</b> Njegovo bogastvo naj bi bilo vredno vrtoglavih 110 milijard ameriških dolarjev. Tako je prehitel <b>Jeffa Bezosa</b>, ustanovitelja in direktorja Amazona, ki je na vrhu lestvice najbogatejših kraljeval kar nekaj let.<br/><br/>Menjave na vrhu te lestvice so sicer stalnica. <b>Gates</b> se ja na vrh najbogatejših znova zavihtel pred nekaj meseci, a je bila slava bolj kratke sape. Vodstvo je znova prevzel po tem, ko so Microsoftove delnice samo letos pridobile debelih 48 %. To je napihnilo tudi vrednost Gatesovega premoženja. V oktobru je Microsoft pridobil posel s Pentagonom, ki je težak kar 10 milijard USD in Bezosa znova premagal v na videz neskončni tekmi za prestol med najpremožnejšimi.<br/><br/>Prvi mož Amazona, ki se je letos ločil od dolgoletne žene MacKenzie - poročena sta bila četrt stoletja, proces pa ga je nedvomno olajšal za debelo vsoto, je trenutno vreden “samo” 108,7 milijard USD.</p>
    </article>
  </body>
</html>