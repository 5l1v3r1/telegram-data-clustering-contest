<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082817883/%D8%A7%D8%AC%D8%B1%D8%A7%DB%8C-%D8%B7%D8%B1%D8%AD-%D8%A8%D8%B1%D8%B1%D8%B3%DB%8C-%D8%B4%DB%8C%D9%88%D8%B9-%D9%86%D8%A7%D8%A8%D8%A7%D8%B1%D9%88%D8%B1%DB%8C-%D8%AF%D8%B1-%D9%84%D8%B1%D8%B3%D8%AA%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-18T20:33:30+00:00"/>
    <meta property="og:title" content="اجرای طرح «بررسی شیوع ناباروری» در لرستان"/>
    <meta property="og:description" content="ایسنا/لرستان مدیر سلامت خانواده معاونت بهداشتی دانشگاه علوم پزشکی لرستان، گفت: ناباروری یکی از عوامل مانع فرزندآوری است، به همین جهت طرح «بررسی شیوع ناباروری» از نیمه دوم آبان ماه آغاز شده و تا پایان آذرماه ادامه دارد."/>
  </head>
  <body>
    <article>
      <h1>اجرای طرح «بررسی شیوع ناباروری» در لرستان</h1>
      <address><time datetime="2019-11-18T20:33:30+00:00">18 Nov 2019, 20:33</time> by <a rel="author">مرضیه حافظی</a></address>
      <p>ایسنا/لرستان مدیر سلامت خانواده معاونت بهداشتی دانشگاه علوم پزشکی لرستان، گفت: ناباروری یکی از عوامل مانع فرزندآوری است، به همین جهت طرح «بررسی شیوع ناباروری» از نیمه دوم آبان ماه آغاز شده و تا پایان آذرماه ادامه دارد.</p>
      <p>دکتر جافری در گفت‌وگو با ایسنا، بیان کرد: ترویج تغذیه با شیر مادر و حمایت از مادران در دوران شیردهی، قانونی است که در سال ۷۴ مصوب و در سال ۹۲ روی آن اصلاحیه گذاشتند که باید توسط تمام ارگان‌های دولتی و خصوصی رعایت شود.</p>
      <p>وی با اشاره به این‌که کلیه مادران شاغلی که زایمان می‌کنند باید مرخصی داشته باشند، ادامه داد: طبق قانون مرخصی زایمان برای مادرانی که یک قلو دارند ۹ ماه و مادرانی که دوقلو و بیشتر دارند یک سال است و در این مدت تمام حقوق و مزایای آن‌ها باید پرداخت شود، همچنین همسران آن‌ها می‌توانند از مرخصی دو هفته‌ای اجباری به صورت تشویقی بهره بگیرند.</p>
      <p>این مسئول تصریح کرد: مادران شیرده نیز می‌توانند به مدت ۲ سال از مرخصی یک ساعت روزانه جهت شیردهی به فرزند خود استفاده کنند، بدون این‌که از مرخصی استحقاقی آن‌ها کم شود.</p>
      <p>جافری با اشاره به این‌که امنیت شغلی یکی از دغدغه‌های مهم مادران پس از بازگشت از مرخصی زایمان است، اظهار کرد: در برخی از ادارات پس از اتمام مرخصی زایمان مادران را به محل قبلی کار خود بازنمی‌گردانند که این امر یکی از دغدغه‌های مهم آن‌هاست.</p>
      <p>مدیر سلامت خانواده معاونت بهداشتی دانشگاه علوم پزشکی لرستان با اشاره به این‌که تمام دستگاه‌های دولتی و غیردولتی موظف به رعایت قانون مرخصی مادران شیرده هستند، عنوان کرد: در مراکز خصوصی شاهد عدم رعایت قانون ۹ ماه مرخصی زایمان هستیم.</p>
      <p>وی افزود: اگر ارگان‌هایی این قانون را رعایت نمی‌کنند حداقل می‌توانند مکان‌هایی را در جوار محل کار خانم‌ها در نظر بگیرند که بتوانند در کنار فرزند خود باشند.</p>
      <p>جافری تأکید کرد: ایجاد اتاقک‌های شیردهی در مکان‌های عمومی مانند پارک‌ها، سازمان‌ها و ارگان‌هایی که فاقد این مکان هستند، از پیشنهادهای ما برای حل این مشکل است.</p>
      <p>این مسئول با اشاره به اجرای طرح «بررسی شیوع ناباروری» در استان، همزمان با سراسر کشور، اظهار کرد: سیاست کشور تا سال ۹۳ مبنی بر کنترل جمعیت بود اما پس‌ازآن و با توجه به این‌که جمعیت کشور به سمت سالمندی پیش می‌رفت و اتفاقات و بررسی‌هایی که انجام شد، همچنین دستور مقام معظم رهبری در ارتباط با فرزندآوری و افزایش جمعیت سیاست ‌های کشور در این زمینه تغییر کرد.</p>
      <p>وی تصریح کرد: با توجه به این‌که ۱۰ درصد جمعیت کشور و استان را جمعیت سالمند تشکیل می‌دهد، سیاست‌های کشور به سمت فرزندآوری و تقویت آن و افزایش آگاهی مادران نسبت به فرزندآوری گذاشته شده است.</p>
      <p>جافری با اشاره به این‌که تا قبل از این برنامه‌ها متناسب با سیاست کنترل جمعیت بود، عنوان کرد: برای این‌که یک برنامه منظم در جهت تقویت فرزندآوری داشته باشیم باید اطلاعات درستی را از میزان فرزندآوری در جمعیت  و عوامل مانع فرزندآوری داشته باشیم.</p>
      <p>این مسئول با بیان این‌که ناباروری؛ یکی از عوامل مانع فرزندآوری است، تصریح کرد: برای این‌که این اطلاعات را به دست آوریم طرح «بررسی شیوع ناباروری» از نیمه دوم آبان ماه شروع شده و تا پایان آذرماه ادامه دارد.</p>
      <p>وی با اشاره به این‌که در این طرح که به صورت خانه به خانه و در ۱۰۰ خوشه هر خوشه ۱۰ نمونه بررسی می‌شود، اظهار کرد: از این تعداد ۶۹ خوشه در مراکز شهری و ۳۱ خوشه در مراکز روستایی هستند که پرسشگران با مراجعه به درب منازل یک پرسش‌نامه با سؤال‌هایی از زنان ۱۵ تا ۴۵ سال پُر کرده، تحلیل و آنالیز شده و نتایج آن جهت برنامه‌ریزی و مشاوره‌های فرزندآوری استفاده می‌شود.</p>
      <p>انتهای پیام</p>
    </article>
  </body>
</html>