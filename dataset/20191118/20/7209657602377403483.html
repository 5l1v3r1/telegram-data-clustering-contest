<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/rimini/cronaca/enea-bruschi-san-marino-1.4894688"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-18T20:19:01+00:00"/>
    <meta property="og:title" content="Enea Bruschi morto a San Marino, l'imprenditore trovato senza vita"/>
    <meta property="og:description" content="Aveva 43 anni, era nella sua abitazione di Serravalle, l’allarme dato dai familiari ieri mattina. E’ stato tra i fondatori del Birrificio Abusivo"/>
  </head>
  <body>
    <article>
      <h1>Enea Bruschi morto a San Marino, l'imprenditore trovato senza vita</h1>
      <h2>Aveva 43 anni, era nella sua abitazione di Serravalle, l’allarme dato dai familiari ieri mattina. E’ stato tra i fondatori del Birrificio Abusivo</h2>
      <address><time datetime="2019-11-18T20:19:01+00:00">18 Nov 2019, 20:19</time> by <a rel="author">MONICA RASCHI</a></address>
      <p>Repububblica di San Marino, 19 novembre 2019 - E’ stato trovato privo di vita ieri mattina, <b>Enea Bruschi, 43 anni</b>, imprenditore sammarinese, tra i fondatori del <b>noto locale il Birrificio Abusivo </b>e titolare di un altro ristorante a Serravalle. L’allarme è scattato intorno alle 8 da parte dei familiari. Il corpo di Bruschi era nella sua abitazione di Serravalle e sul posto sono immediatamente accorsi l’ambulanza e la pattuglia della Guardia di Rocca, poco dopo anche <b>la Gendarmeria per il sopralluogo</b>. Secondo le prime ipotesi Bruschi potrebbe essere stato <b>colto da un malore </b>che si è rivelato fatale. Sulla causa della morte dovrà, comunque, fare chiarezza l’autopsia che è già stata disposta dalla magistratura sammarinese.</p>
      <p>La notizia si è sparsa nel territorio del Titano nel giro di pochissime ore e sui social sono arrivati messaggi non solo di dolore ma anche di stupore per l’improvvisa morte di Enea Bruschi, <b>padre di due bambine</b>. Il locale sammarinese di cui era uno degli ideatori, nel 2016 alla manifestazione più importante del settore, il <b>Beer Attraction a Rimini</b>, con la birra denominata “Illecita”, era stato premiato dalla giuria di Best Italian Beer.</p>
      <p>Ma il nome di Bruschi era diventato noto a Rimini, diversi anni prima, per un grave fatto di cronaca: il sammarinese era stato accusato di aver ucciso, investendolo con l’auto, in via Casalecchio a Miramare, un viado, che si faceva chiamare Alessandra (all’anagrafe Sostenes Arthemis Fonseca Ferreira) la notte del 17 ottobre 2002. Il 15 aprile del 2005 la Corte d’Assise di Rimini aveva <b>assolto Bruschi </b>dall’accusa di omicidio volontario e lo aveva condannato a tre anni e dieci mesi per omicidio colposo (il pm Luca Bertuzzi aveva chiesto 30 anni). Ma il 30 novembre dell’anno dopo la Corte d’Assise d’Appello di Bologna lo aveva condannato a 14 anni per omicidio volontario.</p>
      <p>Il 27 settembre 2007 la Corte di Cassazione aveva <b>annullato la sentenza </b>di condanna per difetto di motivazioni e illogicità. Ma il 25 giugno del 2008 la seconda sezione della Corte d’ Assise Appello aveva riconociuto Bruschi colpevole di omicidio volontario e <b>condannato di nuovo a 14 anni</b>. Il legale di Bruschi, l’avvocato Veniero Accreman si era ancora una volta opposto e ai primi di luglio 2009 er aarrivata la nuova sentenza. «La quinta Sezione penale della Corte di Cassazione — affermava l’avvocato Accreman — ha chiuso la vicenda giudiziaria dichiarando che <b>non si trattava </b>di omicidio volontario, ma semplicemente di omicidio colposo». Una vicenda infinita per Bruschi che aveva sempre sostenuto di non aver <b>mai voluto fare del male </b>al viado, tantomeno investirlo. Un fatto che, nonostante il pronunciamento della Cassazione, aveva segnato profondamene Enea Bruschi.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>