<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=958300"/>
    <meta property="og:site_name" content="Andhrajyothy"/>
    <meta property="article:published_time" content="2019-11-18T20:25:02+00:00"/>
    <meta property="og:title" content="ఒక పులి వెళ్లిపోయింది.. అయినా నష్టం లేదు: చంద్రబాబు"/>
    <meta property="og:description" content="ADVT"/>
  </head>
  <body>
    <article>
      <h1>ఒక పులి వెళ్లిపోయింది.. అయినా నష్టం లేదు: చంద్రబాబు</h1>
      <address>
        <time datetime="2019-11-18T20:25:02+00:00">18 Nov 2019, 20:25</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>ఏలూరు: </b>వైసీపీ అధికారంలోకి వచ్చి ఆరు నెలలు కావొస్తున్నా రాష్ట్రానికి ఒరిగిందేమీ లేదని టీడీపీ అధినేత, ప్రతిపక్ష నేత చంద్రబాబు విమర్శించారు. సోమవారం పశ్చిమగోదావరి జిల్లాలో పర్యటించిన చంద్రబాబు.. జిల్లాకు చెందిన పార్టీ నేతలతో విస్తృతస్థాయి సమావేశం నిర్వహించారు. ఈ సందర్భంగా మాట్లాడిన ఆయన వైసీపీ ప్రభుత్వంపై నిప్పులు చెరిగారు. ప్రశాంతమైన పశ్చిమగోదావరి జిల్లాలో అరాచకం సృష్టిస్తున్నారని ధ్వజమెత్తారు. సొంత ఖర్చులతో రైతులకు నీరందిస్తే తప్పుడు కేసులు పెట్టడం న్యాయమా? అని ప్రశ్నించారు. జగన్ డ్రామాలు ఎక్కడైనా నడుస్తాయేమో కానీ తన వద్ద సాగవని చంద్రబాబు హెచ్చరించారు. ప్రజావేదికను కూల్చి ఏం సాధించారని ప్రశ్నించారు. పోలీసు వ్యవస్థ ఎప్పుడూ నిష్పక్షపాతంగా పనిచేయాలని, పక్షపాతిగా వ్యవహరించొద్దని సూచించారు. ప్రభుత్వం తాటాకు చప్పుళ్లకు బయపడేవారెవరూ లేరన్నారు. చింతమనేని ప్రభాకర్ ఏం తప్పు చేశారని ఆయనపై కేసు పెట్టారని ప్రశ్నించారు. దొంగతనం చేశాడా? హత్య చేశాడా? బాబాయ్‌ని చంపించాడా? అంటూ తీవ్ర వ్యాఖ్యలతో ప్రభుత్వంపై నిప్పులు చెరిగారు. కోడెల శివప్రసాదరావు పల్నాడు సింహ లాంటి నాయకుడని, లక్షా యాభైవేల రూపాయల ఫర్నీచర్ కోసం ఆత్మహత్య చేసుకుని చనిపోయేలా చేశారని ఆరోపించారు.</p>
      <p> </p>
      <p>గోదావరి ఇసుక ఉభయగోదావరి జిల్లాల్లో దొరకదు కానీ హైదరాబాద్, తమిలనాడులో దొరుకుతుందని ప్రభుత్వ విధానాలను చంద్రబాబు తూర్పారబట్టారు. గోదావరిలో మునిగిపోయిన బోటును వెలికితీసిన దర్మాడి సత్యంలో ఉన్న పట్టుదల సీఎం జగన్‌లో ఉంటే బాగుండేదని వ్యాఖ్యానించారు. రాష్ట్రంలో వరదలు వస్తే విదేశాలకు వెళతారని ఎద్దేవా చేశారు. జగన్ జైలుకు వెళ్లి వచ్చాడు కాబట్టి.. రాష్ట్ర ప్రజలందరినీ జైలుకు పంపించాలని చూస్తున్నారని అన్నారు. పోలవరంపై సీఎం జగన్ శీతకన్ను వేశారని అన్నారు. రాష్ట్రంలో పాలన పూర్తిగా పడకేసిందన్నారు. జగన్ పాలనలో నిత్యావసర వస్తువుల ధరలు విపరీతంగా పెరిగిపోతున్నాయని పేర్కొన్నారు. టీడీపీ హయాంలో పేదలకు కట్టించిన ఇళ్లకు కనీసం గృహప్రవేశం కూడా చేయలేని పరిస్థితిలో ప్రభుత్వం ఉందని విమర్శించారు. టీడీపీ ప్రభుత్వం అమరావతి అనే బంగారు బాతుని పెంచి పోషించి ఇస్తే.. ఆ బంగారు బాతుని చంపేశారని ధ్వజమెత్తారు. ప్రస్తుతం అమరావతిని చూస్తే ఎడారిలా మారిందన్నారు. కేవలం ఆరు నెలల్లోనే అన్ని పార్టీలు అధికార పార్టీపై మండిపడుతున్నాయంటే పరిస్థితి ఎంత దారుణంగా ఉందో అర్థం చేసుకోవచ్చునని అన్నారు. మీడియాపై ఉక్కుపాదం మోపే ప్రయత్నం చేస్తున్నారని ఆరోపించారు. మీడియాకు అండగా తాను ఉంటానని చంద్రబాబు భరోసా ఇచ్చారు. పేదవాళ్లను చదివిస్తామంటే ముందుగా మద్దతు ఇచ్చేది టీడీపీనే అని చంద్రబాబు పేర్కొన్నారు.</p>
      <p> </p>
      <p>
        <b>ఎన్నికల్లో యువతకు ప్రాధాన్యత..</b>
      </p>
      <p>రానున్న సంస్థాగత ఎన్నికల్లో కార్యకర్తలనే నిలబెడతామని చంద్రబాబు ప్రకటించారు. సంస్థాగత ఎన్నికల్లో పార్టీని తిరిగి బలోపేతం చేసేందుకు అన్ని విధాలుగా ప్రయత్నిస్తామన్నారు. రానున్న ఎన్నికల్లో పాల్గొనేందుకు యువత, మహిళలు మందుకు రావాలని పిలుపునిచ్చారు. వైసీపీ ప్రభుత్వం ఏర్పాటయ్యాక తొలి అసెంబ్లీ సమావేశాలకు వెళితే అధికార పార్టీ నేతలు తనపై రాబందుల్లా పడ్డారని ధ్వజమెత్తారు. సభలో టీడీపీ తరఫున ఇరవై మూడు మంది పులులు ఉంటే ఒక పులి బయటికి వెళ్లిపోయిందన్నారు. అయినప్పటికీ భయపడాల్సిన అవసరం లేదని పార్టీ శ్రేణులకు చంద్రబాబు ధైర్యం చెప్పారు. టీడీపీ నాయకులపై అధికారులు తప్పుడు కేసులు పెడితే.. పార్టీ తరఫున అధికారులపైనే ప్రైవేట్ కేసులు వేస్తామని చంద్రబాబు హెచ్చరించారు.</p>
    </article>
  </body>
</html>