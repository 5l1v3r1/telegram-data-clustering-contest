<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/persian/home/article/1995871/%D8%AD%D9%85%D8%A7%DB%8C%D8%AA-%D8%AE%D8%A7%D9%85%D9%86%D9%87%E2%80%8C%D8%A7%DB%8C-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A8%D9%87-%D8%B1%D8%BA%D9%85-%D8%A7%D8%B9%D8%AA%D8%B1%D8%A7%D8%B6%D8%A7%D8%AA"/>
    <meta property="og:site_name" content="الشرق الاوسط فارسی"/>
    <meta property="article:published_time" content="2019-11-18T20:45:00+00:00"/>
    <meta property="og:title" content="حمایت خامنه‌ای از افزایش قیمت بنزین به رغم اعتراضات"/>
    <meta property="og:description" content="علی خامنه‌ای رهبر ایران روز یکشنبه (۱۷ نوامبر) از تصمیم دولت برای سهمیه بندی و افزایش قیمت بنزین حمایت کرد.  اعلام خبر ناگهانی گرانی بنزین منجر به وقوع تظاهرات در شهرهای گوناگون ایران شد. خامنه ای در اظهاراتی که از تلویزیون حکومتی پخش شد گفت «در این"/>
  </head>
  <body>
    <article>
      <h1>حمایت خامنه‌ای از افزایش قیمت بنزین به رغم اعتراضات</h1>
      <address>
        <time datetime="2019-11-18T20:45:00+00:00">18 Nov 2019, 20:45</time>
      </address>
      <p>علی خامنه‌ای رهبر ایران روز یکشنبه (۱۷ نوامبر) از تصمیم دولت برای سهمیه بندی و افزایش قیمت بنزین حمایت کرد. <br/><br/>اعلام خبر ناگهانی گرانی بنزین منجر به وقوع تظاهرات در شهرهای گوناگون ایران شد.<br/><br/>خامنه ای در اظهاراتی که از تلویزیون حکومتی پخش شد گفت «در این کار سررشته ندارم و نظرات کارشناسی نیز متفاوت است اما گفته بودم اگر سران سه قوه تصمیم بگیرند از آن حمایت می کنم». مردم در چندین شهر ایران در اعتراض به گرانی بنزین به خیابان ها ریختند. اعتراضات روز جمعه (۱۵ نوامبر) آغاز شد. <br/><br/>افزایش قیمت بنزین طبق مصوبه شورای عالی هماهنگی اقتصادی صورت گرفته که رییس جمهور و رییس مجلس و رییس قوه قضائیه در آن عضویت دارند.<br/><br/>خامنه ای افزود «سران قوا به پشتوانه کارشناسی یک تصمیمی گرفتند و طبعا باید اجرا شود». <br/><br/>او خاطر نشان کرد «یقیینا برخی مردم از این تصمیم نگران و ناراحت می شوند یا به ضرر آنهاست اما تخریب و آتش زدن کار مردم نیست کار اشرار است».<br/><br/>یک نفر در اعتراضات روز جمعه (۱۵ نوامبر) کشته و چندین تن زخمی شدند. <br/><br/>دامنه اعتراضات روز شنبه (۱۶ نوامبر) گسترش پیدا کرد. معترضان برخی اتوبان ها و جاده ها را بستند. یکی از بانک ها در اهواز توسط گروهی به آتش کشیده شد و برخی املاک عمومی و پمپ بنزین ها تخریب شدند.<br/><br/>عبد الرضا رحمانی فضلی وزیر کشور ایران در گفتگو با تلویزیون حکومتی شامگاه شنبه (۱۶ نوامبر) گفت اگر معترضان به گرانی بنزین «املاک عمومی را تخریب کند پلیس وظیفه خود را برای تامین آرامش انجام می دهد». اعتراضات ضد حکومتی در سراسر کشور جریان دارد. رحمانی فضلی افزود «پلیس تا حالا مدارا کرده و با اعتراضات برخورد نکرده است. اولویت تامین آرامش و امنیت مردم است. اگر حمله به املاک عمومی و خصوصی ادامه پیدا کند پلیس وظیفه خود را برای بازگشت آرامش انجام می دهد». چند ساعت پس از اعلام دو برابر شدن قیمت بنزین مردم به خیابان ها ریختند. قیمت بنزین سهمیه ای ماهانه که ۶۰ لیتر است دو برابر شده و قیمت بنزین آزاد ۳۰۰ درصد افزایش یافته است. مقام های ایران به شدت به معترضان هشدار و از برخورد قاطعانه دستگاه های امنیتی با معترضان خبر دادند.<br/><br/>شماری از نمایندگان مجلس گفتند که قصد دارند مجلس و دولت را متقاعد کنند تا از افزایش قیمت سوخت صرفنظر کند.<br/><br/>در این راستا، برخی از نمایندگان به افزایش قیمت بنزین اعتراض کردند. نمایندگان معترض گفتند که لایحه ای برای بازنگری در تصمیم جنجالی دولت مطرح می کنند.<br/><br/>مجتبی ذو النور رییس کمیته امنیت ملی و سیاست خارجه مجلس گفت که او و برخی نمایندگان با افزایش قیمت بنزین مخالفت می کنند چرا که دولت در این زمینه با مجلس هماهنگ نکرده است.</p>
    </article>
  </body>
</html>