<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlboulevard.nl/entertainment/artikel/4926276/de-leeuw-stoorde-zich-aan-aidsspandoek-van-boeren"/>
    <meta property="og:site_name" content="RTL Boulevard"/>
    <meta property="article:published_time" content="2019-11-18T20:17:50+00:00"/>
    <meta property="og:title" content="De Leeuw stoorde zich aan aidsspandoek van boeren"/>
    <meta property="og:description" content="Paul de Leeuw heeft zich kapot geërgerd aan een spandoek van boeren tijdens het protest op het Malieveld. Dat vertelt hij maandag in de podcast PepTalk. Op het spandoek stond de tekst: ‘Wat aids is voor hoeren, is de regering voor boeren’."/>
  </head>
  <body>
    <article>
      <h1>De Leeuw stoorde zich aan aidsspandoek van boeren</h1>
      <address>
        <time datetime="2019-11-18T20:17:50+00:00">18 Nov 2019, 20:17</time>
      </address>
      <p>Paul de Leeuw heeft zich kapot geërgerd aan een spandoek van boeren tijdens het protest op het Malieveld. Dat vertelt hij maandag in de podcast PepTalk. Op het spandoek stond de tekst: ‘Wat aids is voor hoeren, is de regering voor boeren’.</p>
      <p>"Dat vond ik echt te ver gaan", stelt De Leeuw aan interviewer Pepijn Schoneveld. "Welke gék heeft dat opgeschreven? Dat iemand zoiets verzint in een stal. Dat hoeren en boeren op elkaar rijmt, snap ik nog. Maar dat je dan denkt: wat kan er nou erg zijn voor hoeren… een klant die niet betaalt, een geslachtsziekte? Nee, aids! Dat gaat toch te ver?"</p>
      <p>De oud-VARA-coryfee maakte in 1992 een iconische aflevering van De Schreeuw van De Leeuw met aids-patiënt René Klijn. Het was een van de eerste keren dat op de Nederlandse televisie een lang, openhartig gesprek over de ziekte werd gevoerd. De uitzending werd bekroond met een prestigieuze Bronzen Roos op het Festival van Montreux. Het lied Mr Blue, dat Klijn zong, werd een grote hit; een jaar later overleed de zanger aan zijn ziekte.</p>
      <p>Onhandig en naïef</p>
      <p>De Leeuw (57) merkt dat hij zijn eigen grappen de afgelopen jaren toch enigszins heeft aangepast. "Ik vind plat nog steeds heel grappig", zegt hij. "Maar ik weet veel beter wat wel en niet kan. Over seksualiteit, over gelijkwaardigheid tussen mannen en vrouwen. Het zou in deze tijd heel onhandig en naïef zijn om daar niet mee bezig te zijn. Misschien moet er weer eens iemand zijn die een enorme plons in de vijver gaat maken. Maar die persoon ben ik niet meer, op mijn bijna zestigste."</p>
      <p>De cabaretier corrigeert zijn eigen tienerzoons ook als ze bijvoorbeeld ‘homo’ gebruiken als scheldwoord. "Het is gewoon een scheldwoord, zeggen ze dan. Maar ja, ik vind dat dus wel een vervelend scheldwoord en bij ons thuis wordt dat niet gezegd. Als ik het op de voetbalclub hoor, vind ik het ook een stomme opmerking, maar dan zeg ik er niets van. Al hoop ik dat ze het daar ook niet zeggen."</p>
      <p>Pepijn Schoneveld staat momenteel samen met zijn beste vriend Kevin Hassing in de theaters met de voorstelling Hehobros on Tour. De show is nog tot eind december te zien.</p>
      <related>
        <h4>MIS DIT NIET!</h4>
        <a href="https://www.rtlboulevard.nl/entertainment/tv/bundel/4891891/robinson-confessions-seizoen-2"/>
        <a href="https://www.rtlboulevard.nl/entertainment/artikel/4926436/na-1-maand-20-miljoen-volgers-op-instagram-voor-jennifer-aniston"/>
        <a href="https://www.rtlboulevard.nl/entertainment/artikel/4926426/elton-john-na-operatie-er-weinig-van-me-over"/>
        <a href="https://www.rtlboulevard.nl/entertainment/artikel/4926411/motley-crue-blaast-contract-op-en-gaat-weer-toeren"/>
        <a href="https://www.rtlboulevard.nl/entertainment/artikel/4926401/oitnb-actrice-bevallen-van-perfecte-dochter"/>
        <a href="https://www.rtlboulevard.nl/entertainment/artikel/4926391/taylor-swift-krijgt-allereerste-woman-decade-award"/>
      </related>
    </article>
  </body>
</html>