<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/de-Meo-Renault-Seat_0_2346965307.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T20:01:35+00:00"/>
    <meta property="og:title" content="De Meo declinarà l’oferta de Renault i seguirà a Seat"/>
    <meta property="og:description" content="L’empresa de Martorell assumeix que l’executiu italià continuarà com a president"/>
  </head>
  <body>
    <article>
      <h1>De Meo declinarà l’oferta de Renault i seguirà a Seat</h1>
      <h2>L’empresa de Martorell assumeix que l’executiu italià continuarà com a president</h2>
      <address>
        <time datetime="2019-11-18T20:01:35+00:00">18 Nov 2019, 20:01</time>
      </address>
      <p>“Ens ha dit que no patim”. Així responien ahir diferents fonts de Seat a una de les preguntes que més s’han repetit des que a finals de la setmana passada el diari francès <i>Le Figaro </i>va publicar que el president de la marca de Martorell, Luca de Meo, era el candidat número u al càrrec de conseller delegat de Renault. Però internament no hi ha debat: s’assumeix que el futur del directiu italià seguirà vinculat a la primera empresa catalana en termes d’ocupació.</p>
      <p>En el mateix sentit s’expressava el mateix De Meo en una entrevista publicada aquest dilluns a <i>La Vanguardia</i>: “Permetin-me que no faci comentaris sobre rumors. [...] El meu compromís actual és amb Seat, amb el grup Volkswagen a Espanya i amb la indústria de l’automòbil en aquest país”.</p>
      <p>Des de l’entorn del directiu s’explica que De Meo ha mostrat reiteradament que no té intenció de marxar de Seat, com demostra el fet que en el seu moment va signar un contracte més llarg del que en principi li pertocava.</p>
      <p>No és el primer cop que altres companyies sondegen De Meo. El seu bon paper al capdavant de Seat ja ha fet que hi hagués rumors respecte a la possibilitat que marxés a Audi per mirar de rellançar-la o que anés a Fiat com a substitut del difunt Sergio Marchionne.</p>
      <p>Fonts pròximes a De Meo diuen que el seu compromís amb Seat i Barcelona s’explica d’una banda per raons familiars -tant ell com la seva família estan molt adaptats a la seva vida a la capital catalana- i de l’altra per raons professionals: es veu com a punt favorable el fet que se sent valorat per Volkswagen.</p>
      <p>Al marge dels resultats econòmics -Seat ha sortit de pèrdues i bat rècords de vendes mes rere mes-, el president italià de Seat ha sigut el responsable de vincular la marca a Barcelona de manera explícita. Sota el seu mandat, l’Ateca s’ha comercialitzat amb la llegenda <i>Created in Barcelona</i> als anuncis i Seat treballa per obrir la seva primera botiga <i>flagship</i> a l’emblemàtic edifici del Deutsche Bank, a la cruïlla de l’avinguda Diagonal amb el passeig de Gràcia. També ha trencat una vella tradició de la marca, que durant 30 anys va anomenar els seus models amb noms de ciutats espanyoles sense triar-ne mai cap de catalana: amb De Meo s’han batejat el Seat Tarraco i el Seat el-Born. Tampoc cal oblidar que malgrat les pressions rebudes per part del govern espanyol, i fins i tot de la Casa del Rei, De Meo es va resistir a treure la seu de Catalunya.</p>
      <p>Al sector també s’assenyala que l’aposta de De Meo pels totterrenys urbans ha sigut un clar encert i les tendències de mercat indiquen que l’increment de models híbrids i connectats -i fins i tot de vehicles disruptius com el patinet elèctric- que promou també han de funcionar. A més de l’aposta per la innovació en la mobilitat que es vehicula des del Seat Metropolis Lab, al Barcelona Tech City, De Meo també ha tingut un paper principal en l’enlairament d’èxit de Cupra com a marca amb els seus propis models.</p>
      <h3>Inquietud pels talls de carretera</h3>
      <p>En la mateixa entrevista, De Meo expressava la seva preocupació pels talls en infraestructures claus. “El que ens inquieta no és que es pari el país, sinó que un tall de carretera ens obligui a parar la planta”, afirma. El directiu concreta que en els talls dels últims dies Seat ha perdut “desenes de milions d’euros” i avisa: “Si això continua, el grup [Volkswagen] té altres opcions. Disposa de plantes en gairebé tots els països d’Europa”.</p>
    </article>
  </body>
</html>