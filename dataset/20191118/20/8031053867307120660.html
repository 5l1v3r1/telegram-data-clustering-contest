<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b5%ce%ba%cf%84%ce%b1%ce%ba%cf%84%ce%bf-%ce%bc%cf%80%ce%b1%cf%81%ce%bf%cf%8d%cf%84%ce%b9-%cf%83%cf%84%ce%bf-%ce%bc%ce%b5%cf%83%ce%b1%ce%bd%ce%b1%cf%84%ce%bf%ce%bb%ce%b9%ce%ba%cf%8c-%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T20:13:00+00:00"/>
    <meta property="og:title" content="«Μπαρούτι» στο Μεσανατολικό από Πομπέο: «Οι ισραηλινοί εποικισμοί στη Δυτική Όχθη δεν είναι πλέον παράνομοι» – Τους νομιμοποιούν οι ΗΠΑ"/>
    <meta property="og:description" content="Οι Ηνωμένες Πολιτείες θεωρούν πλέον σύννομους προς το Διεθνές Δίκαιο τους ισραηλινούς εποικισμούς στη Δυτική Οχθη, δήλωσε πριν από λίγο ο Υπουργός Εξωτερικών των ΗΠΑ, Μάικ Πομπέο."/>
  </head>
  <body>
    <article>
      <h1>«Μπαρούτι» στο Μεσανατολικό από Πομπέο: «Οι ισραηλινοί εποικισμοί στη Δυτική Όχθη δεν είναι πλέον παράνομοι» – Τους νομιμοποιούν οι ΗΠΑ</h1>
      <address>
        <time datetime="2019-11-18T20:13:00+00:00">18 Nov 2019, 20:13</time>
      </address>
      <p>
        <b>Οι Ηνωμένες Πολιτείες θεωρούν πλέον σύννομους προς το Διεθνές Δίκαιο τους ισραηλινούς εποικισμούς στη Δυτική Οχθη, δήλωσε πριν από λίγο ο Υπουργός Εξωτερικών των ΗΠΑ, Μάικ Πομπέο.</b>
      </p>
      <p>Ο κ. Πομπέο πρόσθεσε ότι εναπόκειται πλέον στους Ισραηλινούς και τους Παλαιστίνιους να διαπραγματευτούν το καθεστώς της Δυτικής Οχθης.</p>
      <p>Ο πρωθυπουργός του Ισραήλ Μπενιαμίν Νετανιάχου εκτιμάται ότι θα καλωσορίσει την απόφαση, η οποία θα προκαλέσει την οργή των Παλαιστίνιων αλλά και άλλων χωρών που επιθυμούν την επίλυση του Μεσανατολικού.</p>
      <p>Σημειώνεται ότι ο εποικισμός της Δυτικής Όχθης και της Ανατολικής Ιερουσαλήμ ήταν μια πολιτική που ακολούθησαν όλες οι ισραηλινές κυβερνήσεις από το 1967, τα τελευταία χρόνια έχει ενταθεί. Σήμερα περισσότεροι από 600.000 Ισραηλινοί ζουν σε οικισμούς στη Δυτική Όχθη και την Ανατολική Ιερουσαλήμ.</p>
      <p>
        <b>Η απόφαση αυτή παρεκκλίνει από τη νομική γνωμοδότηση του υπουργείου Εξωτερικών των ΗΠΑ του 1978 που είχε αποφανθεί για τη μη νομιμότητα των οικισμών, όπου σήμερα ζουν 600.000 Ισραηλινοί.</b>
      </p>
      <p>Ο ΟΗΕ και μεγάλο μέρος της διεθνούς κοινότητας θεωρούν παράνομους τους οικισμούς.</p>
      <p>«Αφού εξετάσαμε επιμελώς όλα τα επιχειρήματα αυτής της νομικής διαφωνίας (συμπεράναμε) ότι η ίδρυση αποικιών Ισραηλινών πολιτών στη Δυτική Όχθη δεν αντιτίθεται καθεαυτή στο διεθνές δίκαιο», είπε ο Πομπέο.</p>
      <h3>Την απόφαση χαιρέτισε ο Νετανιάχου</h3>
      <p>Ο πρωθυπουργός του Ισραήλ Μπενιαμίν Νετανιάχου χαιρέτισε αμέσως την απόφαση της Ουάσινγκτον για τους οικισμούς τονίζοντας ότι «επανορθώνει μια ιστορική αδικία» ενώ το υπουργείο Εξωτερικών ευχαρίστησε την κυβέρνηση του προέδρου Ντόναλντ Τραμπ για την υποστήριξή της στη χώρα.</p>
      <p>Ο Νετανιάχου είχε προτείνει πρόσφατα την προσάρτηση από το Ισραήλ ενός μέρους των εβραϊκών οικισμών στην κατεχόμενη Δυτική Όχθη.</p>
      <p>Σημειώνεται ότι ο εποικισμός της Δυτικής Όχθης και της Ανατολικής Ιερουσαλήμ ήταν μια πολιτική που ακολούθησαν όλες οι ισραηλινές κυβερνήσεις από το 1967, τα τελευταία χρόνια έχει ενταθεί. Σήμερα περισσότεροι από 600.000 Ισραηλινοί ζουν σε οικισμούς στη Δυτική Όχθη και την Ανατολική Ιερουσαλήμ.</p>
    </article>
  </body>
</html>