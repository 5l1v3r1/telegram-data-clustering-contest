<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/u-sumah-zhinocha-konsultaciya-na-parkoviy-isnuye-na-paperi-faktychno-yiyi-dveri-zachyneni"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-18T20:00:00+00:00"/>
    <meta property="og:title" content="У Сумах жіноча консультація на Парковій існує на папері, а фактично її двері зачинені"/>
    <meta property="og:description" content="Жіночу консультацію №3 на вулиці Парковій зачинили, а пацієнтів і лікарів перевели до міського пологового будинку на Троїцьку. Зараз там обслуговують близько 100 тисяч жінок. Про це розповідає UA.Суми.  Сумчанка Людмила Кудіна сьогодні вперше прийшла до жіночої консультації, що на вулиці Парковій. Усередину вона не потрапила - двері зачинені."/>
  </head>
  <body>
    <article>
      <h1>У Сумах жіноча консультація на Парковій існує на папері, а фактично її двері зачинені</h1>
      <address>
        <time datetime="2019-11-18T20:00:00+00:00">18 Nov 2019, 20:00</time>
      </address>
      <p>Жіночу консультацію №3 на вулиці Парковій зачинили, а пацієнтів і лікарів перевели до міського пологового будинку на Троїцьку. Зараз там обслуговують близько 100 тисяч жінок. Про це розповідає<a href="https://sm.suspilne.media/news/47598"> UA.Суми.</a> </p>
      <figure>
        <img src="http://sumy.today/sites/default/files/d1abdfd995bc0a0fc81553f9dcc6b320_0.jpg"/>
      </figure>
      <p>Сумчанка Людмила Кудіна сьогодні вперше прийшла до жіночої консультації, що на вулиці Парковій. Усередину вона не потрапила - двері зачинені.</p>
      <p>"Подобалось звичайно на Басах. Але ніяк не тут, і тим паче на Троїцькій. Ви ж розумієте, це центр міста. Усі мешканці цього району відносились до Басів. Усе життя вона там була. Те, що її перенесли сюди – не зручно, а на Троїцьку ще незручніше. Мені сьогодні на роботу, а я повинна їхати на Троїцьку", - говорить сумчанка Людмила Кудіна. </p>
      <p>На дверях консультації висить об’ява – поліклініка переїхала на Троїцьку, у міський пологовий будинок. До цього тут обслуговували понад 30 тисяч жінок – говорить заступник мера Сум Степан Пак, який на момент відкриття консультації курував медицину.</p>
      <p>"Міський голова Олександр Лисенко і я піднімали неодноразово питання і запитували в.о. начальника відділу охорони здоров’я, чи є управлінські рішення щодо закриття даної жіночої консультації, або переведення її в інше приміщення. На що сказали, що управлінських рішень прийнято не було. Жіночої консультації №3 фактично нема, хоча юридично, в принципі, вона мала бути на Парковій", - каже заступник сумського міського голови Степан Пак. </p>
      <p>Зараз у міському пологовому будинку працює дві жіночі консультації. Тут обслуговують близько 100 тисяч жінок.</p>
      <p>"Обслуговувати надалі в межах цієї медичної реформи, яка вже йде до нас, це дуже дорого, по-перше. По-друге, як аналіз проведеної роботи нам показав, що пацієнтів там, ну мало. І нам не дуже зручно тримати таку велику консультацію. Ми не маємо змоги поставити там апарат УЗІ, у нас його немає. У нас зараз працює лише два апарати, на велику таку консультацію. Розрахунки, аналіз і звіти показують, що це треба робити. Для того, щоб там здати аналізи, туди щодня їздить наш транспорт забирає аналізи, тобто це ж все фінанси", - розповіла директор Сумського пологового будинку Пресвятої Діви Марії Ольга Чирва. </p>
      <p>У міському відділі охорони здоров’я закриття жіночої консультації не коментують – працює комісія, яка має розібратися: що більш доцільно.</p>
      <p>До 2017 року жіноча консультація №3 працювала Сумському обласному пологовому будинку. Через зміни, які відбулись у бюджетному кодексі, її перевели на Паркову, 1 та утримували з міського бюджету. Розташували консультацію у житловому будинку. За період із 2015 по 2018 роки на ремонт приміщення витратили майже 850 тис грн. – таку суму назвали у відділі охорони здоров’я.</p>
      <figure>
        <iframe src="https://www.youtube.com/embed/oSUTC-xkXA8" width="560" height="315" data-service="Youtube" scrolling="no"/>
      </figure>
    </article>
  </body>
</html>