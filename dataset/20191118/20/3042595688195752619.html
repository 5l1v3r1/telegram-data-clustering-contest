<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/raser-mot-brexit-politikerne/71832515"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T20:41:07+00:00"/>
    <meta property="og:title" content="Raser mot Brexit-politikerne"/>
    <meta property="og:description" content="- Ikke spill «The Final Countdown»."/>
  </head>
  <body>
    <article>
      <h1>Raser mot Brexit-politikerne</h1>
      <h2>- Ikke spill «The Final Countdown».</h2>
      <address><time datetime="2019-11-18T20:41:07+00:00">18 Nov 2019, 20:41</time> by <a rel="author">Amanda Strand Askeland</a></address>
      <p>Den svenske vokalisten i bandet Europe, Joey Tempest, krever at det britiske partiet Toryene slutter å bruke låta hans, «The Final Countdown», i sine Brexit-kampanjer.</p>
      <p>Det er gjennom hans manager Adam Parsons at han nå setter ned foten for bruken av hiten fra 1986.</p>
      <p><a href="https://www.thetimes.co.uk/article/tory-data-is-out-of-this-world-f0hxdbjnw?wgu=270525_54264_15740761687174_a1a341a771&amp;wgexpiry=1581852168&amp;utm_source=planit&amp;utm_medium=affiliate&amp;utm_content=22278">The Times</a> skriver at sangen spilles på valgdagene hos det konservative partiets hovedkvarter, for å motivere politikerne.</p>
      <p>
        <b>- Det er respektløst og umoralsk at noen med en tydelig politisk agenda bruker sangen uten tillatelse, spesielt når det kan få folk til å tro at det er et budskap bandet stiller seg bak, sier manageren til <a href="https://www.aftonbladet.se/nojesbladet/a/dOa32w/joey-tempest-sluta-spela-the-final-countdown-om-brexit">Aftonbladet</a>.</b>
      </p>
      <h3>- Handler ikke om Brexit</h3>
      <figure>
        <img src="https://dbstatic.no/71833704.jpg?imageId=71833704&amp;width=1024&amp;height=615"/>
        <figcaption><b>STORHETSTIDA:</b> Europe avbildet i 1988. Da hår var hår. Foto: Rex/Shutterstock NTB scanpix Vis mer</figcaption>
      </figure>
      <p><i>«We're leaving together. But still it's farewell»</i>. Slik lyder starten på første verset. Teksten kan relateres til situasjonen Brexit-forkjemperne står i. Men sangteksten ble skrevet lenge før det var et tema at Storbritannia skulle forlate EU.</p>
      <p>
        <b>- Den er skrevet som en futuristisk versjon om å reise fra jorda, ikke om Brexit, sier manager Parsons til den svenske avisa.</b>
      </p>
      <p>I fjor snakket Tempest selv om bruken av låta, i et intervju med <a href="https://www.bigissue.com/interviews/we-asked-europe-frontman-joey-tempest-if-brexit-really-is-the-final-countdown/">The Big Issue</a>. Da fortalte han at bandnavnet Europe, heller ikke hadde noe politisk budskap bak seg, selv også det i kombinasjon med låttittelen passer godt til Brexit.</p>
      <p>- Det morsomt hvordan alt har falt på plass. Vi heter Europe og har en sang kalt «The Final Countdown», det er jo sprøtt, sa han i intervjuet.</p>
      <p>Han forteller i intervjuet at han selv ville stemt for at Storbritannia skal bli i EU, dersom han hadde hatt britisk pass.</p>
      <h3>Ikke første gang</h3>
      <p>Dette er likevel ikke første gang sangen har blitt brukt i politiske sammenhenger. For tre år siden brukte daværende presidentkandidat Hillary Clinton sangen i kampanjevideoen ved navn «Donald Trump: the final meltdown». Også Trump har brukt sangen i sin kampanje, ifølge The Big Issue.</p>
      <p>Ifølge manageren skal Tempest aldri ha blitt spurt om tillatelse til å bruke låta i disse kampanjene.</p>
      <p>- Joey har aldri tillatt at låta brukes i noen som helst politisk kontekst. Den ble skrevet som en «good-time» hard rock-låt tilbake i 1986, sier manageren til The Times.</p>
      <p>«The Final Countdown» var den første singelen fra Europes tredje album, ved samme navn. Låta ble nummer en i 24 land, og er den sangen bandet er mest kjent for.</p>
    </article>
  </body>
</html>