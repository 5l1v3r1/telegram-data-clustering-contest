<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/18/halottja-is-van-a-durva-idojarasnak-ausztriaban"/>
    <meta property="og:site_name" content="infostart"/>
    <meta property="article:published_time" content="2019-11-18T20:53:00+00:00"/>
    <meta property="og:title" content="Halottja is van a durva időjárásnak Ausztriában"/>
    <meta property="og:description" content="Továbbra is kritikus a helyzet Ausztria második legnagyobb tartományában, Stájerországban és Karintiában a rendkívüli időjárás, a havazás, illetve a nagymennyiségű eső miatt. Egy férfi életét vesztette, többen megsérültek a földcsuszamlások következtében és a lezúduló kőlavinától."/>
  </head>
  <body>
    <article>
      <h1>Halottja is van a durva időjárásnak Ausztriában</h1>
      <address><time datetime="2019-11-18T20:53:00+00:00">18 Nov 2019, 20:53</time> by <a rel="author">Infostart / MTI</a></address>
      <h3>Továbbra is kritikus a helyzet Ausztria második legnagyobb tartományában, Stájerországban és Karintiában a rendkívüli időjárás, a havazás, illetve a nagymennyiségű eső miatt. Egy férfi életét vesztette, többen megsérültek a földcsuszamlások következtében és a lezúduló kőlavinától.</h3>
      <p>Karintia egyik településén, Bad Kleinkirchheimben hétfőn egy lakóházat talált el a kőlavina; a lezúduló nagy mennyiségű kő az épület egy részét leszakította. A benne lakó 79 éves férfi életét vesztette. A lavinaveszély miatt a szomszédos házakból kiköltöztették a lakókat. A Salzburg tartománybeli Bad Gasteinben pedig éjszaka zúdult kőlavina egy lakóházra; magával sodorta az épületet, melynek maradványai egy alacsonyabban fekvő házra zúdultak. A két épületben egy-egy nő lakott; őket a tűzoltók szabadították ki a romok alól.</p>
      <p>A Stájerországban található Stadl-Predlitz településen hétfőre virradóra a fenyegető földcsuszamlások és a nagy mennyiségű talajvíz miatt ötven embernek kellett elhagynia otthonát. A körzetet katasztrófaterületté nyilvánították. A község kisvasútja sem működik; a sínekben több száz méteres szakaszon jelentős kár keletkezett. Stájerország Murau kerületében múlt szerdán vált kritikussá a helyzet, a kidőlt fák villanyvezetékeket szakítottak le, így háztartások maradtak áram nélkül. Stadl-Predlitzben és környékén a tűzoltók 36 órán át megszakítás nélkül teljesítettek szolgálatot, hogy felszámolják a károkat.</p>
      <blockquote>Tirol egyes részeiben a nagyfokú lavinaveszély miatt is 4-es fokozatú riasztás van érvényben.</blockquote>
      <p>Kelet-Tirolban továbbra is feszült a helyzet az elmúlt napokban lehullott nagy mennyiségű csapadék miatt; hétfőn még 1900 háztartás volt áram nélkül. Helikopterekkel mérték fel a károkat, és tisztították meg a fák ágat a rájuk nehezedő hótól; az iskolák egy részében pedig folytatódott a tanítás.</p>
      <p>Ausztria nyugati és déli részében több szakaszon nem közlekedtek a távolsági, illetve a helyi vonatok. A Mallnitz és Böckstein közötti alagutat lavinaveszély miatt lezárták az autóforgalom elől. Lienz és az olaszországi San Candido/Innichen között továbbra sem közlekednek a vonatok; mivel a felső vezetékek mellett a sínpálya is jelentős károkat szenvedett. Az osztrák vasúttársaság (ÖBB) tájékoztatása szerint a kelet-tiroli Drau-völgyben a vasúti közlekedés november végéig szünetel.</p>
      <blockquote>A meteorológiai szolgálat (ZAMG) ismét havazást jósolt Ausztria déli részében;</blockquote>
      <p>de szerdától várhatóan ismét enyhül az idő. Az elmúlt három napban Karintia északi, Tirol déli, valamint Salzburg tartomány déli részében helyenként két-háromszáz milliméteres csapadék is felhalmozódott; ekkora mennyiségű csapadék Lienz térségében például csak fél évszázadonként fordul elő.</p>
    </article>
  </body>
</html>