<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/zidovske-osady-uz-usa-nebudou-oznacovat-za-protipravni-83090"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-18T20:34:30+00:00"/>
    <meta property="og:title" content="Židovské osady už USA nebudou označovat za protiprávní"/>
    <meta property="og:description" content="Židovské osady na okupovaném Západním břehu Jordánu už podle Spojených států neporušují mezinárodní právo. Změnu pohledu Washingtonu dnes oznámil americký ministr zahraničí Mike Pompeo s tím, že postavení Západního břehu Jordánu musí společně vyjednat Izraelci a Palestinci."/>
  </head>
  <body>
    <article>
      <h1>Židovské osady už USA nebudou označovat za protiprávní</h1>
      <address><time datetime="2019-11-18T20:34:30+00:00">18 Nov 2019, 20:34</time> by <a rel="author">ČTK</a></address>
      <p>Židovské osady na okupovaném Západním břehu Jordánu už podle Spojených států neporušují mezinárodní právo. Změnu pohledu Washingtonu dnes oznámil americký ministr zahraničí Mike Pompeo s tím, že postavení Západního břehu Jordánu musí společně vyjednat Izraelci a Palestinci.</p>
      <p>Židovské osady jsou komunity vzniklé na území, které Izrael okupuje od války v roce 1967. Převážná většina mezinárodního společenství je pokládá za nelegální. Změnu postoje USA ohledně osad uvítal izraelský premiér Benjamin Netanjahu. Rozhodnutí Washingtonu přitom označil za nápravu historické křivdy. Pochvalně se o americkém kroku vyjádřil také izraelský ministr zahraničí Jisrael Kac.</p>
      <p>Naopak palestinský mírový vyjednavač Saíb Irikát označil rozhodnutí Washingtonu za nezodpovědné a mluvčí předsedy palestinské samosprávy Mahmúda Abbáse uvedl, že změna postoje USA k osadám „jde zcela proti mezinárodnímu právu“.</p>
      <related>
        <a href="https://www.seznamzpravy.cz/clanek/izrael-ostreluje-pasmo-gazy-i-syrii-zemrel-velitel-islamskeho-dzihadu-82608"/>
        <a href="https://www.seznamzpravy.cz/clanek/izraelsky-diplomaticky-svet-stavkuje-stezuje-si-na-nizke-platy-i-povinnost-platit-dane-81912"/>
      </related>
      <p>Podle agentury AP bylo dosud právní stanovisko amerického ministerstva zahraničí z roku 1978 – známé jako Hansellovo memorandum – hlavním podkladem pro citlivě formulovaný americký nesouhlas s budováním židovských osad na Izraelem okupovaném Západním břehu Jordánu. AP v této souvislosti připomíná, že znění nesouhlasu se různilo s ohledem na postoj daného amerického prezidenta.</p>
      <p>Pompeo dnes ale podle Reuters řekl, že stanoviska USA k osadám na Západním břehu Jordánu se v průběhu let lišila. Podle něj v roce 1978 demokratický prezident Jimmy Carter dospěl k závěru, že osady nejsou porušením mezinárodního práva, a republikánský prezident Ronald Reagan v roce 1981 prohlásil, že osady nejsou ze své podstaty nelegální.</p>
      <p>„Založení izraelských civilních osad není samo o sobě porušením mezinárodního práva,“ citovala agentura Reuters dnešní Pompeova slova.</p>
      <p>Převážná většina mezinárodního společenství ale osady za nelegální považuje. Toto stanovisko zčásti plyne ze čtvrté Ženevské úmluvy, která zakazuje okupující mocnosti přemísťovat příslušníky vlastní civilní populace na okupované území.</p>
    </article>
  </body>
</html>