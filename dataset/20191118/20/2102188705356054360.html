<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/18/653853/"/>
    <meta property="og:site_name" content="Економічна правда"/>
    <meta property="article:published_time" content="2019-11-18T20:15:00+00:00"/>
    <meta property="og:title" content="У додатку &quot;Kyiv Smart City&quot; з'являться сповіщення про дорожні роботи"/>
    <meta property="og:description" content="Додаток “Kyiv Smart City” найближчим часом буде автоматично повідомляти про дорожні ремонтні роботи, а пізніше - про відключення електроенергії у будинку."/>
  </head>
  <body>
    <article>
      <h1>У додатку "Kyiv Smart City" з'являться сповіщення про дорожні роботи</h1>
      <address>
        <time datetime="2019-11-18T20:15:00+00:00">18 Nov 2019, 20:15</time>
      </address>
      <p>Додаток "Kyiv Smart City" найближчим часом буде автоматично повідомляти про дорожні ремонтні роботи, а пізніше - про відключення електроенергії у будинку.</p>
      <p>Про це <a href="https://kyivcity.gov.ua/news/u_dodatku_Kyiv_Smart_City_zyavlyatsya_opovischennya_pro_dorozhni_roboti/">повідомляє</a> Департамент інформаційно-комунікаційних технологій Київради.</p>
      <p>"Система нагадає, якщо термін дії купленого QR-квитка закінчується. У дні загальноміських заходів користувачам приходять повідомлення про перекриття доріг і зміну маршрутів громадського транспорту", - йдеться у повідомленні.</p>
      <p>Зазначається, що розробники також запустили в додатку розділ "Афіша заходів". Для зручності створено три підрозділи: "Культурні заходи", "Відпочинок", "Освітні заходи".</p>
      <p>"При ввімкненій геолокації користувачі можуть обирати події за такими параметрами, як час, популярність і місце проведення. А якщо активний киянин хоче помістити в додаток власний захід – він матиме таку можливість.</p>
      <p>Необхідно лише створити івент на ресурсі kyivmaps, який інтегрований у додаток, і в розділі "Афіша" всі користувачі програми побачать новостворений захід. У 2020 році розвиток додатку продовжиться", - пояснили у Київраді.</p>
      <p>"Для того, щоб помістити місто в смартфон, було створено платформу реєстрів, зокрема, реєстр мешканців, а також впроваджено десятки інформаційних систем. Наразі десятки фахівців створюють технічні рішення для впровадження нових сервісів платформи.</p>
      <p>Найближчим часом планується надати користувачам можливість записати дитину до дитячого садка, сплатити штраф за паркування, написати онлайн-петицію, зареєструвати улюбленця в реєстрі домашніх тварин, написати звернення до Контактного центру 15-51, проголосувати за проекти Громадського бюджету та розробити сервіс "Активний киянин", - заявив директор Департаменту інформаційно-комунікаційних технологій Юрій Назаров.</p>
      <p>Повідомляється, що додаток "Kyiv Smart City" завантажили уже понад 130 тисяч користувачів.</p>
      <p>Економічна правда</p>
    </article>
  </body>
</html>