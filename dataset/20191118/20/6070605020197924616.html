<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/investiguen-agressio-sexual-acampada-placa-Universitat-Mossos-denuncia-112_0_2346365513.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T20:02:12+00:00"/>
    <meta property="og:title" content="Investiguen una possible agressió sexual a l'acampada de plaça Universitat"/>
    <meta property="og:description" content="Els Mossos van rebre una alerta a través del 112 però no tenen cap denúncia dels fets"/>
  </head>
  <body>
    <article>
      <h1>Investiguen una possible agressió sexual a l'acampada de plaça Universitat</h1>
      <h2>Els Mossos van rebre una alerta a través del 112 però no tenen cap denúncia dels fets</h2>
      <address>
        <time datetime="2019-11-18T20:02:12+00:00">18 Nov 2019, 20:02</time>
      </address>
      <p>Els Mossos d'Esquadra investiguen una possible agressió sexual a l'acampada de plaça Universitat de Barcelona. La policia va rebre una alerta dijous a la tarda, a través del telèfon 112, en la qual s'avisava d'una possible agressió en una de les tendes de l'acampada. Aquella mateixa tarda els agents es van desplaçar a la plaça Universitat, on van identificar el propietari de la tenda on hauria pogut passar l'agressió sexual. Tot i això, segons els Mossos, fins ara no se l'ha pogut relacionar amb la trucada rebuda al 112. Des d'aleshores la policia tampoc ha rebut cap denúncia sobre aquesta possible agressió. Els Mossos ho continuen investigant, però de moment no han pogut acreditar els fets.</p>
      <p>Fonts de l'organització de l'acampada han explicat a l'ACN que la víctima ho havia posat en coneixement a l'anomenat Punt Lila muntat pels mateixos manifestants. Les mateixes fonts han afegit que els fets haurien passat la matinada de dimecres a dijous i que després la noia va abandonar la protesta. Des de l'acampada han condemnat qualsevol tipus de comportament masclista.</p>
    </article>
  </body>
</html>