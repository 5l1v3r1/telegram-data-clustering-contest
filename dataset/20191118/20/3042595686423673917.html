<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/reagerer---skjonner-ingenting/71830272"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T20:41:28+00:00"/>
    <meta property="og:title" content="Reagerer: - Skjønner ingenting"/>
    <meta property="og:description" content="Fredrikstads sesongevaluering vekker oppsikt. - Vi er nødt til å holde oss på dette nivået, sier styreleder Jostein Lunde."/>
  </head>
  <body>
    <article>
      <h1>Reagerer: - Skjønner ingenting</h1>
      <h2>Fredrikstads sesongevaluering vekker oppsikt. - Vi er nødt til å holde oss på dette nivået, sier styreleder Jostein Lunde.</h2>
      <address><time datetime="2019-11-18T20:41:28+00:00">18 Nov 2019, 20:41</time> by <a rel="author">Synne Sofie Christiansen</a></address>
      <p>Fredag ettermiddag publiserte Fredrikstad fotball en oppsummering av årets evaluering av sesongen. Klubben endte på tredjeplass i PostNord-ligaen avdeling 1, men målsettingen var å rykke opp igjen til OBOS-ligaen.</p>
      <p>- 2019 ble ikke som vi håpet, ønsket eller hadde mål om for klubbens A-lag. Fra et 2018 hvor vi ikke maktet å slå topplagene, ble 2019 året vi ikke maktet å slå bunnlagene, skriver klubben blant annet om årets sesong.</p>
      <p>
        <b>Nå vekker evalueringen oppsikt i sosiale medier.</b>
      </p>
      <h3>- Skjønner ikke</h3>
      <p>Jan-Erik Aalbu, kommersiell leder i Håndballforbundet og far til tidligere FFK-spiller Andreas Aalbu, sier at han ikke forstår noe som helst av skrivet som er publisert.</p>
      <figure>
        <iframe data-src="https://twitter.com/jeaalbu/status/1195701100629942272?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Jeg har jobbet i sportsbransjen i over 30 år (på ganske høyt nivå) og skjønner virkelig ikke hva de mener. Uansett lykke til i 2020, skriver Aalbu på <a href="https://twitter.com/jeaalbu/status/1195701100629942272">Twitter.</a></p>
      <p>Også sønnen Andreas Aalbu, som nå er markedssjef i Ull/Kisa, velger å kommentere.</p>
      <p>- Ser ut som jeg må betale for billetten på Fredrikstad Stadion neste år, skriver<a href="https://twitter.com/AndreasAalbu/status/1196102123114643456"> Aalbu.</a></p>
      <h3>Utydelig</h3>
      <p>Leserne reagerer på at artikkelen bærer preg av mange avanserte ord, og forstår lite av hva den faktisk konkluderer med.</p>
      <p>
        <b>Fokuset er spesielt rettet mot dette avsnittet:</b>
      </p>
      <p><i>«Forhold som balanse mellom resultatfokus og utviklingsfokus, gruppedynamikk, komplementære teamferdigheter og ledelsesprinsipper kan og skal alltid videreutvikles kontinuerlig i alle prestasjonsgrupper og organisasjoner»</i>, <a href="http://www.fredrikstadfk.no/nyheter/klubben-har-evaluert-og-konkludert?fbclid=IwAR2vTzp6Chv6CF7IReB-NP5azhiLP9JwW-h3U0fAnMVZErCHLzp2pDrjpyU">skriver klubben.</a></p>
      <p>Geir Bakken, tidligere daglig leder i klubben og nåværende utviklings- og markedssjef i Installatøren Gruppen, <a href="https://twitter.com/GeirBakken/status/1195347311334952960">kopierer avsnittet og legger til et leende emoji-ansikt.</a></p>
      <p>Andre velger å trekke paralleller til Per-Mathias Høgmo - og spekulerer i at det er Fredrikstads sportslige leder som har skrevet selve evalueringen.</p>
      <p>
        <b>- Man kan mistenke at sportsdirektør Per-Mathias Høgmo er forfatteren til Fredrikstads årsevaluering, skriver<a href="https://twitter.com/KennethKHaug/status/1195642193316368389"> Kenneth Kandolf Haug, skribent.</a></b>
      </p>
      <h3>Vesentlige funn</h3>
      <p>Joacim Heier, daglig leder i FFK, skriver i en SMS til Dagbladet at det er styret som har gjennomført evalueringen og legger til at:</p>
      <p>- For øvrig er selvsagt ikke det som ble lagt ut på hjemmesiden den fulle evalueringen. Det var en overordnet presentasjon av status i klubb inn i 2020 og noen av de mest vesentlige funnene i evalueringen, skriver Heier til Dagbladet.</p>
      <p>Styreleder Jostein Lunde utdyper:</p>
      <p>- Vi har prøvd å si litt av det vi har kommet fram til i selve evalueringen, men av personalmessige årsaker kan vi selvfølgelig ikke legge ut hele evalueringen eller særlige detaljer fra denne. Jeg forstår at folk gjerne vil ha litt flere detaljer, men vi er nødt til å holde oss på dette nivået, sier Lunde til Dagbladet, og fortsetter:</p>
      <p>
        <b>- Jeg forstår på reaksjonene at det kanskje ble valgt litt vanskelige ord for å beskrive forbedringsområdene, men det vi prøver å si er at vi har funnet forhold innen de områdene der - som vi vil utvikle videre og forbedre inn mot neste år. Vi kan dessverre ikke gå mer i detaljer.</b>
      </p>
      <p>
        <i>Artikkelen fortsetter etter videoen:</i>
      </p>
      <h3>Styret sitt ansvar</h3>
      <p>På spørsmål om Per-Mathias Høgmos rolle i artikkelen, avkrefter Lunde dette.</p>
      <p>
        <b>- Jeg ser det er spekulasjoner om at det er Per-Mathias som har skrevet setningen som er nevnt. Det er det ikke, den setningen er det jeg som har skrevet, sier Lunde.</b>
      </p>
      <p>Lunde påpeker at det er styret som har gjort evalueringen.</p>
      <p>- Per-Mathias Høgmo har blitt intervjuet og evaluert av styret på samme måte som resten av de ansatte. Det er styret som har hatt ansvaret for selve evalueringen, og oppsummeringen publisert på nettsiden er publisert av daglig leder etter godkjenning av oss, sier han.</p>
      <h3>Mål om opprykk</h3>
      <p>Sju poeng unna tabelltopp gjorde at planen om opprykk gikk i vasken. Lunde er klar på at målsettingen mot 2020 fortsatt er den samme.</p>
      <p>- Det er der målsettingen står, men vi vil ta en litt annen vei denne gangen, avslutter Lunde og viser til forbedringspunktene nevnt i evalueringen.</p>
    </article>
  </body>
</html>