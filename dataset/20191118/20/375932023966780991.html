<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/eltunt-a-volatilitas-az-euro-piacarol-2-1876956/"/>
    <meta property="og:site_name" content="Világgazdaság"/>
    <meta property="article:published_time" content="2019-11-18T20:03:00+00:00"/>
    <meta property="og:title" content="Eltűnt a volatilitás az euró piacáról"/>
    <meta property="og:description" content="Tartós eurógyengülésre lehet felkészülni a piaci várakozások, a forgalmi adatok és a nettó pozicionáltság alapján is."/>
  </head>
  <body>
    <article>
      <h6 class="kicker">A kereskedők sem az inflációs, sem a kamatpálya tekintetében nem számítanak változásra</h6>
      <h1>Eltűnt a volatilitás az euró piacáról</h1>
      <address><time datetime="2019-11-18T20:03:00+00:00">18 Nov 2019, 20:03</time> by <a rel="author">Topolay Gábor</a></address>
      <h4>Tartós eurógyengülésre lehet felkészülni a piaci várakozások, a forgalmi adatok és a nettó pozicionáltság alapján is. Az euró piacán a „semmi sem történik” lett az új alapállapot.</h4>
      <p>Ismét megpróbál kitörni az euró-dollár keresztárfolyam a lefelé tartó trendcsatornából, tegnap már közel kéthetes csúcsra, az 1,106-es szintig drágult. Az árfolyammozgás hátterében az állhat, hogy az unió legnagyobb gazdasága, Németország elkerülte a technikai recessziót. Október első felében már volt egy nagy rali, akkor az 1,09-os szintről 2,5 százalékot erősödött az euró, de a csatornát nem tudta elhagyni. A körülmények most is arra engednek következtetni, hogy a közös deviza nem tud ellene menni a trendnek, további gyengülésre lehet felkészülni.</p>
      <p>Az euró piacán a volatilitás re­kord­alacsonnyá vált az utóbbi időszakban. A CBOE euróvolatilitási indexe 4,59 pontra esett, amely mintegy ötéves mélypont. Az alacsony volatilitás legfőbb oka, hogy a befektetők nem számítanak érdemi változásra sem az inflációs, sem a kamatpálya tekintetében. Az Euró­pai Központi Bank tartósan lehorgonyzott a laza monetáris kondíciók mellett, és a legoptimistább prognózisok sem számítanak érdemi inflációs nyomásra 2020 végéig az euróövezetben. A Commerzbank elemzői szerint a vo­latilitás gyakorlatilag kihalt az euró piacáról, a „semmi sem történik” már az alapállapot. Érdemi várakozások hiányában kevés tényező hat a keresztárfolyamra, és ami hat, az is az euró gyengülésének irányába.</p>
      <figure>
        <img src="https://www.vg.hu/wp-content/uploads/2019/11/felsogetty.jpg"/>
        <figcaption>Fotó: Getty Images</figcaption>
      </figure>
      <p>Pálffy Gergely, a Raiffeisen Bank devizaelemzője a Világgazdaságnak úgy fogalmazott: az euró határidős piacán lévő árazások alapján azt látni, hogy a befektetők egyáltalán nem bíznak a közös deviza érdemi erősödésében. „A makrogazdasági háttér alapján senki sem számít változásra: az övezet elérte a mostani gazdasági ciklus alját, jövőre enyhe felpattanás jöhet.” A határidős piacon alig vannak olyan pozíciók, amelyek az euró-dollár keresztárfolyamot az 1,4-es szint fölé várnák év végéig. A nettó pozicionáltság alapján a kereskedők egyértelműen az euróshortra spekulálnak. A CFTC adatai szerint a múlt pénteken 57,7 ezer nyitott kontraktus volt az euró-dollár short mellett, ez kisebb csökkenés ugyan az ősz elejéhez képest, de mégis, összességében jól mutatja a várakozásokat.</p>
      <p>Pálffy Gergely sem vár fordulatot a trendben. „A piaci konszenzus 1,3–1,4 között van év végére, de a csillagok nagyon szerencsés együttállása kell ahhoz, hogy így is történjen.” Az elemző szerint az uniót terhelő három nagy kockázat, a kereskedelmi háború, az európai autóipari vámok és a Brexit terén is érdemi pozitív fejlemények kellenek, hogy az euró tartósan erősödni kezdjen. Viszont ha a három fő kockázat terén pozitív változások következnének be, akkor is megmarad a dollár kamatelőnye az euróhoz képest. Az unió egyéb belső problémái változatlanul fennállnak, mint a német ipari gyengélkedés vagy az olasz költségvetési bizonytalanság.</p>
      <table bordered="">
        <tr>
          <td><b>Közel a negatív rekord<br/></b>Az euróval szembeni történelmi mélypontja közelébe, a 335,4-es szintig gyengült tegnap a forint.<br/>A negatív rekord már csak 0,2 százalékra van, a 336,1-es szintnél. A befektetők vélhetően a Magyar Nemzeti Bank tűréshatárát tesztelték a mai kamatdöntő ülés előtt. Matolcsy György jegybankelnök tegnap a parlament gazdasági bizottsága előtt ismét hangsúlyozta, hogy a jegybanknak nincs árfolyamcélja, ezért nem reagál a gyengülésre. A forint teljesítménye mögött azonban nem csak országspecifikus tényezők állnak. A régiós devizák különböző mértékben, de mind gyengültek az euró ellenében. A román lej mindenkori negatív rekordra esett, a 4,77-os szint fölött volt tegnap. A cseh korona enyhén, 0,1 százalékkal, a lengyel zloty viszont 0,5 százalékkal került lejjebb, mindkét deviza érdemi árfolyammozgató hír nélkül gyengült.</td>
        </tr>
      </table>
    </article>
  </body>
</html>