<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1560684/anartisi-katapeltis-aktivistrias-ton-amea-i-epitropi-i-apogoiteusi-kai-oi-apohoriseis/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-18T20:19:00+00:00"/>
    <meta property="og:title" content="Ανάρτηση - καταπέλτης ακτιβίστριας των ΑμεΑ – Η Επιτροπή, η απογοήτευση και οι αποχωρήσεις"/>
    <meta property="og:description" content="Διαμαρτυρία από την ακτιβίστρια των ΑμεΑ Γεωργία Ξημεράκη για την Επιτροπή Προσβασιμότητας του Δ. Ηρακλείου"/>
  </head>
  <body>
    <article>
      <h1>Ανάρτηση - καταπέλτης ακτιβίστριας των ΑμεΑ – Η Επιτροπή, η απογοήτευση και οι αποχωρήσεις</h1>
      <h2>«Επιτροπή για το θεαθήναι»</h2>
      <address><time datetime="2019-11-18T20:19:00+00:00">18 Nov 2019, 20:19</time> by <a rel="author">Σαββίδης Μπάμπης</a></address>
      <p>
        <b>Διαμαρτυρία από την ακτιβίστρια των ΑμεΑ Γεωργία Ξημεράκη για την Επιτροπή Προσβασιμότητας του Δ. Ηρακλείου</b>
      </p>
      <p>Με πολλές προσδοκίες από πλευράς της τοπικής κοινωνίας και κυρίως από πλευράς των συνανθρώπων μας που αντιμετωπίζουν προβλήματα κίνησης ξεκίνησε τον περασμένο Φεβρουάριο τη λειτουργία της η Επιτροπή Προσβασιμότητας του Δήμου Ηρακλείου, όμως έκτοτε τι έχει γίνει;</p>
      <p>Σύμφωνα με τα όσα “καταγγέλλει” η γνωστή ακτιβίστρια του χώρου των ΑμεΑ Γεωργία Ξημεράκη, η οποία συμμετέχει στην Επιτροπή, τίποτε απολύτως από πλευράς ουσίας...</p>
      <p>Σε ανάρτησή της στον προσωπικό της λογαριασμό στο Facebook, η ίδια εκφράζει μια προσωπική ηχηρή διαμαρτυρία για τη μέχρι τώρα λειτουργία της Επιτροπής. Μάλιστα, η κ. Ξημεράκη επισημαίνει καυστικά από τη μεριά της πως το νέο αυτό όργανο που συστάθηκε στον Δήμο Ηρακλείου, ώστε οι πολίτες ΑμεΑ να απολαμβάνουν τα συνταγματικά τους δικαιώματα στην ελεύθερη πρόσβαση στους δρόμους και τους δημόσιους χώρους, αποδεικνύεται τελικά στην πράξη ότι συστάθηκε για «το θεαθήναι».</p>
      <figure>
        <img src="https://www.neakriti.gr/files/2019-11-18/amea2.jpg"/>
      </figure>
      <p>
        <b>Η ανάρτηση-καταπέλτης</b>
      </p>
      <p>Η σχετική ανάρτηση της γνωστής ακτιβίστριας των ΑμεΑ είναι πραγματικά καταπέλτης.</p>
      <p>«Πρέπει να δείξουμε ότι νοιαζόμαστε, είτε νοιαζόμαστε είτε όχι. Θέλουμε να λεγόμαστε ευρωπαϊκή χώρα, οπότε σεβόμαστε τους ανάπηρους, τους θεωρούμε ισότιμους και φροντίζουμε γι' αυτή την ισονομία. Προφανώς αυτό σκέφτηκε ο Δήμος και τυπικά τουλάχιστον σύστησε την Επιτροπή Προσβασιμότητας. Από τα λίγα διαδικαστικά που γνωρίζω, για να υπάρχει νομική βάση και φυσικά διαφάνεια πρέπει να εκπροσωπούνται όλοι οι πολιτικοί συνδυασμοί που βρίσκονται στο Δημοτικό Συμβούλιο. Αυτό συνέβη μία ή δύο φορές. Μετά σταμάτησαν να έρχονται λόγω του ότι από πολιτική εμπειρία κατάλαβαν το θεαθήναι της υπόθεσης. Εγώ παρέμενα ρομαντική ότι κάτι θα γίνει. Μετά όμως από λίγο καιρό και βλέποντας ότι οι συναντήσεις γίνονταν σπανιότατα και μετά από πολλή πίεση προς τον προεδρεύοντα και αντιδήμαρχο Τεχνικών Έργων και αφού ενημερωνόμασταν για τη συνάντηση μια μέρα πριν, εγώ δεν μπόρεσα να πάω σε μια συνάντηση. Έστειλα όμως την κάτωθι επιστολή: “Μόλις μια μέρα πριν τη σημερινή συνάντηση λαμβάνω στο μέιλ μου πρόσκληση από το γραφείο του αντιδημάρχου που ενημερώνομαι γι' αυτό. Το θεωρώ τουλάχιστον υποτιμητικό και για μένα και για τους υπόλοιπους συμμετέχοντες. Κυρίως όμως βλέπω ότι είναι υποτιμητικό για την ίδια τη σύσταση της επιτροπής. Εμείς εδώ δεν είμαστε απλά φιγούρες που πλαισιώνουν έναν. Έχομε προγράμματα, δουλειές, υποχρεώσεις. Αν επιθυμούμε πραγματικό έργο, προτείνω συγκεκριμένες μηνιαίες ή δεκαπενθήμερες συναντήσεις, να ανταλλάξουμε τηλέφωνα και μέιλς, γιατί αυτά που μας έχουν δοθεί δεν είναι ακριβή. Θέματα που εγώ έχω ήδη βάλει είναι: 1ον) Να μάθουμε ποιοι δρόμοι χαρακτηρίζονται πεζόδρομοι, ποιοι ήπιας κυκλοφορίας και ποιοι δρόμοι οχημάτων και, αν έχει αλλάξει η χρήση τους, πώς μπορούμε να τους αποχαρακτηρίσουμε, 2ον) Στην οδό Βίγλας 1 υπάρχει μια ράμπα στην οποία η Δημοτική Αστυνομία αρνείται να ’ρθει, γιατί τη θεωρεί ιδιωτική. Εγώ γνωρίζω από τον μάστορα της ράμπας ότι φτιάχτηκε κατ' εντολή του κυρίου Αναστασάκη”.</p>
      <p>Έκτοτε πάρθηκε η απόφαση κάθε πρώτη Παρασκευή του μήνα να γίνεται συνάντηση, κάτι που ουδέποτε τηρήθηκε. Συνάντηση έγινε μετά από δυόμισι μήνες, δύο μέρες πριν τις δημοτικές εκλογές. Όπως καταλαβαίνετε, όμως, μόνο για θέματα που μας ενδιαφέρουν δε μιλήσαμε. Ήταν περισσότερο ένα προεκλογικό event με δημοσιογράφους, ανθρώπους από τον Δήμο κ.λπ. Προσφάτως μάλιστα δύο μέλη της επιτροπής αποχώρησαν, δηλώνοντας απογοήτευση. Εγώ συνεχίζω με ή χωρίς την “επιτροπή”», αναφέρει χαρακτηριστικά στην ανάρτησή της η Γεωργία Ξημεράκη.</p>
      <figure>
        <img src="https://www.neakriti.gr/files/2019-11-18/anartisi.jpg"/>
      </figure>
      <p>
        <b>ΣΤΟΝ ΔΗΜΟ ΗΡΑΚΛΕΙΟΥ</b>
      </p>
      <p>
        <b>Ποια είναι η Επιτροπή Προσβασιμότητας</b>
      </p>
      <p>Για την ιστορία, θυμίζουμε ότι η Επιτροπή Προσβασιμότητας στον Δήμο Ηρακλείου, η οποία ασχολείται με θέματα στρατηγικής ευαισθητοποίησης πολιτών και θέματα εφαρμογής πολιτικών αποκατάστασης και προσβασιμότητας, ξεκίνησε να λειτουργεί τον περασμένο Φεβρουάριο.</p>
      <p>Στην επιτροπή συμμετέχουν εκπρόσωποι της Εθνικής Συνομοσπονδίας Ατόμων με Αναπηρία, της Περιφερειακής Ένωσης Τυφλών Κρήτης, του Εμπορικού Συλλόγου Ηρακλείου, του Σωματείου Επαγγελματιών Επισιτισμού και Διασκέδασης, συγκοινωνιολόγοι, στελέχη της Τεχνικής Υπηρεσίας και εκπρόσωποι των δημοτικών παρατάξεων, υπό την προεδρία του αντιδημάρχου Τεχνικών Έργων Γιάννη Αναστασάκη.</p>
      <p>Μέσα στις αρμοδιότητες της Επιτροπής Προσβασιμότητας είναι ο προγραμματισμός και η χάραξη της πολιτικής αποκατάστασης προσβασιμότητας εμποδιζόμενων χρηστών, η διατύπωση προτάσεων αναγκαίων μέτρων, ο σχεδιασμός στρατηγικής ενημέρωσης και ευαισθητοποίησης των κατοίκων, ο συντονισμός των ενεργειών, η συνεργασία των φορέων και η ανάπτυξη μόνιμων συνεργασιών για την προώθηση της σημασίας της ανεμπόδιστης μετακίνησης των ευάλωτων χρηστών. Στόχος, όπως είχε επισημανθεί από πλευράς δημοτικής Αρχής Ηρακλείου στην πανηγυρική... πρώτη συνεδρίαση, στις αρχές Φεβρουαρίου, είναι η Επιτροπή να μην περιοριστεί σε ένα συμβουλευτικό, μονάχα, ρόλο στο Δημοτικό Συμβούλιο και στις αρμόδιες υπηρεσίες, αλλά θα ασχολείται με θέματα στρατηγικής ευαισθητοποίησης πολιτών, θέματα ανάπτυξης και εφαρμογής πολιτικών αποκατάστασης και προσβασιμότητας.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1558188/marturio-i-kathimerinotita-gia-anapirous-sto-irakleio/"/>
        <a href="https://www.neakriti.gr/article/kriti/irakleio/1526672/i-skliri-kathimerinotita-ton-amea-mesa-apo-ena-video/"/>
        <a href="https://www.neakriti.gr/article/kriti/hania/1554857/ratsismos-apo-tin-deuah-den-proslamvanei-duo-amea-para-tin-egrisi-apo-to-asep/"/>
        <a href="https://www.neakriti.gr/article/kriti/irakleio/1559049/harisan-to-hamogelo-se-80-paidia-amea/"/>
      </related>
    </article>
  </body>
</html>