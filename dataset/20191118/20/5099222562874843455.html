<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23499130-agenta-rusa-maria-butina-condamnata-pentru-spionaj-sua-primit-oferta-pentru-post-parlamentul-rus.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T20:06:00+00:00"/>
    <meta property="og:title" content="Agenta rusă Maria Butina, condamnată pentru spionaj în SUA, a primit o ofertă pentru un post la Parlamentul rus"/>
    <meta property="og:description" content="Un controversat parlamentar rus i-a oferit agentei ruse Maria Butina, proaspăt întoarsă în Rusia după ce a fost condamnată pentru spionaj în SUA, un post la Parlament, au relatat"/>
  </head>
  <body>
    <article>
      <h1>Agenta rusă Maria Butina, condamnată pentru spionaj în SUA, a primit o ofertă pentru un post la Parlamentul rus</h1>
      <address><time datetime="2019-11-18T20:06:00+00:00">18 Nov 2019, 20:06</time> by <a rel="author">N.O.</a></address>
      <p><b>Un controversat parlamentar rus i-a oferit agentei ruse Maria Butina, proaspăt întoarsă în Rusia după ce a fost condamnată pentru spionaj în SUA, un post la Parlament, au relatat luni agențiile de presă din Rusia, scrie </b><a href="https://www.themoscowtimes.com/2019/11/18/russian-agent-butina-offered-job-in-parliament-following-return-home-a68216">The Moscow Times.</a> <b>De altfel, Butina nu ar deveni singurul spion care a ajuns în Parlament, Andrei Lugovoi, ofițer FSB și asasinul lui Alexander Litvinenko, a fost decorat de Vladimir Putin pentru “energica sa activitate legislativă”.<br/></b><br/>Deputatul Leonid Slutsky a întâlnit-o pe Butina la o zi după ce aceasta s-a întors în Rusia în octombrie, spunând că pe ”Butina o așteaptă multe victorii”. Butina a fost condamnată la 18 luni de închisoare, după ce a pledat vinovată la conspirație la ”promovarea intereselor Rusiei” ca agent al guvernului rus. <br/><br/>”Am auzit că ai primit o ofertă de la Leonid Slutsky pentru a veni să lucrezi în Duma de Stat în această comisie”, i-a spus avocata Tatyana Moskalkova Mariei Butina, potrivit Interfax. ”Este o ofertă foarte bună și interesantă pentru experiența ta profesională”, i-a mai spus Moskalkova.<br/><br/>Slutsky, care este președintele Comisiei pentru Afaceri Internaționale din Duma de stat, a fost acuzat anul trecut de mai multe jurnaliste de hărțuire sexuală. Acesta și-a cerut scuze ulterior, iar Comisia de Etică a Dumei de stat a respins acuzațiile. <br/><br/>De asemenea, Moskalkova i-a oferit Mariei Butina un post la biroul său pentru drepturile cetățenilor ruși în străinătate. <br/><br/>Singurul cetățean de naționalitate rusă condamnat în ancheta privind ingerința Moscovei în politica internă americană, Butina ar fi înfiripat legături cu National Rifle Association (NRA), care i-ar fi permis să intre în contact cu Donald Trump înainte de alegerea acestuia, dar și cu unul dintre fiii lui.<br/><br/>Butina nu ar fi primul agent secret care ar ajunge în Parlament. Andrei Lugovoy, ofițer FSB și <a href="https://www.hotnews.ro/stiri-international-21522791-washingtonul-sanctioneaza-apropiat-lui-putin-presupusii-asasini-lui-aleksandr-litvinenko.htm">asasinul lui Alexander Litvinenko</a>, este de asemenea parlamentar și a fost decorat de Putin pentru “energica sa activitate legislativă”.<br/><br/>Aleksandr Litvinenko, un fost spion rus, a murit la Londra în 2006, după ce a băut un ceai cu Andrei Lugovoi - un fost membru al serviciului de protectie de la Kremlin, devenit deputat între timp.</p>
    </article>
  </body>
</html>