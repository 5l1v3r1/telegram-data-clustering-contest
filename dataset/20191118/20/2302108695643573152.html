<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/dan-barna-la-tvr-despre-esecul-din-10-noiembrie-e-un-paradox-ca-in-a-doua-parte-a-zilei-voturile-pentru-psd-au-crescut.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-18T20:08:58+00:00"/>
    <meta property="og:title" content="Dan Barna, la TVR: E necesar ca în București să fie un candidat comun cu PNL ca să scăpăm de Gabriela Firea/ Nu vom susține necondiționat Guvernul Orban"/>
    <meta property="og:description" content="Dan Barna, liderul USR, a fost prezent, luni seară, la TVR, unde a făcut mai multe declarații referitoare la eșecul înregistrat în 10 noiembrie, atunci"/>
  </head>
  <body>
    <article>
      <h1> Dan Barna, la TVR: E necesar ca în București să fie un candidat comun cu PNL ca să scăpăm de Gabriela Firea/ Nu vom susține necondiționat Guvernul Orban </h1>
      <address><time datetime="2019-11-18T20:08:58+00:00">18 Nov 2019, 20:08</time> by <a rel="author">Redacția</a></address>
      <p>Dan Barna, liderul USR, a fost prezent, luni seară, la TVR, unde a făcut mai multe declarații referitoare la eșecul înregistrat în 10 noiembrie, atunci când nu a reușit să intre în turul doi alături de candidatul PNL Klaus Iohannis, dar și despre viitorul alianței USR PLUS și o posibilă colaborare cu PNL la alegerile din 2020. G4Media vă prezintă principalele declarații ale lui Dan Barna:</p>
      <p>
        <i>Cum arată turul 2 fără Dan Barna?</i>
      </p>
      <p>Arată cum au decis cetățenii. Avem oamenii cu cele mai bune structuri în teritoriu, ceea ce pare că, iată, contează foarte mult. Dincolo de faptul că ne-am dorit mai mult decât era realist la acest moment arată cât de mult de muncă este. Dar faptul că există acest elan e motivul pentru care nu vreau să îmi dau demisia.</p>
      <p>
        <i>Nu sunteți dumneavoastră elanul USR.</i>
      </p>
      <p>Am spus că împreună cu colegii mei o să ducem împreună proiectele pe care le avem. Tocmai de aceea i-am întrebat pe colegii mei dacă vor să mai fiu președintele partidului. Ambele variante sunt pe masă. Oricum ar fi, alianța USR PLUS va merge mai departe.</p>
      <p>
        <i>Ați simțit un soi de presiune nevăzută în ziua alegerilor?</i>
      </p>
      <p>Sunt diverse paradoxuri statistice, cum ar fi că, de obicei, electoratul PSD scădea în a doua parte a zilei iar de data asta nu s-a întâmplat. Dincolo de asta, valul pe care trebuia să îl formăm n-a fost suficient de mare, dar peste 5 ani o să fie altfel. E o ciudățenie, e un paradox, prima dată în 30 de ani, candidatul PSD a înregistrat voturi în a doua parte a zilei (…) Din momentul în care au început atacurile, ne-am dat seama că trebuie să creăm un val suficient de mare ca să câștigăm și că este singura șansă. Se pare că n-am reușit să creăm valul.</p>
      <p>
        <i>Cum vedeți turul 2 fără dezbatere?</i>
      </p>
      <p>E o degradare a convenției sociale între politician și cetățean pe care cumva am tulburat-o mergând pe stradă. Strategiile de campanie s-au schimbat, în primul tur i-am invitat pe ambii la dezbatere, nu s-a întâmplat. Nu este o surpriză. Am spus că aș fi participat în orice format și formulă la dezbatere.</p>
      <p>
        <i>Iese România câștigată cu cei doi candidați?</i>
      </p>
      <p>Votez cu actualul președinte, îi îndemn pe simpatizanți să facă același lucru. Boicotul e un fake news, ca să ne înțelegem, noi recomandăm ieșirea la vot.</p>
      <p>
        <i>Cum vedeți soarta USR mai departe? Va exista o alianță cu PNL?</i>
      </p>
      <p>La nivel național nu va exista o alianță, dar în local există posibilitatea ca cele două să colaboreze, este un scenariu. La fel cum scenariul unui candidat comun la București este necesar ca să scăpăm de Firea.</p>
      <p>
        <i>Scârțâie alianța cu PLUS? </i>
      </p>
      <p>Într-o alianță e normal să apară și puncte de vedere diferite. De la început, perspectiva era să ajungem la o logică de fuziune. Vom vedea în funcție de perioada următoare. Obiectivul principal acum sunt localele. Am învățat la prezidențiale că dacă nu ești prezent în local, valul de încredere urbană nu e suficient. Toată lumea era convinsă că vom avea un tur doi Iohannis-Barna.</p>
      <p>
        <i>Veți susține necondiționat Guvernul Orban?</i>
      </p>
      <p>Nu am zis că îi susținem necondiționat. Momentan ei stau într-o croșetă de logică de campanie. O să vedem după o lună, două, ce se întâmplă în economie. Momentan e prea devreme să tragem concluzii.</p>
      <p>
        <i>Dacă partidul nu vă va înlocui vă vedeți candidat peste 5 ani?</i>
      </p>
      <p>Să ajungem acolo. Obiectivul meu când am preluat partidul a fost ca USR să conteze în politica românească, eu sunt foarte mulțumit de ce am reușit până acum, suntem a treia forță politică. Că voi fi eu sau altcineva, nu contează. Dincolo de asta, eu voi rămâne în politică, alături de colegii din USR. Sunt foarte îndărătnic.</p>
      <p>
        <i>Mergeți pe mâna lui Nicușor Dan?</i>
      </p>
      <p>Alianța va avea un candidat unic. Se va ajunge la o confruntare Nicușor Dan, dacă va fi candidatul USR, cu Vlad Voiculescu. Vom vedea dacă el va fi candidatul ales.</p>
      <p>
        <i>Vă vedeți la guvernare cu PNL?</i>
      </p>
      <p>Este o perspectivă realistă. În momentul în care vom avea alegeri parlamentare, dacă cetățenii ne votează, vom fi acolo fără niciun fel de ezitare.</p>
      <p>
        <b>Context</b>
      </p>
      <p>În alianța USR PLUS tensiunile s-au ascuțit luni, odată cu publicarea unei scrisori deschise de către liderul PLUS Dacian Cioloș, prin care acesta cerea o conducere comună a partidului. Citește mai multe <a href="https://www.g4media.ro/breaking-reactie-taioasa-a-lui-dan-barna-la-adresa-lui-ciolos-trebuie-sa-construim-pe-loialitate-intre-parteneri-si-de-aceea-nu-o-sa-ne-impiedicam-in-gesturi-precum-o-intrerupere-la-o-conferinta-de-p.html">aici. </a>G4Media<a href="https://www.g4media.ro/cum-vrea-ciolos-sa-inhate-partidul-lui-barna.html"> a scris la scurt timp după eșecul înregistrat de Dan Barna</a> în primul tur al alegerilor prezidențiale, din 10 noiembrie, că Dacian Cioloș se pregătește să preia conducerea alianței, însă liderul PLUS a negat vehement la acel moment informațiile scurse din interiorul alianței.</p>
      <p>
        <i>sursa foto: Inquam Photos/ Octav Ganea</i>
      </p>
    </article>
  </body>
</html>