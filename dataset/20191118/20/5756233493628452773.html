<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622217/%DA%AF%D8%B2%D8%A7%D8%B1%D8%B4-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%AF%D8%B1-%D8%A8%D8%B1%D8%AE%DB%8C-%D8%B4%D9%87%D8%B1%D9%87%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T20:19:00+00:00"/>
    <meta property="og:title" content="گزارش اعتراضات در برخی شهرها"/>
    <meta property="og:description" content="استان کردستان در شروع اعتراض ها تحرکاتی را در شهرهای کامیاران، مریوان، سقز و سنندج شاهد بود اما در روزهای بعد این آشوب ها به شهرهای مریوان و سنندج محدود شد."/>
  </head>
  <body>
    <article>
      <h1>گزارش اعتراضات در برخی شهرها</h1>
      <address>
        <time datetime="2019-11-18T20:19:00+00:00">18 Nov 2019, 20:19</time>
      </address>
      <p>
        <i>استان کردستان در شروع اعتراض ها تحرکاتی را در شهرهای کامیاران، مریوان، سقز و سنندج شاهد بود اما در روزهای بعد این آشوب ها به شهرهای مریوان و سنندج محدود شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>خبرگزاری ایرنا نوشت: با حاکم شدن آرامش درکشور طی ۲۴ ساعت گذشته، دو شهرستان مریوان و سنندج در استان کردستان و یک همسایه شمالی آنها یعنی شهرستان بوکان در استان آذربایجان غربی به اتفاق شهرستان هایی در استان البرز اما در این مدت شاهد تداوم تحرکات اعتراضی همراه با آشوب های خیابانی و درگیری با ماموران انتظامی بود.</p>
      <p>استان کردستان در شروع اعتراض ها تحرکاتی را در شهرهای کامیاران، مریوان، سقز و سنندج شاهد بود اما در روزهای بعد این آشوب ها به شهرهای مریوان و سنندج محدود شد.</p>
      <figure>
        <img src="https://aftabnews.ir/files/fa/news/1398/8/27/360931_186.jpg"/>
      </figure>
      <p>بخاطر ناامنی‌های اخیر در مریوان و آتش زدن دو پمپ بنزین، از دیروز تمام جایگاه‌های توزیع سوخت این شهر تعطیل شده و اکنون پنج جایگاه عرضه فرآورده‌های نفتی شهر مریوان غیرفعال است.</p>
      <p>در استان البرز نیز شدت درگیری در روز نخست زیاد و وسعت آن گسترده بود اما طی دیروز و امروز این تحرکات محدود به شهرستان های فردیس و گلشهر شد،‌ اگر چه شهرستان های بهارستان، قدس و شهریار فضایی امنیتی داشتند.</p>
      <p>در البرز ۶۹ جایگاه عرضه سوخت وجود دارد که طی ۲ روز گذشته حدود ۱۱ جایگاه عرضه بنزین در شهرهای فردیس و کرج تخریب شده و به خاطر مسائل امنیتی و پیشگیری از آتش سوزی و جلوگیری از بروز خسارت های بیشتر تعدادی از جایگاه های عرضه سوخت تعطیل است و در نقاط حساس شهر واقع در هسته مرکزی شهر کرج و فردیس جایگاه ها تنها در ساعاتی محدود فعال هستند.</p>
      <p>اگر چه به گفته مقامات مسئول، در استان البرز کمبود بنزین وجود ندارد اما به خاطر تعطیلی برخی جایگاه ها در جلوی جایگاه های دیگر صف های طولانی شکل گرفته است.</p>
      <p>استان خوزستان نیز جمعه و شنبه گذشته در شهرهای آبادان، اهواز، خرمشهر و ماهشهر شاهد تجمعات اعتراضی بود و اغلب این اجتماعات نیز با درگیری معترضان با نیروهای انتظامی همراه شد اما در ۲۴ ساعت گذشته از حجم این آشوب ها کم شده است.</p>
      <p>امروز دوشنبه تعدادی از مردم شهرک چمران در ماهشهر در اعتراض به افزایش قیمت بنزین تجمع کردند که این تجمع هنگامی که نیروی انتظامی برای باز کردن راه تردد مردم وارد عمل شد به درگیری کشیده شد.</p>
      <p>استان اصفهان نیز طی ۲۴ ساعت گذشته در شهرهای نجف آباد و یزدانشهر با رخدادهای مشابه ای در ارتباط با اعتراض به افزایش قیمت بنزین روبرو بود.</p>
      <p>اماکن عمومی این دو شهر از جمله یک پمپ بنزین و ۲ بانک در یزدانشهر و سه بانک در نجف آباد و همچنین تعدادی از واحدهای تجاری خسارت زیادی دیدند.</p>
      <p>همچنین دیروز به مرکز مخابرات خاتم الانبیا(ص) اصفهان حمله کردند و موجب شدند تلفن‌های ثابت و سیار ملک شهر قطع شود؛ در این محدوده چند شعبه بانک و تاسیسات عمومی آتش زده شد.</p>
      <p>خبرگزاری ایسنا نیز نوشته است: بعد از دو روز ناآرامی و اخلال در زندگی روزمره شهروندان شیرازی، از صبح امروز با همراهی باران شدیدی که از شامگاه یکشنبه 26 آبان شروع شده بود، به تدریج آرامش به شیراز بازگشت و عصر و شامگاه دوشنبه، شهر و شهروندان روی آرامش به خود دید.</p>
      <p>براساس مشاهدات از نقاط مختلف شیراز خصوصا مناطقی که روزهای گذشته شاهد ناآرامی و اغتشاش بودیم، اکنون وضعیت کاملا آرام بوده و تردد در نقاط مختلف برقرار است.</p>
      <p>شهروندان در ساعات گذشته امکان بازگشت به زندگی روزمره را یافته و در آرامش این زمینه برایشان فراهم شد که در نقاط مختلف تردد داشته باشند.</p>
      <p>تعداد زیادی از جایگاه های سوخت که طی دو روز گذشته و بعد از تخریب و آتش زدن برخی از این جایگاه ها، تعطیل شده بود، بار دیگر به چرخه سوخت رسانی بازگشته و اگرچه صف دریافت بنزین همچنان طولانیست اما مردم فارغ از نگرانی، برای دریافت سوخت در انتظار هستند.</p>
      <p>نیروهای پلیس با استقرار در نقاط حساس و پر اهمیت شیراز، بر روند حفظ و ارتقاء آرامش در این شهر نظارت دارند.</p>
    </article>
  </body>
</html>