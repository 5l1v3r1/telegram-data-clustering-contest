<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520450-velke-digitalni-firmy-budou-muset-v-cesku-platit-dan-navrhla-vlada/"/>
    <meta property="og:site_name" content="KurzyCZ"/>
    <meta property="article:published_time" content="2019-11-18T20:58:06+00:00"/>
    <meta property="og:title" content="Velké digitální firmy budou muset v Česku platit daň, navrhla vláda"/>
    <meta property="og:description" content="Novou digitální daň ve výši sedmi procent by podle vládního návrhu zákona o dani z digitálních služeb měly platit velké firmy, které sice nemají v České republice sídlo či pobočku, ale prostřednictvím digitální ekonomiky tu dělají byznys. Zdaněnými digitálními službami by se od roku 2020 měly stát cílené reklamní kampaně, využití mnohostranného digitálního rozhraní a prodej dat o uživatelích. Daň budou platit firmy s globálními výnosy přesahujícími 750 milionů eur, nebo které takového výnosu dosahují samy, které současně vyinkasovaly za zdanitelné služby na území České republiky minimálně 100 milionů korun."/>
  </head>
  <body>
    <article>
      <h1>Velké digitální firmy budou muset v Česku platit daň, navrhla vláda</h1>
      <address><time datetime="2019-11-18T20:58:06+00:00">18 Nov 2019, 20:58</time> by <a rel="author">Vlada.cz</a></address>
      <p>Vláda <a href="https://www.kurzy.cz/tema/andrej-babis/">Andreje Babiše</a> rozhodla na jednání v pondělí 18. listopadu 2019, že Parlamentu navrhne schválit nový <a href="https://zakony.kurzy.cz/">zákon</a> zavádějící sedmiprocentní <a href="https://www.kurzy.cz/dane/digitalni-dan/">digitální daň</a>. Schválila také návrh <a href="https://zakony.kurzy.cz/">zákona</a>, který zpřísňuje obchod se strategickými <a href="https://www.kurzy.cz/komodity/drahe-kovy/">kovy</a> z rizikových zemí, a novou systemizaci služebních a <a href="https://prace.kurzy.cz/urad-prace/volna-mista/">pracovních míst</a>, která zeštíhluje státní správu o více než 2 000 míst.</p>
      <p>Novou <a href="https://www.kurzy.cz/dane/digitalni-dan/">digitální daň</a> ve výši sedmi procent by podle vládního návrhu <b><a href="https://zakony.kurzy.cz/">zákona</a> o <a href="https://www.kurzy.cz/dane/digitalni-dan/">dani z digitálních služeb</a></b> měly platit velké <a href="https://rejstrik-firem.kurzy.cz/">firmy</a>, které sice nemají v České republice sídlo či pobočku, ale prostřednictvím digitální <a href="https://www.kurzy.cz/makroekonomika/">ekonomiky</a> tu dělají byznys. Zdaněnými digitálními službami by se od <a href="https://www.kurzy.cz/finance/2020/">roku 2020</a> měly stát cílené reklamní kampaně, využití mnohostranného digitálního rozhraní a prodej dat o uživatelích. Daň budou platit <a href="https://rejstrik-firem.kurzy.cz/">firmy</a> s globálními výnosy přesahujícími 750 milionů <a href="https://www.kurzy.cz/kurzy-men/nejlepsi-kurzy/EUR-euro/">eur</a>, nebo které takového výnosu dosahují samy, které současně vyinkasovaly za zdanitelné služby na území České republiky minimálně 100 milionů <a href="https://www.kurzy.cz/koruna/">korun</a>.</p>
      <p>Ministerstvo financí předpokládá, že státní pokladna z nové <a href="https://www.kurzy.cz/dane-danova-priznani/">daně</a> utrží 2,4 až 6,6 miliardy <a href="https://www.kurzy.cz/koruna/">korun</a> ročně. Platnost <a href="https://zakony.kurzy.cz/">zákona</a> má být omezena do roku 2024, protože <a href="https://www.kurzy.cz/obec/ceska/">česká</a> vláda předpokládá, že do té doby dojde na úrovni <a href="https://www.kurzy.cz/tema/evropa/">Evropské unie</a> či OECD ke globální dohodě o zdanění provozovatelů digitálních služeb. Další podrobnosti naleznete v tiskové zprávě Ministerstva financí.</p>
      <p>Vláda schválila také návrh nového <b><a href="https://zakony.kurzy.cz/">zákona</a> o provádění zvláštních režimů v oblasti <a href="https://www.kurzy.cz/cnb/ekonomika/zahranicni-obchod/">zahraničního obchodu</a></b>. Jedná se o právní normu, která do českého právního řádu přebírá evropské předpisy v oblasti <a href="https://www.kurzy.cz/cnb/ekonomika/zahranicni-obchod/">zahraničního obchodu</a> se strategickými či <a href="https://www.kurzy.cz/komodity/drahe-kovy/">drahými kovy</a> z rizikových zemí, v nichž by výnosy z těchto transakcí mohly sloužit k podpoře terorismu, činnosti ozbrojených skupin, k porušování lidských práv například formou zneužívání dětské <a href="https://www.kurzy.cz/prace/">práce</a> atd. Proto EU požaduje, aby každá taková riziková transakce byla vysledovatelná, a jednotlivé státy mají určit garanty, kteří budou mít tuto oblast na starosti. Vláda navrhuje, aby se v České republice stalo tímto garantem Ministerstvo <a href="https://www.kurzy.cz/makroekonomika/prumysl/">průmyslu</a> a obchodu.</p>
      <p>Ministři poslali do Poslanecké sněmovny také návrh <b>novely <a href="https://zakony.kurzy.cz/">zákona</a></b> <b>o odpovědnosti za přestupky a řízení o nich</b>. Novela reaguje na požadavky z praxe po dvou letech fungování stávajícího <a href="https://zakony.kurzy.cz/">zákona</a>. Usnadňuje například zaměstnávání úředníků na pozicích s přestupkovou agendou. Ti už by nemuseli splňovat podmínku vysokoškolského vzdělání, postačit by mělo absolvování zkoušky odborné způsobilosti u Ministerstva vnitra, na jejíž složení budou mít 18 měsíců.</p>
      <p>Novela se také zabývá problémem s dealery drog, kterým by mohl být nově uložen trest zákazu pohybu na konkrétně stanovených místech, či s užíváním pyrotechniky některými fanoušky na sportovních zápasech. Podle Ministerstva vnitra patří používání pyrotechniky během sportovních zápasů k častým a zároveň rizikovým projevům sportovního fandění, které vážně ohrožují lidské zdraví a majetek. Proto má být přestupkový <a href="https://zakony.kurzy.cz/">zákon</a> doplněn o novou skutkovou podstatu přestupku spočívajícího v postihu používání pyrotechniky v rámci sportovní akce, při cestě na sportovní akci nebo při návratu z ní. Další informace obsahuje tisková zpráva Ministerstva vnitra.</p>
      <p>Vláda schválila také <b>systemizaci služebních a <a href="https://prace.kurzy.cz/urad-prace/volna-mista/">pracovních míst</a> s účinností od 1. ledna <a href="https://www.kurzy.cz/finance/2020/">2020</a></b>. Dodržela přitom slib dalšího snižování tzv. tabulkových míst v ústředních správních orgánech a jejich organizačních složkách, a tím i úspor státu na mzdových nákladech. Od 1. ledna <a href="https://www.kurzy.cz/finance/2020/">2020</a> bude na služebních úřadech celkem 75 754 služebních a <a href="https://prace.kurzy.cz/urad-prace/volna-mista/">pracovních míst</a>. Ve srovnání s 1. lednem 2019 se jedná o snížení o 2 089 systemizovaných míst a ve srovnání s předpokládaným stavem k 31. prosinci 2019 je to snížení o 2 042 systemizovaných míst. Například na Úřadu vlády dochází k 1. lednu k redukci o 135 systemizovaných míst, což je o 21,13 procenta současného stavu.</p>
      <p>Kompletní výsledky jednání vlády naleznete na http://www.vlada.cz/cz/media-centrum/vysledky-jednani-vlady-18-listopadu-2019-177941/.</p>
      <related>
        <h4>Příbuzné stránky</h4>
        <a href="https://zpravy.kurzy.cz/71596-ceske-firmy-musi-eu-od-cervence-platit-digitalni-dan/"/>
        <a href="https://www.kurzy.cz/zpravy/nazory/A-V-T-3533/"/>
        <a href="https://www.kurzy.cz/tema/5469667.html"/>
        <a href="https://www.kurzy.cz/tema/4559376.html"/>
        <a href="https://www.kurzy.cz/zpravy/473845-cesko-stale-suzuje-velke-sucho-nektere-obce-musi-vodu-dovazet/"/>
        <a href="https://www.kurzy.cz/tema/detail/velke-firmy-budou-muset-mit-v-dozorcich-radach-zeny-anketa-2992241.html"/>
        <a href="https://www.kurzy.cz/zpravy/nazory/A-V-T-8355/"/>
        <a href="https://www.kurzy.cz/tema/detail/cirkev-musi-platit-dane-tvrdi-hejtman-zimola-3279840.html"/>
        <a href="https://zpravy.kurzy.cz/279670-ln-i-mrtvy-musi-platit-za-mobilni-telefon-tlaci-na-pribuzne-mobilni-operatori/"/>
        <a href="https://www.kurzy.cz/zpravy/416891-zacina-platit-lex-babis-tito-ministri-museli-prestat-podnikat/"/>
        <a href="https://www.kurzy.cz/tema/detail/plat-armstrong-musi-byvalemu-sponzorovi-vratit-ctvrt-2568456.html"/>
        <a href="https://www.kurzy.cz/zpravy/202825-to2-nebude-muset-platit-miliardu-vodafonu/"/>
      </related>
    </article>
  </body>
</html>