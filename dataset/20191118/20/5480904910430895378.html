<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/demonstranti-se-dohodli-na-okamzitem-odchodu-z-karolina/1822459?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T20:34:00+00:00"/>
    <meta property="og:title" content="Demonstranti se dohodli na okamžitém odchodu z Karolina"/>
    <meta property="og:description" content="Praha - Demonstranti, kteří po několik dnů blokovali budovu rektorátu Univerzity Karlovy (UK), se v pondělí večer po tříhodinovém jednání dohodli s akademickým senátem univerzity na okamžitém ukončení okupační stávky. Stáhli také požadavek, aby akademický senát inicioval odvolání rektora Tomáše Zimy, na jeho odchodu ale dál trvají. Akademický senát na základě požadavků protestujících přijal usnesení, že UK bude iniciativní při řešení problému klimatické změny. V budově rektorátu v Karolinu byla od minulého týdne asi dvacítka vysokoškoláků, proti jejich protestu vznikla petice, kterou od neděle podepsalo přes 140 posluchačů a absolventů univerzity."/>
  </head>
  <body>
    <article>
      <h1>Demonstranti se dohodli na okamžitém odchodu z Karolina</h1>
      <address><time datetime="2019-11-18T20:34:00+00:00">18 Nov 2019, 20:34</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Demonstranti, kteří po několik dnů blokovali budovu rektorátu Univerzity Karlovy (UK), se v pondělí večer po tříhodinovém jednání dohodli s akademickým senátem univerzity na okamžitém ukončení okupační stávky. Stáhli také požadavek, aby akademický senát inicioval odvolání rektora Tomáše Zimy, na jeho odchodu ale dál trvají. Akademický senát na základě požadavků protestujících přijal usnesení, že UK bude iniciativní při řešení problému klimatické změny. V budově rektorátu v Karolinu byla od minulého týdne asi dvacítka vysokoškoláků, proti jejich protestu vznikla petice, kterou od neděle podepsalo přes 140 posluchačů a absolventů univerzity.</p>
      <slideshow>
        <figure>
          <img src="https://i3.cn.cz/6/1574088806_P201911180652001.jpg"/>
        </figure>
        <figure>
          <img src="https://i3.cn.cz/6/1574088359_P201911180644501.jpg"/>
        </figure>
        <figure>
          <img src="https://i3.cn.cz/6/1574088115_P201911180640801.jpg"/>
        </figure>
        <figure>
          <img src="https://i3.cn.cz/6/1574087937_P201911180637201.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3383">Fotogalerie: Stávka studentů v Karolinu</a>
        </figcaption>
      </slideshow>
      <p>Předsednictvo akademického senátu v podvečer vyzvalo studenty k ukončení okupační stávky a navrhlo jim, aby přišli o svých požadavcích diskutovat do příslušných odborných komisí. Demonstranti nejprve označili požadavky za ultimativní, po několikahodinovém jednání sami přišli s požadavkem, aby akademický senát usiloval o odvolání Zimy a o klimatickou neutralitu UK do roku 2022.</p>
      <p>Po dalším jednání protestující požadavky zmírnili a dohodli se s představiteli akademického senátu na konečném znění stanoviska, které předsednictvo senátu obratem schválilo. Stanovisko uvádí, že "předsednictvo Akademického senátu Univerzity Karlovy bere vážně požadavky týkající se klimatu předložené iniciativou Univerzity za klima a vyzývá vedení UK, aby projevilo iniciativu při jejich naplňování". Prorektor Jan Royt následně řekl, že vedení UK výzvě vyhoví.</p>
      <p>Bezprostředně po uzavření dohody vyšli demonstranti na nádvoří Karolina, kde se shlukli do hloučku, slavili a vykřikovali "vítězství" a "svoboda". Zhruba o 45 minut později začali vyklízet ležení u vrátnice rektorátu a snímat plakáty vyvěšené na budově i na oplocení areálu. Na úklid budovy dohlíželi zástupci univerzity, vše se dělo bez konfliktů.</p>
      <p>Prostory vestibulu v Karolinu, kde sídlí rektor a centrální orgány UK, obsadili studenti minulý týden ve středu. Předtím strávili jeden den a noc v budově Filozofické fakulty UK, kde stávkovali za lepší ochranu klimatu a snižování emisí. Svůj protest směřovali k vládě, po přesunu do Karolina ho ale namířili hlavně proti rektorovi Zimovi.</p>
      <p>Univerzita Karlova má kolem 45.000 studentů. V budově rektorátu demonstrovaly dvě desítky lidí, někteří z nich uváděli, že studují na jiné vysoké škole než UK. Dnes se většina z nich odmítla vyjádřit k dotazům zástupců akademického senátu, na které vysoké škole studují.</p>
    </article>
  </body>
</html>