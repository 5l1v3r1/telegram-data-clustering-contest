<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827175.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T20:52:00+00:00"/>
    <meta property="og:title" content="آژانس: ذخایر آب سنگین ایران از سقف تعیین‌شده در برجام گذشت"/>
    <meta property="og:description" content="به گزارش تسنیم ، خبرگزاری رویترز روز دوشنبه به نقل از آژانس بین‌المللی انرژی اتمی گزارش داد که ذخایر آب سنگین ایران از حد مجاز تعیین شده در برجام (۱۳۰ تن) عبور کرده است."/>
  </head>
  <body>
    <article>
      <h1>آژانس: ذخایر آب سنگین ایران از سقف تعیین‌شده در برجام گذشت</h1>
      <address>
        <time datetime="2019-11-18T20:52:00+00:00">18 Nov 2019, 20:52</time>
      </address>
      <p>یک رسانه انگلیسی مدعی شد که آژانس بین‌المللی انرژی اتمی حجم ذخایر آب سنگین ایران از حد مجاز طبق برجام را به کشورهای عضو خود اعلام کرده است.</p>
      <p>به گزارش تسنیم ، خبرگزاری رویترز روز دوشنبه به نقل از آژانس بین‌المللی انرژی اتمی گزارش داد که ذخایر آب سنگین ایران از حد مجاز تعیین شده در برجام (۱۳۰ تن) عبور کرده است.</p>
      <p>بر اساس گزارشی که آژانس بین‌المللی انرژی اتمی به کشورهای عضو ارائه کرده و رویترز ادعا می‌کند که آن را مشاهده کرده است، ذخایر آب سنگین ایران در روز شنبه 16 نوامبر (25 آبان) از مرز 130 تن عبور کرده است. یک روز بعد یعنی روز یکشنبه 17 نوامبر (26 آبان) نیز بازرسان آژانس تأیید کرده‌اند که حجم ذخایر آب سنگین در ایران به 131.5 تن رسیده است.</p>
      <p>در پی کوتاهی طرف‌های برجام در حمایت از حقوق تصریح‌شده ایران ذیل برجام و مقابله با تحریم‌های یکجانبه آمریکا علیه ایران، شورای عالی امنیت ملی ایران روز چهارشنبه ۱۸ اردیبهشت‌ در بیانیه‌ای اعلام کرد جمهوری اسلامی ایران در راستای صیانت از امنیت و منافع ملی و حقوق تصریح‌شده خود مندرج در بندهای ۲۶ و ۳۶ برجام، برخی اقدامات خود ذیل برجام را متوقف خواهد کرد.</p>
      <p>از آن زمان تاکنون ایران طی چهار مرحله اقدام به کاهش تعهدات هسته‌ای خود ذیل برجام کرده و به طرف‌های اروپایی برجام هشدار داده است که دیگر حاضر به اجرای یکجانبه برجام نخواهد بود.</p>
      <p>ایران تصریح کرده است که  تا زمانی که طرف‌های دیگر برجام به تعهداتشان عمل نکنند، روند کاهش تعهدات هسته‌ای خود را به‌صورت مرحله به مرحله ادامه خواهد داد.</p>
      <p>در چهارمین گام از کاهش تعهدات هسته‌ای ایران که روز سه‌شنبه ۱۴ آبان رسماً از سوی رئیس‌جمهور حسن روحانی اعلام شد، گازدهی به آبشارهای سانتریفیوژ در تأسیسات هسته‌ای شهید علیمحمدی (فردو) از نخستین دقایق بامداد روز پنج‌شنبه ۱۶ آبان آغاز شد.</p>
    </article>
  </body>
</html>