<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/svenska-resenarer-hotas-av-den-finska-storstrejken"/>
    <meta property="og:site_name" content="SVT Nyheter"/>
    <meta property="article:published_time" content="2019-11-18T20:21:13+00:00"/>
    <meta property="og:title" content="Svenska resenärer hotas av den finska storstrejken"/>
    <meta property="og:description" content="Nästan alla finlandsfärjor kan bli liggande i hamn nästa vecka – efter att finländska fackförbund hotat gå ut med sympatiåtgärder under den stora finländska poststrejken. – Vi tycker att det här är jättetråkigt. Vi är inte en part i den här strejken och kan inte påverka det, säger Hans Friberg, operativ chef på Tallink Silja AB."/>
  </head>
  <body>
    <article>
      <h1>Svenska resenärer hotas av den finska storstrejken</h1>
      <address><time datetime="2019-11-18T20:21:13+00:00">18 Nov 2019, 20:21</time> by <a rel="author">Andreas Söderlund</a></address>
      <p>
        <b>Nästan alla finlandsfärjor kan bli liggande i hamn nästa vecka – efter att finländska fackförbund hotat gå ut med sympatiåtgärder under den stora finländska poststrejken.<br/>– Vi tycker att det här är jättetråkigt. Vi är inte en part i den här strejken och kan inte påverka det, säger Hans Friberg, operativ chef på Tallink Silja AB.</b>
      </p>
      <p>Fackförbund efter fackförbund hotar med att gå ut i strejk i Finland. Det här när en stor poststrejk nu går in i sin andra vecka.</p>
      <p>Enligt fackförbundet PAU (Finlands post- och logistikunion) kan arbetsgivarens förslag på nytt kollektivavtal  innebära lönesänkningar på 30-50 procent för de anställda. 9000 postanställda gick därför gick ut i strejk förra veckan. Och nu tar flera andra finländska fackförbund beslut om sympatiåtgärder.</p>
      <p>Ett av dem är Finlands Sjömans-Union – och det kan nu påverka även svenska resenärer.</p>
      <h3>Fartygen kan bli liggande</h3>
      <p>Från och med måndag morgon den 25 november hotar de stoppa alla fartyg som reser under finskt flagg. Det innebär att en stor del av båttrafiken mellan Sverige och Finland stannar.</p>
      <p>”Passagerarfartyg under finsk flagg, och som anländer finsk hamn efter kl. 06, blir liggande i hamn och medlemmar av Finlands Sjömans-Union följer inte längre med fartygen ut till sjöss”, skriver de på sin hemsida.</p>
      <h3>”Det är jättetråkigt”</h3>
      <p>Om konflikten inte är löst innan dess påverkas nästan samtliga Viking Line-fartyg, Silja Line-fartygen Silja Senerade och Baltic Princess och passagerartrafiken med Wasaline mellan Umeå och Vasa.</p>
      <p>– Det är jättetråkigt om det går så att våra resenärer kommer att drabbas. Men jag tycker inte att man ska vara orolig, jag hoppas att parterna löser det på ett bra sätt innan dess, säger Hans Friberg, operativ chef på Tallink Silja AB.</p>
      <p>Han utlovar information till resenärerna ifall strejkåtgärderna verkställs. Det gör även Wasaline.</p>
      <p>– Blir det så får man boka eller få pengarna tillbaka. Vi följer utvecklingen och går ut i god tid med information till resenärerna, säger Peter Stålhberg, vd på Wasaline.</p>
      <h3>Sex Viking Line-fartyg påverkas</h3>
      <p>För Viking Line-resenärer påverkas trafiken på fartygen Mariella, Gabriella, Amorella, Viking Grace och Rosella.</p>
      <p>”Eftersom vi inte är en part i denna strid kan vi bara beklaga situationen som uppkommit. Vår förhoppning är att parterna så snabbt som möjligt kommer överens och finner en konstruktiv lösning till konflikten. Vi informerar senare om eventuella flyttnings- och avbeställningsförfarande av bokningar”, skriver företaget på sin hemsida.</p>
      <related>
        <h4>Relaterat</h4>
        <a href="https://www.svt.se/nyheter/utrikes/redaren-ar-det-sympatistrejk-eller-sabotage"/>
      </related>
    </article>
  </body>
</html>