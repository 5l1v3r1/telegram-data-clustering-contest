<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/18/2019-dunya-kopekk-zag-sampiyonas-ingiltere-de-yapildi"/>
    <meta property="og:site_name" content="euronews"/>
    <meta property="article:published_time" content="2019-11-18T20:08:00+00:00"/>
    <meta property="og:title" content="2019 Dünya Köpekkızağı Şampiyonası İngiltere'de yapıldı"/>
    <meta property="og:description" content="Görüntüler Dünya Köpekkızağı Şampiyonası'ndan. 15 ülkeden 150 takımın katıldığı turnuvanın 2019 ayağı İngiltere'nin güneyinde Firle County Estate'de gerçekleştirildi."/>
  </head>
  <body>
    <article>
      <h1>2019 Dünya Köpekkızağı Şampiyonası İngiltere'de yapıldı</h1>
      <address><time datetime="2019-11-18T20:08:00+00:00">18 Nov 2019, 20:08</time> by <a rel="author">Sertaç Aktan</a></address>
      <p>Görüntüler Dünya Köpekkızağı Şampiyonası'ndan. 15 ülkeden 150 takımın katıldığı turnuvanın 2019 ayağı İngiltere'nin güneyinde Firle County Estate'de gerçekleştirildi.</p>
      <p>Sezondan beklenmeyen miktarda yağmur yağması nedeniyle oldukça çamurlu, kaygan ve tehlikeli hale gelen 5 km'lik parkurda kızakçılar zor şartlarda kıyasıya yarıştı.</p>
      <p>Genel olarak kar üzerinde yapılan kızak sporu bu yarışma ile farklı iklim ve coğrafyalarda da kızakların gerekli değişikliklerle kullanılabileceğinin en iyi göstergesi. Aralarında Sibirya Husky, Alaska Malamute ve Grönland türlerinin de bulunduğu toplam 250 köpek, kızakları var güçleriyle çekerek sahiplerine yarışı kazandırmaya çalıştı.</p>
      <p>Takımlar kızaklardaki köpek sayısına göre yarışıyor. Yarışma kategorilerinde 8, 6, 4 ve 2 köpekli kızaklar yer alıyor. Sürücünün içinde yer aldığı kızağa ise 'Rigg' adı veriliyor. Riggler de 2, 3 veya 4 tekerlekli olabiliyor.</p>
      <p>Yarışmanın solo kategorisinde sadece tek bir köpeğin arkasında koşarak yapılan 'Cani-cross' ve yine tek bir köpek ve dağ bisikleti ile yapılan 'Bikejor' klasmanları da bulunuyor.</p>
      <h3>Dünyanın pek çok yerinden katılımcı</h3>
      <p>Yarışmacılar parkuru belli bir zaman içerisinde tamamlamaya çalışıyor. Yarışmaya Rusya'dan, Belçika'dan ve İspanya'dan bile katılan takımlar var.</p>
      <h3>Köpeklerin sağlığı ve mutluluğu her şeyden önde tutuluyor</h3>
      <p>Köpeklerin sağlıklarına ve bakımlarına azami dikkat edilen yarışmada herhangi bir para ödülü bulunmuyor. Organizasyona destek veren veterinerler ve hayvan hakları organizasyonları yarışmayı yerinde takip ederek köpeklerin eziyet görmediğinden emin oluyor.</p>
    </article>
  </body>
</html>