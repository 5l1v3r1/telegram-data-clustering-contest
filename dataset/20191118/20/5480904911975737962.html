<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cesti-fotbaliste-do-21-let-po-obratu-vyhrali-v-chorvatsku-2-1/1822624?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T20:04:00+00:00"/>
    <meta property="og:title" content="Čeští fotbalisté do 21 let po obratu vyhráli v Chorvatsku 2:1"/>
    <meta property="og:description" content="Velika Gorica (Chorvatsko) - Čeští fotbalisté do 21 let zvítězili v kvalifikačním utkání o postup na mistrovství Evropy 2021 v Chorvatsku 2:1. &quot;Lvíčata&quot; prohrávala, ale Lukáš Krejčí a Pavel Bucha zařídili obrat. Češi jsou díky třetí výhře z pěti zápasů na prvním místě neúplné tabulky o bod před Řeky, kteří mají zápas k dobru."/>
  </head>
  <body>
    <article>
      <h1>Čeští fotbalisté do 21 let po obratu vyhráli v Chorvatsku 2:1</h1>
      <address><time datetime="2019-11-18T20:04:00+00:00">18 Nov 2019, 20:04</time> by <a rel="author" href="http://www.ctk.cz/" target="_blank">ČTK</a></address>
      <p>Velika Gorica (Chorvatsko) - Čeští fotbalisté do 21 let zvítězili v kvalifikačním utkání o postup na mistrovství Evropy 2021 v Chorvatsku 2:1. "Lvíčata" prohrávala, ale Lukáš Krejčí a Pavel Bucha zařídili obrat. Češi jsou díky třetí výhře z pěti zápasů na prvním místě neúplné tabulky o bod před Řeky, kteří mají zápas k dobru.</p>
      <slideshow>
        <figure>
          <img src="https://i3.cn.cz/6/1573760030_P201911141197901.jpg"/>
        </figure>
        <figure>
          <img src="https://i3.cn.cz/6/1573758897_P201911141181801.jpg"/>
        </figure>
        <figure>
          <img src="https://i3.cn.cz/6/1573754801_P201911141114201.jpg"/>
        </figure>
        <figure>
          <img src="https://i3.cn.cz/6/1573754754_P201911141113901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3331">Fotogalerie: Fotbalová jednadvacítka v sezoně 2019/20</a>
        </figcaption>
      </slideshow>
      <p>Na třetí Skoty má výběr trenéra Karla Krejčího tříbodový náskok a na čtvrté Chorvaty dokonce pětibodový. Chorvaté ale sehráli o utkání méně.</p>
      <p>"Je to velice cenný výsledek, protože si myslím, že z Chorvatska moc mužstev nebude odjíždět se třemi body. Moc si toho ceníme a hodně nám to pomůže," citoval Buchu web Fotbalové asociace ČR.</p>
      <p>"Nevyvíjelo se to podle našich představ. Chorvatsko mělo více ze hry a více šancí. Byli hodně rychlí směrem dopředu, ale my jsme ukázali týmového ducha, hráli jsme srdcem, bojovali jsme a přiklonilo se k nám štěstí," prohlásil Bucha, který hostuje z Plzně v Mladé Boleslavi.</p>
      <p>Na domácí straně se v základní sestavě představil útočník Liberce Petar Musa. Chorvaté se ujali vedení po půlhodině hry, kdy se trefil Luka Ivanušec. Češi odpověděli za devět minut. Na Janoškův rohový kop si naběhl Lukáš Krejčí a srovnal.</p>
      <p>Zvrat dokonal ve 72. minutě Bucha, který zaznamenal první trefu v národním týmu. "Vážím si toho, že v tomto mužstvu můžu být a měl jsem šanci nastoupit od začátku. Ten vítězný gól řadím hodně vysoko. Myslím, že jsem doteď ani v reprezentaci gól nedal, takže si toho hodně vážím," řekl Bucha.</p>
      <p>Domácí mohli o deset minut později vyrovnat, ale Brekalo trefil břevno a následnou střelu střídajícího Majera vyrazil gólman Jedlička. V páté minutě nastavení dostal červenou kartu Chorvat Domagoj Bradarič. "Lvíčata" ani v pátém kvalifikačním souboji nenašla přemožitele.</p>
      <h3>Chorvatsko - ČR 1:2 (1:1)</h3>
      <p>Branky: 30. Ivanušec - 39. L. Krejčí, 72. Bucha. Rozhodčí: Eskas - Ytterland, Jensen (všichni Nor.). ŽK: Gvardiol, Ivanušec, Šutalo, Žaper - Sadílek, L. Krejčí. ČK: 90.+5 Bradarič (Chorv.).</p>
      <p><b>Chorvatsko:</b> Šemper - Bradarič, Gvardiol, Kalaica, Šutalo - Moro (76. Majer), Lepinjica (83. Bistrovič), Ivanušec - Brekalo, Musa (83. Posavec), Cuze (64. Žaper). Trenér: Biščan.</p>
      <p><b>ČR:</b> Jedlička - Holík, Chaluš, L. Krejčí, Sadílek - Havelka, Janošek - Bucha, Šašinka, Granečný (78. Žitný) - Hložek (85. Souček). Trenér: K. Krejčí.</p>
      <h3>Tabulka 4. skupiny:</h3>
      <ul>
        <li>1. | ČR | 5 | 3 | 2 | 0 | 11:2 | 11</li>
        <li>2. | Řecko | 4 | 3 | 1 | 0 | 8:1 | 10</li>
        <li>3. | Skotsko | 5 | 2 | 2 | 1 | 4:2 | 8</li>
        <li>4. | Chorvatsko | 4 | 2 | 0 | 2 | 12:5 | 6</li>
        <li>5. | Litva | 5 | 1 | 1 | 3 | 4:6 | 4</li>
        <li>6. | San Marino | 5 | 0 | 0 | 5 | 0:23 | 0</li>
      </ul>
    </article>
  </body>
</html>