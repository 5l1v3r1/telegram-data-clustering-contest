<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/pompeo-kunngjorde-omstridt-midtosten-vedtak/71834598"/>
    <meta property="og:site_name" content="Dagbladet.no"/>
    <meta property="article:published_time" content="2019-11-18T20:22:59+00:00"/>
    <meta property="og:title" content="Pompeo kunngjorde omstridt Midtøsten-vedtak"/>
    <meta property="og:description" content="USAs utenriksminister Mike Pompeo kunngjorde mandag et omstridt Midtøsten-vedtak. - Palestinerne har tapt kampen, sier Midtøsten-ekspert."/>
  </head>
  <body>
    <article>
      <h1>Pompeo kunngjorde omstridt Midtøsten-vedtak</h1>
      <h2>USAs utenriksminister Mike Pompeo kunngjorde mandag et omstridt Midtøsten-vedtak. - Palestinerne har tapt kampen, sier Midtøsten-ekspert.</h2>
      <address><time datetime="2019-11-18T20:22:59+00:00">18 Nov 2019, 20:22</time> by <a rel="author">Tharald Halvorsen</a></address>
      <p>Det var USAs utenriksminister Mike Pompeo som brakte nyheten mandag, da han talte foran et stort presseoppbud i Washington.</p>
      <p>
        <b>Han kunngjorde at Trump-administrasjonen snur i sin holdning til israelske bosettinger på Vestbredden.</b>
      </p>
      <p>- Etter å ha studert nøye alle sider av denne juridiske debatten, så er administrasjonen enig i at etableringen av israelske sivile bosettinger på Vestbredden ikke i seg selv er inkonsistent med folkeretten, sa han.</p>
      <h3>Helomvending</h3>
      <p>Den amerikanske utenriksministeren tok dermed avstand fra en vurdering som USAs utenriksdepartement gjorde i 1978.</p>
      <p>Da ble det slått fast at Israels bosettinger på den okkuperte palestinske Vestbredden ikke er i overensstemmelse med folkeretten.</p>
      <p>Vurderingen har vært et viktig grunnlag for USAs Midtøsten-politikk i over 40 år.</p>
      <h3>Reagerer på kunngjøringen</h3>
      <p>Reaksjonene på kunngjøringen har heller ikke latt vente på seg.</p>
      <p>
        <b>Palestinske myndigheter reagerer nå sterkt på at Trump-administrasjonen åpner for bosettingene, melder nyhetsbyrået AFP.</b>
      </p>
      <p>Midtøsten-ekspert og professor ved Universitetet i Oslo (UiO), Hilde Henriksen Waage, sier til Dagbladet at nyheten kom brått på for henne, men hun er likevel ikke overrasket.</p>
      <p>- Trump-administrasjonen har alltid skilt seg ut fra de andre administrasjonene, hvor de fleste - med et lite unntak fra noe vingling under Ronald Reagan-perioden, har erklært bosettingene for ulovlige, sier hun.</p>
      <p>
        <i>- Hvorfor gjør Trump-administrasjonen dette?</i>
      </p>
      <p>- Det vet jeg ikke, rett og slett. Men det er i hvert fall et klart og tydelig tegn på at Trump ikke bryr seg om spillereglene vi i dag har innenfor internasjonal politikk, sier Waage.</p>
      <h3>- Palestinerne har tapt</h3>
      <p>I resten av verden er det i stor grad enighet om at Israels bosettinger strider med folkeretten. Dette ble blant annet slått fast av FNs sikkerhetsråd helt på slutten av Barack Obamas periode som USAs president.</p>
      <p>Bakgrunnen for dette synet er blant annet den fjerde Genèvekonvensjonen, som forbyr okkupantmakter å flytte deler av sin egen befolkning til okkuperte områder.</p>
      <p>På spørsmål fra Dagbladet om hvem og hvordan kunngjøringen vil komme til å ramme, svarer Midtøsten-eksperten:</p>
      <p>
        <b>- Palestinerne har tapt kampen om landet, og israelerne har vunnet. Palestinerne vil høyst sannsynlig reagere sterkt nå. Det har akkurat roet seg med rakettutskytninger, men vi får se hvor lang tid det tar før det kommer nye, sier Waage.</b>
      </p>
      <h3>Flere støtteerklæringer</h3>
      <p>Beslutningen mandag er den siste i en lang rekke saker hvor USA under Trumps ledelse har gitt støtte til Israel.</p>
      <p>I slutten av mars endret president Donald Trump USAs syn på Golanhøydene og anerkjente dette som israelsk område.</p>
      <p>USA har også anerkjent Jerusalem som Israels hovedstad. I 2017 varslet Trump at USAs ambassade i Israel vil bli flyttet fra Tel Aviv til Jerusalem, noe som førte til omfattende palestinske protester på Gazastripen. USAs ambassade i Jerusalem åpnet i mai året etter.</p>
      <p>Trump har også kuttet all støtte til humanitærhjelp til palestinerne på Gazastripen.</p>
    </article>
  </body>
</html>