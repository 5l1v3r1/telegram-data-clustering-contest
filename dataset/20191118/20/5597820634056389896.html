<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/latvijas-bagatiba-valodas-dialekti-un-izloksnes.a338808/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-18T20:00:00+00:00"/>
    <meta property="og:title" content="Latvijas bagātība - valodas dialekti un izloksnes"/>
    <meta property="og:description" content="Latviešu valoda mums ir viena, un Latvija ir vienīgā valsts pasaulē, kurā latviešu valodai ir arī valsts valodas statuss. Lai gan tauta maza, valoda mums ir īpaši bagāta. Valodas dialektu un izlokšņu paveidi mērāmi vairākos simtos. "/>
  </head>
  <body>
    <article>
      <h1>Latvijas bagātība - valodas dialekti un izloksnes</h1>
      <address><time datetime="2019-11-18T20:00:00+00:00">18 Nov 2019, 20:00</time> by <a rel="author" href="https://www.lsm.lv/autors/vita-anstrate/" target="_blank">Vita Anstrate</a></address>
      <p>
        <b>Latviešu valoda mums ir viena, un Latvija ir vienīgā valsts pasaulē, kurā latviešu valodai ir arī valsts valodas statuss. Lai gan tauta maza, valoda mums ir īpaši bagāta. Valodas dialektu un izlokšņu paveidi mērāmi vairākos simtos. </b>
      </p>
      <p>"Labvakar! Mani sauc Daira Vēvere, un es ir no Piltenes. Un es runā lībiskā dialekta Piltenes izloksnē. Es Latvijai un latviešu tautai novēl, lai tā vēl daudz gadus saglabā savu nacionālo bagātību – izloksnes un dialekts. Tieši dialekti veido mūsu nacionālo identitāti."</p>
      <p>Valodniece Daira Vēvere lepojas, ka nāk no Piltenes, un uzsver, vienīgi kurzemniekiem raksturīgi, izrunājot vārdus, noraut galotnes. Kurzemnieki esot taupīgi, un viņiem patīkot runāt īsi. Mēdz arī nešķirot vārdu dzimtes. Biežāk lieto vārdus vīriešu, nevis sieviešu dzimtē. Lai gan Latvijā oficiālā valsts valoda ir latviešu literārā valoda, ko izsenis lieto Zemgalē, valsts svētku mēnesī Latviešu valodas aģentūra īpaši godina arī dialektus un izloksnes, kuru paveidi mērāmi vairākos simtos.</p>
      <p>"Latviešu valoda vispār ir ļoti bagāta valoda. Kā ir teikusi tulkotāja Dace Meiere – ja jums šķiet, ka latviešu valodā nav kāda vārda, tā ir jūsu problēma," stāstīja Latviešu valodas aģentūras projektu vadītāja Velga Līcīte-Meldere.</p>
      <p>Tiesa, cik vārdu ir latviešu valodā, pat aģentūrā neņemas spriest. Ir tik daudz apvidvārdu un vecvārdu, par kuriem ikdienā piemirsts. Rūpēties un izkopt savu valodu, mācīt to iebraucējiem, tas ir valodnieku vēlējums valsts dzimšanas dienā.</p>
      <p>"Tas ir mūsu pienākums pret cilvēkiem, kas cīnījās par mūsu brīvību, kas izcīnīja paši savu zemi. Mums ir pašiem sava valsts, pašiem sava neatkarība. Tas ir mūsu pienākums - Latvijā runāt latviešu valodā," uzsvēra Līcīte-Meldere. </p>
      <p>Īpaši izceļama ir arī latgaliešu rakstība un izruna. Latgaliešu izrunai raksturīgās iezīmes var sastapt arī Vidzemes augšpusē, pastāstīja Latvijas Latviešu valodas institūta vadošā pētniece, doktore Anna Stafecka. Viņa sveica visus svētkos, sakot, - ja būs stiprs savs novads, sava izloksne un sava valoda, tad būs stipra arī Latvija.</p>
      <p>Latviešu valodas veidošanās process sākās 10. līdz 12. gadsimtā, un latviešu valoda ir dzīvāka par dzīvu arī mūsdienās. Patlaban valsts valodā runā gandrīz divi miljoni iedzīvotāju </p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/latvija/pirmo-reizi-pasaules-diktatu-sogad-bija-iespeja-rakstit-ari-braila-raksta.a338715/"/>
        <a href="https://www.lsm.lv/raksts/zinas/latvija/satversmes-tiesa-turpina-vetit-normu-par-izglitibu-latviesu-valodaaugstskolas-un-bernudarzos.a338546/"/>
        <a href="https://www.lsm.lv/raksts/zinas/latvija/st-pareja-uz-izglitibu-valsts-valoda-privatajas-izglitibas-iestades-atbilst-satversmei.a338478/"/>
        <a href="https://www.lsm.lv/raksts/kultura/kulturtelpa/latviesu-valodas-diktata-rakstisana-piedalijusies-2054-cilveki.a337858/"/>
        <a href="https://www.lsm.lv/raksts/zinas/latvija/sogad-pirmo-reizi-pasaules-diktatu-latviesu-valoda-rakstis-ari-braila-raksta.a337822/"/>
        <a href="https://www.lsm.lv/raksts/zinas/arzemes/es-tulku-darba-izaicinajumi-kada-valoda-likumus-rakstis-pec-brexit.a337187/"/>
        <a href="https://www.lsm.lv/raksts/kultura/kulturtelpa/pasaules-diktats-latviesu-valoda-pirmo-reizi-skanes-ari-latvijas-radio.a335454/"/>
        <a href="https://www.lsm.lv/raksts/zinas/latvija/pasaules-diktats-latviesu-valoda-sogad-notiks-9novembri.a335450/"/>
      </related>
    </article>
  </body>
</html>