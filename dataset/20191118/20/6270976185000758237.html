<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/18/vyklyuchenyj-iz-fraktsiyi-slugy-narodu-polyakov-oprylyudnyv-rozmovu-nibyto-deputativ-slug/"/>
    <meta property="og:site_name" content="Рубрика"/>
    <meta property="article:published_time" content="2019-11-18T20:57:02+00:00"/>
    <meta property="og:title" content="Виключений із фракції &quot;Слуги народу&quot; Поляков оприлюднив розмову нібито депутатів-&quot;слуг&quot;"/>
    <meta property="og:description" content="Виключений із парламентської фракції “Слуги народу” нардеп Антон Поляков оприлюднив аудіозапис розмови нібито нардепа Юрія “Юзіка” Корявченкова та інших депутатів-“слуг” із начальником поліції Кривого Рогу. Запис Поляков виклав у своєму Telegram-каналі. На запису можна почути як нібито депутати роздають вказівки щодо осіб, яких потрібно “закривати” та обіцяють захист, наголошуючи, що Кривий Ріг – “місто президента” […]"/>
  </head>
  <body>
    <article>
      <h1>Виключений із фракції "Слуги народу" Поляков оприлюднив розмову нібито депутатів-"слуг"</h1>
      <address><time datetime="2019-11-18T20:57:02+00:00">18 Nov 2019, 20:57</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/08/sluga-narodu-860x580-c-1.jpeg"/>
      </figure>
      <p>Фото: Главком<br/><b><b>Виключений із парламентської фракції “Слуги народу” нардеп Антон Поляков оприлюднив аудіозапис розмови нібито нардепа Юрія “Юзіка” Корявченкова та інших депутатів-“слуг” із начальником поліції Кривого Рогу.</b></b></p>
      <p>Запис Поляков виклав у своєму <a href="https://web.telegram.org/#/im?p=@poliakovanton">Telegram-каналі.</a></p>
      <p>На запису можна почути як нібито депутати роздають вказівки щодо осіб, яких потрібно “закривати” та обіцяють захист, наголошуючи, що Кривий Ріг – “місто президента” і запевняючи у “101%” підтримки.</p>
      <p>“Я хочу представити всіх, я Юрій Корявченков, я представник Зеленського в Кривому Розі і ми проводили вибори, перший тур і другий тур, парламентські. Це Юра Кисіль, він списочник, а я по 33 округу – це два райони, Центрально-міський і Металургійний. Володимир Захарченко, мажоритарник по 31 округу – це Північний район. Слава Медяник це Дніпропетровськ – це 27 округ. Він в Дніпропетровську, просто приїхав познайомитися і підтримати, напевно, і Володимира, і вас. Він в комітеті правоохоронних органів, Вова теж”, – каже голос, схожий на Корявченкова.</p>
      <p>Інший співрозмовник дає поради, як вчиняти щодо потрібних осіб.</p>
      <p>“Нехай тобі хтось пред’явить пред’яву. Нехай тобі пред’яву прокуратура скине, ДБР … Роби це по моїй команді. А ми підтримаємо”, – каже чоловік.</p>
      <p>Нібито депутати неодноразово наголошують співрозмовнику, що він не повинен нічого боятися.</p>
      <p>“Ніхто нічого не скаже. Закрили цю шваль і все. Не потрібно нічого боятися …”, – кажуть учасники розмови.</p>
      <p>Також у розмові йдеться і про можливості голови Державного бюро розслідувань Романа Труби.</p>
      <p>“Якщо хтось із прокурорських буде заважати – ми будемо вносити у ЄРДР по ним”, – кажуть співрозмовники.</p>
      <p>При цьому раніше Telegram-канал “Темний рицар” попереджав про появу цього запису, зазначивши, що співрозмовниками є Володимир Захарченко, Владлен Неклюдов, Юрій Кисіль, Олена Криворучкина, В’ячеслав Медяник і Юрій Корявченков, а запис зроблено в одному із закладів Кривого рогу.</p>
      <p>Після публікації Поляковим кількох хвилин запису “Темний рицар” зазначив, що повна довжина запису – понад 70 хвилин.</p>
      <p>Також “Темний рицар” зазначає, що у фракції “Слуги народу” припускають, що запис “злив” Арахамія, щоб відволікти увагу від повідомлень про можливу наявність у нього громадянства США.</p>
      <slideshow>
        <figure>
          <img src="https://rubryka.com/wp-content/uploads/2019/11/im-4459.jpg"/>
        </figure>
        <figure>
          <img src="https://rubryka.com/wp-content/uploads/2019/11/im-4460.jpg"/>
        </figure>
        <figure>
          <img src="https://rubryka.com/wp-content/uploads/2019/11/im-4461.jpg"/>
        </figure>
      </slideshow>
      <p>Нагадаємо, що<a href="https://rubryka.com/2019/11/15/sluga-narodu-vyklyuchyla-z-fraktsiyi-dvoh-deputaiv/"> “Слуга народу” виключила з фракції двох депутатів.</a></p>
      <p>
        <b>Після виключення двох депутатів в “Слузі народу” залишиться 250 осіб.</b>
      </p>
      <p>Раніше мажоритарщик <b>Антон Поляков</b> повідомляв журналістам, що глава Офісу президента Андрій Богдан викликав його до себе в кабінет, вимагаючи пояснити причину відмови голосувати за низку законопроектів.</p>
      <p>За його словами, до кабінету Богдана також прийшли спікер Верховної Ради Дмитро Разумков, голова фракції “Слуга народу” Давид Арахамія та його перший заступник Олександр Корнієнко.</p>
      <p>“Вони дружно питали мене, чому я проголосував проти ДФР (Департамент фінрозслідувань), проти законів щодо ФОПів, щодо кешбеку”, – зазначив нардеп.</p>
      <p>За його інформацією, такі зустрічі також відбувалися й з іншими членами фракції.</p>
    </article>
  </body>
</html>