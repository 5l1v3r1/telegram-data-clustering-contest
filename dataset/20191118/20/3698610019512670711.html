<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/zagorodnyuk-spriynyav-povernennya-korabliv-vmsu-yak-vikonannya-rosiyeyu-rishennya-tribunalu-oon-330078_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T20:25:00+00:00"/>
    <meta property="og:title" content="Загороднюк сприйняв повернення кораблів ВМСУ як виконання Росією рішення Трибуналу ООН"/>
    <meta property="og:description" content="Міністр оборони України не вірить в добру волю РФ."/>
  </head>
  <body>
    <article>
      <h1>Загороднюк сприйняв повернення кораблів ВМСУ як виконання Росією рішення Трибуналу ООН</h1>
      <h2>Міністр оборони України не вірить в добру волю РФ.</h2>
      <address>
        <time datetime="2019-11-18T20:25:00+00:00">18 Nov 2019, 20:25</time>
      </address>
      <p>Повернення Росією <b><a href="https://dt.ua/UKRAINE/rosiya-viznachilasya-z-datoyu-peredachi-zahoplenih-ukrayinskih-korabliv-329965_.html">українських кораблів</a></b>, захоплених в Керченській протоці, міністр оборони України Андрій Загороднюк розглядає як виконання рішення Міжнародного трибуналу ООН з морського права. Однак, за версією Москви, рішення трибуналу нібито не має ніякого відношення до повернення Україні катерів "Нікополь" і "Бердянськ", а також рейдового буксира "Яни Капу".</p>
      <p>"Я розглядаю ці події як не що інше, як виконання державою-агресором травневого рішення Міжнародного морського трибуналу", - написав Загороднюк в Telegram-каналі.</p>
      <p>Він додав, що повернення кораблів не є актом доброї волі російської сторони.</p>
      <p>"Після отримання судів фахівці їх оглянуть і дадуть рекомендації, яким чином можна швидше повернути службу", - зазначив Загороднюк.</p>
      <p>Раніше прессекретар президента РФ Дмитро Пєсков заявив про те, що повернення кораблів нібито<b> <a href="https://dt.ua/UKRAINE/u-kremli-zaperechuyut-zv-yazok-mizh-rishennyam-tribunalu-oon-ta-povernennyam-korabliv-vmsu-330072_.html">не пов'язано з рішенням Міжнародного трибуналу ООН з морського права</a></b>. У Москві продовжують стверджувати, що в 2018 році зазначені кораблі нібито "порушили державний кордон РФ".</p>
      <p>18 листопада <a href="https://dt.ua/UKRAINE/u-vms-pidtverdzhuyut-povernennya-ukrayini-zahoplenih-rosiyeyu-korabliv-330023_.html"><b>повернула Україні</b></a> захоплені у 2018 році кораблі ВМС.  <b><a href="https://dt.ua/UKRAINE/na-zahoplenih-rosiyeyu-ukrayinskih-korablyah-provodili-remontni-roboti-polozov-328633_.html">Перед виведенням кораблів із Керчі російські окупанти проводили на них ремонтні роботи</a></b>, зокрема, ліквідували пробоїну на борту катера "Бердянськ". Аби легітимізувати приховування доказів агресії, слідчі ФСБ виключили українські кораблі зі списку речдоків у справі про нібито "прорив кордону".</p>
      <p>Нагадаємо, 25 листопада 2018 року <b><a href="https://dt.ua/UKRAINE/ukrayinske-komanduvannya-pidtverdilo-zahoplennya-rosiyanami-dvoh-kateriv-i-buksira-vms-zsu-295163_.html">російські спецпризначенці атакували та захопили два катери та рейдовий буксир</a></b> ВМС України, які прямували з Одеси до Маріуполя. Внаслідок атаки поранення отримали троє моряків, у полон потрапили 24 українських військовослужбовця.</p>
      <p>Атака в районі Керченської протоки стала першою відкритою агресією РФ проти України з 2014 року. Росія відмовилася визнати захоплених моряків військовополоненими, слідчі ФСБ фабрикували проти них справу за "порушення кордону". 25 травня <b><a href="https://dt.ua/UKRAINE/mizhnarodniy-tribunal-zobov-yazav-rf-negayno-zvilniti-ukrayinskih-moryakiv-312448_.html">Міжнародний трибунал ООН з морського права ухвалив рішення, яким зобов'язав РФ негайно звільнити</a></b> моряків і повернути кораблі ВМСУ. </p>
      <p>У червні <b><a href="https://dt.ua/UKRAINE/rf-vidzvituvala-mizhnarodnomu-tribunalu-oon-schodo-zvilnennya-viyskovopolonenih-moryakiv-zerkal-315749_.html">Росія відзвітувала трибуналу</a></b> про виконання вимоги, однак українців утримували у СІЗО "Лефортове" (Москва) до 7 вересня. Саме тоді <b><a href="https://dt.ua/UKRAINE/obmin-vidbuvsya-ukrayinci-pribuli-do-borispolya-322902_.html">відбувся обмін</a></b> утримуваними особами між Україною та РФ, у результаті якого 24 моряки і повернулися додому. </p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>