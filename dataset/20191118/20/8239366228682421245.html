<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/u_lvovi_dlya_bezdomnyh_osib_pratsyuvatymut_punkty_obigrivu_331044.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-18T20:36:00+00:00"/>
    <meta property="og:title" content="У Львові для бездомних осіб працюватимуть пункти обігріву"/>
    <meta property="og:description" content="Найближчими днями очікується різке зниження температури повітря. Зважаючи на це, у Львові уже підготували до роботи пункти обігріву, у яких бездомні люди зможуть відпочити, зігрітися, за необхідності отримати теплий одяг, випити гарячого чаю, а також поїсти страв швидкого приготування. Про це інформує прес-служба ЛМР."/>
  </head>
  <body>
    <article>
      <h1>У Львові для бездомних осіб працюватимуть пункти обігріву</h1>
      <h2>Найближчими днями очікується різке зниження температури повітря. Зважаючи на це, у Львові уже підготували до роботи пункти обігріву, у яких бездомні люди зможуть відпочити, зігрітися, за необхідності отримати теплий одяг, випити гарячого чаю, а також поїсти страв швидкого приготування. Про це інформує прес-служба ЛМР.</h2>
      <address>
        <time datetime="2019-11-18T20:36:00+00:00">18 Nov 2019, 20:36</time>
      </address>
      <figure>
        <img src="https://galinfo.com.ua/media/gallery/intxt/d/s/dsc0440-91ac717dfd9778e5d61d7ee2dec0991e.jpg"/>
      </figure>
      <p>Як повідомила заступниця міського голови з гуманітарних питань Галина Слічна, у місті працюватиме два пункти обігріву: у Львівському центрі обліку та нічного перебування бездомних осіб, що на вул. Кирилівській, 3а, а також у приміщенні благодійної організації «Регіональний центр соціальної адаптації», що на вул. Личаківській, 56.</p>
      <p>«Що стосується Центру обліку, то пункт обігріву там функціонуватиме щоденно з 09:00 до 20:00 год. Саме там бездомні матимуть змогу і поїсти, і отримати теплий одяг та білизну. І ще один важливий нюанс — у цій установі постійно функціонує відділення нічного перебування для бездомних громадян, в якому вони можуть переночувати, пройти первинний медичний огляд, а також скористатись санітарно-гігієнічними послугами. Відділення працює з 20:00 до 09:00 год. Тобто фактично у холодний період року послугами Центру потребуючі люди зможуть користуватись цілодобово», — зазначила Галина Слічна.</p>
      <p>А от щодо пункту обігріву на вул. Личаківській, 56, то він функціонуватиме за умови зниження температури повітря до мінус 10 °C тільки в робочі дні з 09:00 до 18:00 год.</p>
      <p>Водночас, Львівська міська рада звертається до усіх небайдужих повідомляти про факти та місця перебування бездомних осіб, які потребують допомоги, за тел.: 233 14 79, або 233 10 49. Також можна телефонувати на «Гарячу лінію міста» за коротким номером 15−80.</p>
    </article>
  </body>
</html>