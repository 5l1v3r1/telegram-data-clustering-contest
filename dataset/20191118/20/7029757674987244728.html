<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/world/20-000-na-protest-v-tbilisi-politsiyata-upotrebi-vodni-oradiya-i-salzotvoren-gaz.html"/>
    <meta property="og:site_name" content="News.bg"/>
    <meta property="article:published_time" content="2019-11-18T20:28:42+00:00"/>
    <meta property="og:title" content="20 000 на протест в Тбилиси, полицията употреби водни оръдия и сълзотворен газ"/>
    <meta property="og:description" content="Заради провала на избирателната реформа…"/>
  </head>
  <body>
    <article>
      <h1>20 000 на протест в Тбилиси, полицията употреби водни оръдия и сълзотворен газ</h1>
      <address>
        <time datetime="2019-11-18T20:28:42+00:00">18 Nov 2019, 20:28</time>
      </address>
      <p>Спецчасти <b>разпръснаха със сила демонстрантите</b> около парламента в грузинската столица Тбилиси, които протестират срещу провала на избирателната реформа. Полицията употреби <b>водни оръдия и сълзотворен газ</b>. Разположените при сградата на парламента палатки са премахнати, но част от протестиращите остават там, предаде Би Би Си. </p>
      <p>По данни на грузинското вътрешно министерство, шестима души са пострадали, двама от тях са служители на реда. <b>Задържани са 37 души.</b></p>
      <p>Часове по-рано протестиращите <b>блокираха входовете на парламента.</b> Вътрешното министерство отправи призив за премахване на блокадата и предупреди, че ако това не стане, полицията ще "реагира по съответния начин в рамките на своите правомощия", съобщи Дойче веле.</p>
      <p>Според властите, мирната акция, започнала предишната вечер, е "прераснала в незаконни действия".</p>
      <p>На 17 ноември в Тбилиси едновременно започнаха <b>две протестни акции срещу правителството.</b></p>
      <p><b>Едната акция обедини 20 политически сили</b>, сред които опозиционните партии Единно национално движение и "Европейска Грузия - движение за свобода". На нея се събраха <b>над 20 хиляди души.</b> Протестиращите се установиха около парламента, като разпънаха палатки, за да продължат протеста през нощта.</p>
      <p><b>Втората акция</b>, организирана от опозиционната партия Алианс на грузинските патриоти, се проведе при сградата на операта. На нея дойдоха няколкостотин души. Алиансът, както и Единното национално движение, е парламентарно представен. Патриотите заявиха, че исканията им са идентични с тези на демонстрантите пред парламента, но не могат да протестират заедно Единното национално движение - партията на експрезидента Михаил Саакашвили.</p>
      <p>Протестиращите обвиниха властите за <b>провала на обещаната избирателна реформа</b>. През лятото управляващата партия "Грузинската мечта", под натиска на протестите обеща да премахне мажоритарната система за следващите парламентарни избори. Въпреки това, на 14 ноември парламентът на Грузия не подкрепи законопроекта за провеждане на изборите през 2020 г. по <b>пропорционална система с нулева избирателна бариера.</b></p>
      <p>Привържениците на Единното национално движение и политическата сила "Европейска Грузия" настояват също за <b>оставка на правителството,</b> партията "Грузинската мечта" да напусне властта, а ръководството на Централната избирателна комисия да бъде сменено.</p>
    </article>
  </body>
</html>