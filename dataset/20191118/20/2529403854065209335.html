<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/agricoltura-responssabile-oggi-219546"/>
    <meta property="og:site_name" content="Oggi Treviso"/>
    <meta property="article:published_time" content="2019-11-18T20:18:45+00:00"/>
    <meta property="og:title" content="Agricoltura responssabile, oggi"/>
    <meta property="og:description" content="TREVISO – “L’agricoltura deve puntare a produrre alimenti buoni, dimostrando di avere un senso etico nei confronti della società. Chi coltiva i campi oggi è chiamato a un ruolo di grande responsabilità per dare un importante apporto alla qualità della vita delle persone”. È la sollecitazione rivolta dal vescovo Michele Tomasi ai dirigenti di Confagricoltura Treviso, nella visita che si è svolta lunedì 18 novembre, nella sede della diocesi, per far conoscere l’organizzazione agricola e il suo ruolo sul territorio trevigiano. Erano presenti tra gli altri il presidente provinciale Giangiacomo..."/>
  </head>
  <body>
    <article>
      <h1>Agricoltura responssabile, oggi</h1>
      <h2>Incontro tra il Vescovo Tomasi e Confagricoltura</h2>
      <address><time datetime="2019-11-18T20:18:45+00:00">18 Nov 2019, 20:18</time> by <a rel="author" href="http://oggitreviso.it/archivio/news/giornalista/12727" target="_blank">Pietro Panzarino - Vicedirettore</a></address>
      <p><b>TREVISO</b> – <i>“L’agricoltura deve puntare a produrre alimenti buoni, dimostrando di avere un senso etico nei confronti della società. Chi coltiva i campi oggi è chiamato a un ruolo di grande responsabilità per dare un importante apporto alla qualità della vita delle persone”.</i><br/><br/>È la sollecitazione rivolta dal vescovo Michele Tomasi ai dirigenti di Confagricoltura Treviso, nella visita che si è svolta lunedì 18 novembre, nella sede della diocesi, per far conoscere l’organizzazione agricola e il suo ruolo sul territorio trevigiano.<br/><br/><b>Erano presenti tra gli altri il presidente provinciale Giangiacomo Gallarati Scotti Bonaldi, il vicepresidente Fabio Curto, il presidente regionale Lodovico Giustiniani.</b><br/><br/>Nell’incontro si è parlato a lungo della contrapposizione insorta negli ultimi anni tra le aziende agricole e i residenti, con riferimento soprattutto alle problematiche riguardanti le zone del Prosecco.<br/><br/><b>Il Vescovo Tomasi ha sottolineato l’importanza di una visione integrata e dialogante</b>:<i> “È importante da parte degli agricoltori interagire con la popolazione e anche avere la massima cura nel lavoro con la terra e con gli animali. Oggi, nel mondo attuale, siamo chiamati a riflettere sempre di più su come consumiamo e cosa mangiamo, puntando a prediligere la qualità della produzione. L’agricoltore ha un ruolo importante nella filiera della vita. Perciò è doveroso un senso etico nella cura degli animali e dei prodotti”. </i><br/><br/><b>Il presidente Bonaldi ha concordato sull’importanza del dialogo</b>: <i>“Stiamo finanziando progetti di ricerca per arrivare a un’agricoltura sostenibile e integrata – ha detto -, ma dobbiamo cercare di comunicare meglio quello che stiamo facendo e cercare di farci comprendere. Vogliamo che la popolazione recepisca che le nostre aziende agricole, con il proprio lavoro, sono una garanzia di tutela per il nostro territorio”</i>.<br/><br/>Il Vescovo ha mostrato molto interesse per la descrizione della attività agricole, in particolar modo per la stalla robotizzata di Fabio Curto.</p>
    </article>
  </body>
</html>