<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/18/world/pompeo-nomimoi-oi-israilinoi-epoikismoi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-18T20:00:43+00:00"/>
    <meta property="og:title" content="Πομπέο: Νόμιμοι οι ισραηλινοί εποικισμοί"/>
    <meta property="og:description" content="Ο αμερικανός ΥΠΕΞ, Μάικ Πομπέο, δήλωσε ότι εναπόκειται πλέον στους Ισραηλινούς και τους Παλαιστίνιους να διαπραγματευτούν το καθεστώς της Δυτικής Όχθης."/>
  </head>
  <body>
    <article>
      <h1>Πομπέο: Νόμιμοι οι ισραηλινοί εποικισμοί</h1>
      <h2>Ο αμερικανός ΥΠΕΞ, Μάικ Πομπέο, δήλωσε ότι εναπόκειται πλέον στους Ισραηλινούς και τους Παλαιστίνιους να διαπραγματευτούν το καθεστώς της Δυτικής Όχθης.</h2>
      <address><time datetime="2019-11-18T20:00:43+00:00">18 Nov 2019, 20:00</time> by <a rel="author">ΤοΒΗΜΑ Team</a></address>
      <p>Οι Ηνωμένες Πολιτείες δεν θεωρούν πλέον ότι οι δεκάδες εβραϊκοί οικισμοί που έχουν ιδρυθεί από το Ισραήλ στην κατεχόμενη Δυτική Όχθη αντίκεινται στο διεθνές δίκαιο, ανακοίνωσε ο υπουργός Εξωτερικών των ΗΠΑ Μάικ Πομπέο.</p>
      <p>«Η ίδρυση ισραηλινών οικισμών στη Δυτική Όχθη δεν είναι καθεαυτή ασύμβατη με το διεθνές δίκαιο», είπε ο επικεφαλής του Στέιτ Ντιπάρτεντ, σε συνέντευξη Τύπου που παραχώρησε.</p>
      <p>
        <a href="https://www.in.gr/2019/11/18/economy/oikonomikes-eidiseis/eurobank-poulise-180-epaggelmatika-akinita/">Η Eurobank πούλησε 180 επαγγελματικά ακίνητα</a>
      </p>
      <p>Η απόφαση αυτή παρεκκλίνει από τη νομική γνωμοδότηση του υπουργείου Εξωτερικών των ΗΠΑ του 1978 που είχε αποφανθεί για τη μη νομιμότητα των οικισμών, όπου σήμερα ζουν 600.000 Ισραηλινοί.</p>
      <p>Ο ΟΗΕ και μεγάλο μέρος της διεθνούς κοινότητας θεωρούν παράνομους τους οικισμούς.</p>
      <p>«Αφού εξετάσαμε επιμελώς όλα τα επιχειρήματα αυτής της νομικής διαφωνίας (συμπεράναμε) ότι η ίδρυση αποικιών Ισραηλινών πολιτών στη Δυτική Όχθη δεν αντιτίθεται καθεαυτή στο διεθνές δίκαιο», είπε ο Πομπέο.</p>
      <h3>Χαιρετίζει την απόφαση ο Νετανιάχου</h3>
      <p>Ο πρωθυπουργός του Ισραήλ Μπενιαμίν Νετανιάχου χαιρέτισε αμέσως την απόφαση της Ουάσινγκτον για τους οικισμούς τονίζοντας ότι «επανορθώνει μια ιστορική αδικία» ενώ το υπουργείο Εξωτερικών ευχαρίστησε την κυβέρνηση του προέδρου Ντόναλντ Τραμπ για την υποστήριξή της στη χώρα.</p>
      <figure>
        <iframe data-src="https://twitter.com/netanyahu/status/1196519483701157890?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο Νετανιάχου είχε προτείνει πρόσφατα την προσάρτηση από το Ισραήλ ενός μέρους των εβραϊκών οικισμών στην κατεχόμενη Δυτική Όχθη.</p>
      <p>
        <a href="https://www.tovima.gr/2019/11/18/politics/m-xrysoxoidis-sto-vima-oute-anomia-oute-astynomia-sta-panepistimia/">Μ. Χρυσοχοΐδης στο ΒΗΜΑ: Ούτε ανομία ούτε αστυνομία στα Πανεπιστήμια</a>
      </p>
    </article>
  </body>
</html>