<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/republika_srpska/aktuelno.655.html:831027-Da-je-bilo-pravde-zivela-bi-i-sto-godina-Ispracaj-majke-hrabrosti-cija-je-fotografija-dok-grli-lobanju-sina-obisla-svet"/>
    <meta property="og:site_name" content="Вечерње новости"/>
    <meta property="article:published_time" content="2019-11-18T20:21:00+00:00"/>
    <meta property="og:title" content="&quot;Da je bilo pravde, živela bi i sto godina&quot;: Ispraćaj majke hrabrosti, čija je fotografija dok grli lobanju sina obišla svet"/>
    <meta property="og:description" content="U Fakovićima kod Bratunca danas sahranjena majka srpskog mladića ubijenog u Ratkovićima kod Srebrenice"/>
  </head>
  <body>
    <article>
      <h1>"Da je bilo pravde, živela bi i sto godina": Ispraćaj majke hrabrosti, čija je fotografija dok grli lobanju sina obišla svet</h1>
      <address><time datetime="2019-11-18T20:21:00+00:00">18 Nov 2019, 20:21</time> by <a rel="author">S. MIŠLjENOVIĆ D. PETROVIĆ</a></address>
      <p>
        <b>U Fakovićima kod Bratunca danas sahranjena majka srpskog mladića ubijenog u Ratkovićima kod Srebrenice</b>
      </p>
      <p>U SELU Fakovići kod Bratunca danas je sahranjena Dobrina Prodanović, majka čija je fotografija dok plače i grli lobanju sina Živana, ubijenog tokom rata u BiH - obišla svet. Njen jedinac je stradao pre 27 godina u Ratkovićima kod Srebrenice, a ova majka Srebrenice pravdu nije dočekala. So na ranu bila joj je i što je upravo ova njena slika, u zapadnim medijima prikazivana kao da je ona majka svirepo ubijenog Bošnjaka.</p>
      <p>
        <i>
          <b>Pročitajte i:</b>
        </i>
        <a href="https://www.novosti.rs/vesti/naslovna/republika_srpska/aktuelno.655.html:830891-Preminula-baka-koja-je-grlila-lobanju-sina-simbol-stradanja-Srba-u-okolini-Srebrenice-FOTOVIDEO">Preminula baka koja je grlila lobanju sina, simbol stradanja Srba u okolini Srebrenice (FOTO/VIDEO)</a>
      </p>
      <p>Pred zemnim ostacima stradalog sina - njegovom lobanjom, pršljenom, tri rebra i levom lopaticom, Dobrina je zastala 1993. godine. Po navlaci za zube, odmah je prepoznala da je to njen Živan, njeno jedino muško čedo ubijeno sa 24 godine. Obgrlila je lobanju i zakukala.</p>
      <p>- Dobrina Prodanović je majka hrabrost - priča za "Novosti" njen sinovac Ljubinko. - Preminula je u 82. godini čekajući pravdu za ubijenog sina Živana. Otišla je na onaj svet ne dočekavši je. Iza sebe je ostavila i tri kćeri. Ali, otišla je da nađe smiraj pored svog Živana. Verujem da će im oboma sada biti lakše.</p>
      <p>Dobrina je svog sina Živana izgubila u Ratkovićima kod Srebrenice 21. juna 1992. godine. Ubili su ga zlikovci tzv. Armije BiH iz ovog grada. Tih teških dana dobro se seća i baka Radinka, Dobrinina komšinica, koja je i sama u napadu ranjena, a muž joj je ubijen.</p>
      <p>- Da je bilo pravde, živela bi i sto godina, i to tako da je do večne kuće isprati sin, a ne ona njega - govori Radinka za "Novosti".</p>
      <p>
        <i>Sahrana Dobrine Prodanović</i>
      </p>
      <figure>
        <img src="http://www.novosti.rs/upload/images/2019b//11/18n/13-Dobrina-Ljubojevic%20(4).jpg"/>
      </figure>
      <p>Jeziva slika Dobrine Prodanović iz Ratkovića, koja u rukama drži lobanju ubijenog sina Živana, obišla je svet. Danas su rodbina, malobrojni meštani i organizacije koje čuvaju sećanje na odbrambeno-otadžbinski rat, došli do porodične grobnice Prodanovića u Fakovićima da odaju poslednju počast ovoj srebreničkoj majci, Srpkinji, koja je poslednjih 27 godina živela sa beskonačnom tugom, skrhana od bola.</p>
      <p>- Velika je nepravda odnos međunarodne zajednice prema Srbima i srpskim žrtvama - kaže, za "Novosti", Radojka Filipović iz Organizacije porodica poginulih i zarobljenih boraca i nestalih civila opštine Bratunac.</p>
      <p>A, za nepravdu i prljavu antisrpsku "igru", podlo je iskorišćena i Dobrinina fotografija. Za propagandu u mnogobrojnim zapadnim medijima, koja je vođena po okončanju građanskog rata u Bosni i Hercegovini, upravo ova fotografija prikazivana je kao slika majke nedužnog Bošnjaka kojeg su mučki ubili Srbi.</p>
      <p>
        <i>O patnji majke snimljen dokumentarni film</i>
      </p>
      <figure>
        <img src="http://www.novosti.rs/upload/images/2019b//11/18n/13-Dobrina-Ljubojevic-(1).jpg"/>
      </figure>
      <p>O strašnom trenutku identifikacije sina jedinca, Dobrina je smogla snage da govori tek 2016. godine:</p>
      <p>- Prepoznala sam mog Živana po navlaci za zube. Uzela sam njegovu lobanju u šake i cvilela sve dok glas nisam izgubila, a oči mi pobelele. Presudili su mi tog dana, ja sam u grobu već 23 godine.</p>
      <figure>
        <img src="http://www.novosti.rs/upload/images/2019b//11/18n/13-Dobrina-Ljubojevic%20(6).jpg"/>
      </figure>
      <p>Živan je stradao u Ratkovićima kod Srebrenice, pošto su pripadnici takozvane Armije BiH upali u selo, palili kuće i ubijali ljude. Selo, u kom je pre rata živelo 338 Srba, opustelo je, a majka Dobrina nije smogla snage da se vrati na ognjište gde je odgajala sina.</p>
      <p>- Duša me strašno boli. Mogla sam umreti u selu, kuća spaljena, nema mi deteta... Preklinjala sam da me sklone odatle, nisam mogla to da izdržim. Tugujem, sama sam. Plačem i samo plačem, oči mi se nisu još osušile. Izvadili su mi srce iz grudi, živim bez srca, bez mog Živana, ne znam ni kako sam živa - govorila je kroz plač Dobrina.</p>
      <p>
        <b>SUDI SE SAMO SRBIMA</b>
      </p>
      <p>NA ispraćaju do večne kuće, počast Dobrini Prodanović odali su i predstavnici boračkih organizacija.</p>
      <p>- Mnogobrojne srpske majke, kao i Dobrina, neće dočekati pravdu - kaže, za "Novosti", Zoran Gvozdenović, predsednik Boračke organizacije opštine Bratunac. - Svi sudovi do sada bili su sudovi samo za Srbe. To nam govori da svet ne želi da čuje za stradanje našeg naroda, ne samo u BiH, već i na prostoru bivše Jugoslavije, tamo gde je devedesetih bilo ratnih dejstava.</p>
      <figure>
        <img src="http://www.novosti.rs/upload/images/2019b//11/18n/13-Dobrina-Ljubojevic%20(5).jpg"/>
      </figure>
      <p>
        <b>STRADANjE SRPSKIH CIVILA</b>
      </p>
      <p>OD maja do decembra 1992. godine u opštinama Srebrnica i Bratunac, muslimanske snage su počinile strašne zločine nad Srbima. U srebreničkoj opštini ubijeno je više od 400, a u bratunačkoj 560 Srba. Većinom su to bili civila, među kojima veći broj žena i dece. Uništena su 43 srpska sela sa više od stotinu zaselaka, kao i više verskih objekata, devastirana su groblja i polomljeni gotovo svi krstovi u srpskim selima.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/republika_srpska/aktuelno.655.html:830891-Preminula-baka-koja-je-grlila-lobanju-sina-simbol-stradanja-Srba-u-okolini-Srebrenice-FOTOVIDEO"/>
        <a href="http://www.novosti.rs/vesti/naslovna/reportaze/aktuelno.293.html:829434-U-pet-bunara-u-najstrasnijim-mukama-skoncalo-vise-od-1360-Srba-Slavonci-ne-zaboravljaju-zlocin-vojnika-NDH"/>
        <a href="http://www.novosti.rs/vesti/naslovna/republika_srpska/aktuelno.655.html:827471-Dokument-o-stradanju-Srba-U-bazi-podataka-34930-ubijenih-u-ratu-u-BiH"/>
        <a href="http://www.novosti.rs/vesti/naslovna/politika/aktuelno.289.html:826171-KANADSKI-GENERAL-PORUCIO-U-Srebrenici-nije-bilo-genocida-lobisti-i-PR-agencije-predstavili-Srbe-kao-krivce"/>
        <a href="http://www.novosti.rs/vesti/naslovna/drustvo/aktuelno.290.html:825528-U-Zagrebu-identifikovani-posmrtni-ostaci-trinaest-zrtava-srpske-nacionalnosti"/>
      </related>
    </article>
  </body>
</html>