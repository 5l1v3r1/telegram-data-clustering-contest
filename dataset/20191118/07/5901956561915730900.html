<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/video-ste-opazili-novost-na-slovenskih-avtocestah-249011"/>
    <meta property="og:site_name" content="Slovenske novice"/>
    <meta property="article:published_time" content="2019-11-18T07:30:00+00:00"/>
    <meta property="og:title" content="VIDEO: Ste opazili novost na slovenskih avtocestah?"/>
    <meta property="og:description" content="Bralka Špela nas je opozorila na novost, ki jo je opazila na primorski avtocesti. Na opozorilni tabli, ki se nahaja nad avtocesto, je prvič opazila napis »Vozi desno, prehitevaj levo!«. Kot smo ..."/>
  </head>
  <body>
    <article>
      <h1>VIDEO: Ste opazili novost na slovenskih avtocestah?</h1>
      <h2>Verjetno ste že doživeli situacijo, ko se je avto pred vami ustavil, a si niste znali pojasniti, zakaj.</h2>
      <address><time datetime="2019-11-18T07:30:00+00:00">18 Nov 2019, 07:30</time> by <a rel="author">N. B.</a></address>
      <p>Bralka<b> Špela</b> nas je opozorila na novost, ki jo je opazila na primorski avtocesti. Na opozorilni tabli, ki se nahaja nad avtocesto, je prvič opazila napis »Vozi desno, prehitevaj levo!«.<br/><br/>Kot smo zasledili na njihovi spletni strani, želi Agencija za varnost prometa z akcijo »Vozi desno, prehitevaj levo!« voznike ozaveščati o pravilni vožnji po avtocesti. S tem namenom so skupaj s policijo, z Darsom, Zavodom Reševalni pas in raziskovalcem trajnostne mobilnosti <b>Andrejem Brglezom</b> pripravili skupno akcijo, s katero voznike pozivajo k pravilni vožnji pa avtocesti z namenom, da bo promet po avtocesti potekal bolj tekoče in predvsem varneje.</p>
      <figure>
        <iframe src="https://www.youtube.com/embed/ykwgfyxMT2E" width="640" height="360" data-service="Youtube" scrolling="no"/>
      </figure>
      <p>»Avtocesta velja za najvarnejšo cesto, ki ima glede na število vozil in prevoženo razdaljo manj nesreč kot ostale ceste. Toda vse več voznikov uporablja levi prometni pas za vožnjo po avtocesti, pri tem pa pozabljajo, da je ta namenjen zgolj prehitevanju. Zaradi neupravičene uporabe levega prometnega pasu se hitrost vseh voznikov zmanjša, v času prometnih konic pa se promet večkrat celo ustavi. Pretočnost prometa tako postaja slabša, hitrost vseh vozil pa se zmanjša, kar vodi do zastojev in povečuje možnost naleta vozil,« so še zapisali.</p>
      <h3>Ko se promet ustavi »brez razloga«</h3>
      <p>Verjetno vsi vozniki poznate situacijo, ko se promet na avtocesti kar naenkrat popolnoma ustavi, čez nekaj minut pa normalno steče, kot da ni bilo ničesar. To so t. i. fantomski zastoji, do katerih prihaja predvsem v času prometnih konic. Takrat hitrost zaradi povečanega števila vozil bistveno upade, zato morajo vozniki večkrat celo nepričakovano ustaviti, kmalu za tem pa spet voziti tako, kot da se ni nič zgodilo. Tako lahko v samo pol minute obstane kar 100 vozil. Vzrok za nastanek fantomskih zastojev je ravnanje voznikov. Gre za posledico vožnje na prekratki varnostni razdalji, poznega zmanjševanja hitrosti ob dohitevanju počasnejših vozil in menjave prometnih pasov (prehitevanje), zaradi katere so drugi vozniki prisiljeni zmanjšati hitrost, še opozarjajo v agenciji.<br/><br/>Fantomskim zastojem se lahko izognemo z vožnjo na ustrezni varnostni razdalji. To pomeni, da morajo vozniki pravočasno prilagajati hitrost vožnje prometnemu toku in spremljati dogajanje prometa tudi daleč pred seboj. Zelo pomembno je tudi, da čim manj vozijo po levem pasu, menjavo prometnih pasov pa izpeljejo brez vpletanja drugih vozil – torej da se ne vrivajo v kolono. Vozniki s tako vožnjo ogrožajo vse udeležence v prometu. </p>
    </article>
  </body>
</html>