<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23497184-marea-britanie-cap-galeata-fata-pubela-cei-mai-ciudati-adversari-lui-boris-johnson-alegeri.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T07:33:00+00:00"/>
    <meta property="og:title" content="Marea Britanie: &quot;Cap de găleată&quot; și &quot;Față de pubelă&quot; cei mai ciudaţi adversari ai lui Boris Johnson în alegeri"/>
    <meta property="og:description" content="Concurența se anunţă acerbă pentru premierul Boris Johnson în sondaje, sfidat în circumscripția sa de un tânăr laburist activ, dar și de personaje extravagante precum Lordul"/>
  </head>
  <body>
    <article>
      <h1>Marea Britanie: "Cap de găleată" și "Față de pubelă" cei mai ciudaţi adversari ai lui Boris Johnson în alegeri</h1>
      <address><time datetime="2019-11-18T07:33:00+00:00">18 Nov 2019, 07:33</time> by <a rel="author">I.B.</a></address>
      <p><b>Concurența se anunţă acerbă pentru premierul Boris Johnson în sondaje, sfidat în circumscripția sa de un tânăr laburist activ, dar și de personaje extravagante precum Lordul "Cap de găleată" și contele "Faţă de pubelă". Nu este vorba despre o carte pentru copii, ci de lista oficială a candidaților pentru circumscripția Uxbridge, la vest de Londra, pentru alegerile parlamentare anticipate din 12 decembrie, potrivit La Libre, citat de Rador.<br/></b><br/>Lord Buckethead ("Cap de găleată"), care se prezintă drept "cea mai mare speranță pentru viitorul omenirii", este un personaj obișnuit al alegerilor britanice împotriva liderilor guvernamentali din 1987. În urmă cu doi ani, el s-a confruntat cu Theresa May și a ajuns pe locul al șaptelea, obținând 249 de voturi. De această dată, el se confruntă cu succesorul d-nei May din Downing Street, conservatorul Boris Johnson.<br/><br/>Împingând şi mai departe absurdul în acest an, acesta nu va fi singurul candidat ridicol. Johnson se va înfrunta și cu contele Binface ("Față de pubelă"), catalogat drept "independent" și autoproclamat "războinicul spațiului intergalactic". Pe contul său de Twitter, acesta din urmă pozează îmbrăcat într-o deghizare demnă de un episod din saga "Star Wars". El asigură că este actorul apărut în 2017 sub numele Lord Buckethead, dar explică că a trebuit să renunțe la personajul său și să-și schimbe numele din motive de copyright.<br/><br/>Al treilea candidat insolit care completează lista este Yace Yogenstein, "stăpânul timpului interplanetar".<br/><br/>Totuşi, cel mai serios rival cu care se va confrunta Boris Johnson este tânărul candidat laburist, Ali Milani, în vârstă de 25 de ani. Foarte activ pe teren ca şi pe rețelele de socializare, acest britanic de origine iraniană se așteaptă să-l alunge pe Boris Johnson din scaunul său de deputat. La ultimele alegeri, Boris Johnson a câștigat doar cu o majoritate de 5.000 de voturi.<br/><br/>Publicarea listelor de candidați la aceste alegeri anticipate, destinate reînnoirii Parlamentului pentru a încerca să scoată ţara din impasul provocat de ieșirea din Uniunea Europeană, a dezvăluit o altă surpriză: un candidat al Partidului Brexit locuiește în Australia - la 14.000 de kilometri distanţă de circumscripția pe care o vizează.<br/><br/>Acest candidat, Ed Punchard, realizator de documentare, locuiește în Fremantle, în apropiere de Perth, în vestul Australiei, dar este originar din Devon, sud-vestul Angliei.<br/>El a mărturisit unui ziar local că plănuiește să cumpere o casă în circumscripţia sa, dacă va fi ales pe 12 decembrie.</p>
    </article>
  </body>
</html>