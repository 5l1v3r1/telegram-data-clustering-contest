<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gram.pl/news/2019/11/18/tworcy-pierwszego-diablo-stary-blizzard-juz-nie-istnieje.shtml"/>
    <meta property="og:site_name" content="Gram.pl"/>
    <meta property="article:published_time" content="2019-11-18T07:05:00+00:00"/>
    <meta property="og:title" content="Twórcy pierwszego Diablo - „Stary Blizzard już nie istnieje”"/>
    <meta property="og:description" content="Podczas tegorocznego ExileCon Brevik oraz bracia Schaefer skomentowali niedawne poczynania Blizzarda oraz przywołali najgorsze chwile z czasów produkcji Diablo i Diablo II."/>
  </head>
  <body>
    <article>
      <h1>Twórcy pierwszego Diablo - „Stary Blizzard już nie istnieje”</h1>
      <h2>Podczas tegorocznego ExileCon Brevik oraz bracia Schaefer skomentowali niedawne poczynania Blizzarda oraz przywołali najgorsze chwile z czasów produkcji Diablo i Diablo II.</h2>
      <address><time datetime="2019-11-18T07:05:00+00:00">18 Nov 2019, 07:05</time> by <a rel="author">LM</a></address>
      <p>Zgodnie z wcześniejszymi doniesieniami studia Grinding Gear Games tegoroczny konwent fanów ExileCon był nie tylko okazją do ujawnienia <a href="https://www.gram.pl/tag/exilecon-2019.shtml">najważniejszych projektów studia</a>, ale też <b>dowiedzenia się czegoś więcej z historii studia Blizzard Entertainment od jego dawnych pracowników – Davida Brevika oraz braci Ericha i Maksa Schaefer</b>. Goście przywołanej imprezy opowiedzieli o najczarniejszych momentach produkcji obu kultowych odsłon serii Diablo, a także skomentowali ostatnie kontrowersje wokół Blizzarda.</p>
      <h3>Stary Blizzard już nie istnieje</h3>
      <p>Zapytani o aktualne poczynania Blizzarda deweloperzy stwierdzili jednoznacznie, że Blizzard nie przeszedł drobnych zmian, tylko całkowitą transformację. <b>Stary Blizzard już nie istnieje, bo gdy oni opuszczali studio, te liczyło niespełna 200 pracowników, a teraz ma ich tysiące. Firma urosła do rangi imperium, ale wraz z jej wzrostem, rosły także zobowiązania wobec inwestorów czy innych podmiotów</b>. Byli pracownicy nie upatrują w tym czegoś złego, a raczej wskazują na naturalną kolej rzeczy. Ta jednak mocno wpłynęła na to, jak postrzegana jest firma i jak wygląda praca pod jej szyldem. Deweloperzy ujawnili, że <b>kiedyś największym zmartwieniem były nieustanne utarczki pomiędzy Blizzard North a Blizzard Entertainment o liczne odniesienia do satanizmu czy elementy gore w Diablo</b>, a teraz twórcy mają znacznie więcej problemów.</p>
      <figure>
        <img src="https://img6.gram.pl/syso20191118070335799cuvl.jpg"/>
      </figure>
      <p>W rozrastającym się Blizzardzie dla Brevika i Schaeferów było coraz mniej miejsca na pracę kreatywną, a większość ich codziennych obowiązków pochłaniała biurokracja, dlatego zdecydowali się pójść własną drogą. <b>Kiedyś twórcy nie musieli zastanawiać się nad znaczeniem udziałowców i oczekiwaniach rozmaitych rynków, mieli małe zespoły, wraz z którymi pracowali nad grami, które chwieli stworzyć. Taka filozofia już od dawna opuściła mury Blizzarda - „na lepsze lub gorsze”.</b> Jednak twórcy otwarcie przyznają, że nie przetrwali transformacji firmy i chociaż nie winią włodarzy za ich dążenia, to wiedzieli, że nic już nie zatrzyma tej machiny i pozostaje jedynie opuścić okręt.</p>
      <h3>Blizzard a Blitzchung</h3>
      <p>W odniesieniu do niedawnych kontrowersji związanych z zablokowaniem profesjonalnego zawodnika Herathstone za publiczne wsparcie protestów w Hongkongu, byli deweloperzy raczej opowiedzieli się po stronie firmy. <b>Według nich zawodnik postawił Blizzard w sytuacji, w której był przegrany niezależnie od podjętych działań - „nastaje ranek, a ty już wiesz, że jesteś na przegranej pozycji”. Deweloperzy przyznają, że może Blizzard nie obrał najlepszej możliwej strategii, ale każde działanie i tak zakończyłoby się kontrowersją</b>. Jeśli firma nie podjęłaby działań wobec Bliztchunga, to jakby dała przyzwolenie na agitowanie politycznych stanowisk każdemu, kto tylko znajdzie się w zasięgu mikrofonu. Musieli coś zrobić, nie postąpili najlepiej i dlatego przeprosili. Jednocześnie doświadczeni w kontaktach z Chinami <b>twórcy negują, jakoby działania Blizzarda miały związek z chińskim rynkiem – przy firmie tego kalibru w pierwszej kolejności myślisz o zabezpieczeniu swojego portfela</b>. Firma podjęła radykalne działania, bo chyba źle oceniła to, jak gracze postrzegają tę sytuację.</p>
      <h3>Diablo II zniknęło</h3>
      <figure>
        <img src="https://img6.gram.pl/nwad20191118070411324nznk.jpg"/>
      </figure>
      <p>Okazuje się, że jeśli pogłoski o skasowaniu gry Diablo II Remake są prawdziwe, to twórcy mogli mieć ku temu dobry powód. Twórcy oryginalnego tytułu ujawnili, że<b> w 11. godzinie prac nad Diablo II w niewyjaśniony dotąd sposób cały projekt przepadł – zarówno kod gry, jak i wszystkie zasoby</b>. Twórcy przyznają, że powinni mieć kopię zapasową, ale ją zaniedbali, a wszystko, nad czym pracowali, okazało się bezużyteczne. Po dwóch dniach paniki wśród deweloperów r<b>ozpoczęło się odtwarzanie projektu na podstawie skrawków gry, które twórcy zdążyli jeszcze zanieść do swoich domów. Przepadła większość zasobów, ale to, co udało się odzyskać, działało całkiem dobrze</b>. Nie mniej, jeśli Blizzard jednak chciałby dzisiaj zabrać się za odświeżenie projektu, to znaczną część zawartości musiałby przygotować od zera.</p>
      <h3>Condor pod kreską</h3>
      <p>Podczas ExileCon twórcy oryginalnego Diablo wyjawili też, że gdyby Blizzard w 1996 roku nie przejął prowadzonego przez nich studia Condor (późniejsze Blizzard North), to mogliby mieć poważne kłopoty. <b>Studio najwyraźniej źle obliczyło koszty projektu, bo zakontraktowane przez ekipę 300 tysięcy dolarów na produkcję Diablo, było według nich „żałośnie niewystarczające”. Firma przez cały czas zmagała się z problemami finansowymi, a w końcu przestała płacić podatki, co poskutkowało wezwaniem do zapłaty w ciągu kilku dni – w przypadku braku wpłaty twórcy mogliby trafić do więzienia</b>. Ostatecznie udało im się „wyżebrać” kwotę niezbędną do opłacenia zaległych podatków, a w tym samym czasie pojawiła się oferta od Blizzarda. Życie na krawędzi było dla twórców bardzo stresujące, ale mieli we wszystkim sporo szczęścia, a dodatkowo ryzyko się opłaciło – <b>przed premierą zakładano, że Diablo sprzeda się w 20 tysiącach egzemplarzy</b> i taki wynik już by wystarczył na wyprodukowanie kontynuacji.</p>
      <hr/>
      <p>
        <a href="https://www.sferis.pl/gry-komputerowe-2263">Sprawdź bogatą ofertę gier na PC i konsole w sklepie Sferis.pl</a>
      </p>
    </article>
  </body>
</html>