<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/policie-slznym-plynem-brani-aktivistum-v-opusteni-univerzity/1822269?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T07:00:00+00:00"/>
    <meta property="og:title" content="Policie slzným plynem brání aktivistům v opuštění univerzity"/>
    <meta property="og:description" content="Hongkong - Pořádková policie se po dlouhém obléhání dnes nad ránem místního času (v neděli kolem 22:40 SEČ) pokusila proniknout do areálu polytechnické univerzity v Hongkongu, ve které podle studentských odborů setrvává asi 500 prodemokratických aktivistů. Podle agentury AP se ale nedostala příliš daleko a protestující mají školu stále pod kontrolou. Desítky z nich areál opustily a policie několik z nich zatkla, uvedla CNN. Dalším aktivistům ale v opuštění kampusu brání za pomoci slzného plynu."/>
  </head>
  <body>
    <article>
      <h1>Policie slzným plynem brání aktivistům v opuštění univerzity</h1>
      <address><time datetime="2019-11-18T07:00:00+00:00">18 Nov 2019, 07:00</time> by <a rel="author" href="http://www.ctk.cz/" target="_blank">ČTK</a></address>
      <p>Hongkong - Pořádková policie se po dlouhém obléhání dnes nad ránem místního času (v neděli kolem 22:40 SEČ) pokusila proniknout do areálu polytechnické univerzity v Hongkongu, ve které podle studentských odborů setrvává asi 500 prodemokratických aktivistů. Podle agentury AP se ale nedostala příliš daleko a protestující mají školu stále pod kontrolou. Desítky z nich areál opustily a policie několik z nich zatkla, uvedla CNN. Dalším aktivistům ale v opuštění kampusu brání za pomoci slzného plynu.</p>
      <p>Ti se tak podle reportéra britského deníku The Guardian obávají, že policie nemá zájem o zmírnění vyhrocené situace a chce všechny demonstranty okupující univerzitu na protest proti vládě Hongkongu hromadně zatknout. Očekávají rozsáhlou operaci s cílem je vypudit.</p>
      <p>Dalších asi 100 lidí, kteří byli mezi těmi, co aktivistům na univerzitě přišli vyjádřit podporu, dnes policie zadržela v přilehlé čtvrti Tsim Sha Tsui.  </p>
      <p>Demonstrace a blokády se mezitím konají na poloostrově Kowloon severně od univerzity. Jejich cílem je odvrátit pozornost policie od polytechniky. Policie proti aktivistům, kteří házeli cihly a zápalné lahve, použila slzný plyn. Od nedělního rána místního času bylo podle zdravotnických úřadů zraněno 38 lidí.</p>
      <p>Patová situace na univerzitě trvá už druhým dnem. Policisté byli u objektu předtím celou noc. Podobně jako v předchozích případech použili proti protestujícím slzný plyn a demonstranti odpovídali benzinovými bombami a podomácku vyrobenými zbraněmi. Jeden policista byl zraněn šípem, který ho zasáhl do nohy. Byly to jedny z nejdramatičtějších scén za pět měsíců trvání krize v bývalé britské kolonii.</p>
      <p>Policie pak pohrozila, že bude nucena použít ostrou munici. Nad ránem do kampusu krátce vešla, ale nepostoupila daleko. Později aktivisty vyzvala, aby "odevzdali zbraně" a univerzitu "spořádaně opustili".</p>
      <p>Rektor univerzity předtím natočil vzkaz, v němž uvedl, že policie umožní protestujícím z kampusu odejít a dočasně se vzdává použití síly. Dodal, že policisté aktivisty doprovodí na policejní stanici, kde bude jejich případ "spravedlivě posouzen". Desítky protestujících pak chtěly univerzitu opustit, ale policie je za pomoci slzného plynu donutila se stáhnout zpět.</p>
      <p>Protivládní protesty ve finančním centru se 7,5 miliony obyvatel poznamenalo vzrůstající násilí, ačkoli účast na demonstracích se podle agentury AP postupně snižuje. Protesty v Hongkongu jsou namířené proti vládě bývalé britské kolonie, která se v roce 1997 vrátila pod čínskou správu a v současnosti je spravována podle principu jedna země, dva systémy.</p>
      <p>Vysoký činitel administrativy amerického prezidenta Donalda Trumpa dnes podle agentury Reuters odsoudil "neopodstatněné použití síly" v Hongkongu v posledních dnech a vyzval Peking, aby ochránil svobody této oblasti.</p>
    </article>
  </body>
</html>