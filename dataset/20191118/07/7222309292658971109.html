<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/flera-doda-i-skottlossning-i-kalifornien/"/>
    <meta property="og:site_name" content="HBL"/>
    <meta property="article:published_time" content="2019-11-18T07:36:00+00:00"/>
    <meta property="og:title" content="Flera döda i skottlossning i Kalifornien"/>
    <meta property="og:description" content="Minst tio personer har skjutits i Fresno i Kalifornien, USA. Fyra av dem har avlidit och flera andra är allvarligt skadade, uppger polisen."/>
  </head>
  <body>
    <article>
      <h1>Flera döda i skottlossning i Kalifornien</h1>
      <h2>Minst tio personer har skjutits i Fresno i Kalifornien, USA. Fyra av dem har avlidit och flera andra är allvarligt skadade, uppger polisen.</h2>
      <address><time datetime="2019-11-18T07:36:00+00:00">18 Nov 2019, 07:36</time> by <a rel="author">TT</a></address>
      <p>De döda är män i åldrarna 25–30 år. Sex personer har förts till sjukhus.</p>
      <p>Skytten eller skyttarna ska ha tagit sig in i en trädgård och skjutit mot personer som samlats för att titta på sport, rapporterar CNN. Runt 35 personer befann sig på tillställningen.</p>
      <p>Den eller de misstänkta flydde sedan, och det finns inledningsvis inga misstänkta för dådet.</p>
      <p>Det finns inga uppgifter om att gärningsmannen ska ha känt offren.</p>
      <p>– Mina tankar går till familjerna som är offer för detta vansinniga brott. Vi kommer att göra allt vi kan för att ta reda på vilka förövarna är och ställa dem inför rätta, säger polischefen <b>Michael Reed</b>.</p>
      <p>Grannar larmade polisen som har spärrat av området.</p>
      <p>Polisen kommer att knacka dörr och leta fler vittnen och filmer från övervakningskameror för att försöka reda ut vad som hände.</p>
    </article>
  </body>
</html>