<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/hledany-muz-se-prozradil-rychlou-jizdou-dopravaci-pak-strileli-20191118.html"/>
    <meta property="og:site_name" content="Deník.cz"/>
    <meta property="article:published_time" content="2019-11-18T07:52:00+00:00"/>
    <meta property="og:title" content="Hledaný muž se prozradil rychlou jízdou. Dopravní policisté museli střílet"/>
    <meta property="og:description" content="/FOTOGALERIE/ Pronásledované vozidlo zastavil až spadlý strom. A jeho řidiče dokonce teprve výstřely ze služební zbraně. Těmito slovy přiblížil policista Zdeněk Chalupa netradiční vývoj honičky za ujíždějícím řidičem, k níž došlo na Praze-východ před dvěma týdny: během první listopadové soboty. Konkrétně 2. listopadu hodinu a půl před polednem, kdy se dopravním policistům snažil zmizet 35letý muž, upřesnil."/>
  </head>
  <body>
    <article>
      <h1>Hledaný muž se prozradil rychlou jízdou. Dopravní policisté museli střílet</h1>
      <address><time datetime="2019-11-18T07:52:00+00:00">18 Nov 2019, 07:52</time> by <a rel="author">Milan Holakovský</a></address>
      <p>Stíhací jízda odstartovala ve vesnici Strašín u Říčan, kde policejní radar zaznamenal, že tmavý Volkswagen Passat jede rychlostí překračující o více než 30 km/h povolený limit v obci.</p>
      <p>„Hlídka se ihned vydala za rychle jedoucím vozem, aby jej pomocí zvláštního výstražného zařízení zastavila a provedla jeho kontrolu. Řidič na signály k zastavení nereagoval, začal zrychlovat a nebezpečně předjíždět ostatní vozidla,“ konstatoval Chalupa.</p>
      <p>Úprk před blikajícími majáky označil za „zběsilou jízdou“, kdy řidič snažící se zmizet přes Mukařov a Babice ohrozil nejen auta jedoucí v protisměru, ale i autobus na zastávce a několik chodců. „Nerespektoval zákaz vjezdu motorových vozidel a hnal se vysokou rychlostí i po lesní cestě. V těsném závěsu mu byl stále služební vůz dopravních policistů,“ přiblížil Chalupa vývoj událostí.</p>
      <figure>
        <img src="https://g.denik.cz/42/df/veznice-jirice_denik-150-3x2.jpg"/>
      </figure>
      <aside>
        <a href="https://kolinsky.denik.cz/zlociny-a-soudy/veznice-jirice-sex-znasilneni-dozorkyne-odsouzeny-20191115.html">Odsouzený prý ve věznici chtěl sex s dozorkyní Přečíst článek ›</a>
      </aside>
      <p>Lesní cesta však znamenala konečnou poté, co průjezd zatarasila improvizovaná závora v podobě spadlého stromu. Ani pak to však řidič nechtěl zabalit a přiznat si, že prohrál. „Pokusil se policistům utéct, vyskočil z vozidla a prchal hlouběji do lesa. Na slovní výzvy k zastavení nereagoval, pokračoval v útěku – a zastavil se až na opakovaný varovný výstřel,“ uvedl Chalupa s tím, že teprve pak se podařilo dotyčného zadržet.</p>
      <p>Následně se potvrdil předpoklad, že takto divoce muž neujížděl jen proto, aby se vyhnul postihu za překročení dovolené rychlosti. Ukázalo se, že má vyslovený zákaz řízení – a navíc figuruje i v databázi hledaných osob a je na něj vydán příkaz k zatčení.</p>
      <p>„Pětatřicetiletý řidič je podezřelý ze spáchání několika dopravních přestupků a z přečinu maření výkonu úředního rozhodnutí, za který mu hrozí až dvouletý trest odnětí svobody,“ poznamenal Chalupa, jaké hříchy dotyčnému nově přibyly v souvislosti s honičkou na Říčansku.</p>
      <figure>
        <img src="https://g.denik.cz/3/11/dobry-skutek3_denik-150-3x2.jpg"/>
      </figure>
      <aside>
        <a href="https://kolinsky.denik.cz/zlociny-a-soudy/chtel-vzit-stopare-ten-se-auta-zmocnil-a-ujel-s-nim-20191110.html">Chtěl vzít stopaře. Ten se auta zmocnil a ujel s ním Přečíst článek ›</a>
      </aside>
    </article>
  </body>
</html>