<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/597844/apopse-to-tetatet-xristodoulidi-pompeo"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T07:22:00+00:00"/>
    <meta property="og:title" content="Απόψε το τετ–α–τετ Χριστοδουλίδη – Πομπέο"/>
    <meta property="og:description" content="Επίσκεψη εργασίας στις ΗΠΑ πραγματοποιεί ο ΥΠΕΞ, Νίκος Χριστοδουλίδης, έπειτα από πρόσκληση του Αμερικανού ομολόγου του, έναν χρόνο μετά την υπογραφή της..."/>
  </head>
  <body>
    <article>
      <h1>Απόψε το τετ–α–τετ Χριστοδουλίδη – Πομπέο</h1>
      <address><time datetime="2019-11-18T07:22:00+00:00">18 Nov 2019, 07:22</time> by <a rel="author">SigmaLive</a></address>
      <p>Επίσκεψη εργασίας στις ΗΠΑ πραγματοποιεί ο ΥΠΕΞ, Νίκος Χριστοδουλίδης, έπειτα από πρόσκληση του Αμερικανού ομολόγου του, έναν χρόνο μετά την υπογραφή της δήλωσης προθέσεων ΗΠΑ – Κύπρου.</p>
      <p>Ο κ. Χριστοδουλίδης θα έχει στις 20:00 ώρα Κύπρου συνάντηση με τον Μάικ Πομπέο, στο State Department, στην Ουάσιγκτον, μία εβδομάδα πριν την τριμερή συνάντηση στο Βερολίνο.</p>
      <p>Στην ατζέντα θα βρεθούν οι εξελίξεις στο Κυπριακό, η κατάσταση στην Ανατολική Μεσόγειο, με αιχμή τα ενεργειακά, η άρση του αμερικανικού εμπάργκο όπλων και οι διμερείς σχέσεις Κύπρου – ΗΠΑ.</p>
      <p>Ο κ. Χριστοδουλίδης θα έχει την ευκαιρία να ενημερωθεί από τον Αμερικανό ΥΠΕΞ και για την πρόσφατη επίσκεψη του Ταγίπ Ερντογάν και τις συνομιλίες του Τούρκου Προέδρου με τον Πρόεδρο Τραμπ.</p>
      <p>Ο ΥΠΕΞ θα συναντηθεί, επίσης, με τον Υφυπουργό Εξωτερικών, Φίλιπ Ρίκερ, τον βοηθό υφυπουργό Εξωτερικών, Μάθιου Πάλμερ, και τον Υφυπουργό Εξωτερικών για Ενεργειακά Ζητήματα, Φράνσις Φάνον.</p>
      <p>Ανοιχτό είναι το ενδεχόμενο να συναντηθεί και με τον Σύμβουλο Εθνικής Ασφαλείας του Προέδρου Τραμπ.</p>
    </article>
  </body>
</html>