<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/torre-vittoria-alberi-a-rischio-crollo-lallarme-dei-residenti.html"/>
    <meta property="og:site_name" content="Tempostretto"/>
    <meta property="article:published_time" content="2019-11-18T07:46:08+00:00"/>
    <meta property="og:title" content="Torre Vittoria: alberi a rischio crollo. L’allarme dei residenti"/>
    <meta property="og:description" content="Il parco si trova nel Colle della Caperrina ed è in condizioni di degrado"/>
  </head>
  <body>
    <article>
      <h1>Torre Vittoria: alberi a rischio crollo. L’allarme dei residenti</h1>
      <address><time datetime="2019-11-18T07:46:08+00:00">18 Nov 2019, 07:46</time> by <a rel="author" href="https://www.tempostretto.it/author/cesare-giorgianni" target="_blank">Cesare Giorgianni</a></address>
      <p>
        <i>Il parco si trova nel Colle della Caperrina ed è in condizioni di degrado</i>
      </p>
      <p>Nel rione <b>Torre Vittoria</b>, sul Colle della Caperrina, esiste un <b>parco </b>con una straordinaria veduta sullo Stretto, di proprietà comunale, che ci si ostina a non voler riqualificare. Su questo angolo verde di Messina che si affaccia su viale Principe Umberto nei pressi dell’Istituto Cristo Re,<b> grossi rami </b>o addirittura alberi cadono spesso <b>sulle auto in sosta</b> e sulla pensilina della fermata del bus.</p>
      <h3>L’allarme dei residenti</h3>
      <p>Alcuni residenti hanno segnalato tale situazione di precarietà che, sommata al degrado in cui versa la zona, invasa da rifiuti di ogni tipo, andrebbe risolta allo scopo di conferire un’altra immagine a questo autentico “balcone” dal panorama impareggiabile sulla nostra Città.</p>
      <h3>Patrimonio arboreo a rischio</h3>
      <p><b>La messa in sicurezza del patrimonio arboreo</b> e la “bonifica” dell’area in questione da cartacce, bottiglie di vetro o plastica e spazzatura di ogni genere lasciata per strada dai “soliti” incivili, darebbe un nuovo look al quartiere e garantirebbe l’incolumità dei passanti.</p>
      <p>Gli abitanti di Torre Vittoria intendono quindi sollecitare gli uffici municipali competenti affinchè intervengano, in tempi brevi, per ridare decoro e dignità alla mitica collinetta che prospetta sulla circonvallazione.</p>
      <p>Cesare Giorgianni</p>
    </article>
  </body>
</html>