<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/health-newspaper/_pislya-vidalennya-grizhi-zhivit-ukriplyuyut-sitkoyu/938227"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T07:51:00+00:00"/>
    <meta property="og:title" content="Після видалення грижі живіт укріплюють сіткою"/>
    <meta property="og:description" content="&amp;mdash;&amp;ensp;Почала мені вилазити боком робота. Так звикла вдома тягати відра, що й не побачила, як перейшла на мішки. Від цього вилізла на животі грижа, &amp;mdash; розповідає Мирослава Орлова, 51 рік, із Бердичева Житомирської області. &amp;mdash; На операцію не наважуюся, хоча лікарі схиляють. Поки ..."/>
  </head>
  <body>
    <article>
      <h1>Після видалення грижі живіт укріплюють сіткою</h1>
      <address><time datetime="2019-11-18T07:51:00+00:00">18 Nov 2019, 07:51</time> by <a rel="author">Катерина РОМАНЧУК</a></address>
      <figure>
        <img src="https://static2.gazeta.ua/img2/cache/gallery/938/938227_1_w_1200.jpg?v=0"/>
        <figcaption>У сітку, як у каркас, проростає сполучна тканина. Формується міцна штучна стінка, що укріплює м’язи живота<cite>Автор: www.medlbt.ru</cite></figcaption>
      </figure>
      <p>— Почала мені вилазити боком робота. Так звикла вдома тягати відра, що й не побачила, як перейшла на мішки. Від цього вилізла на животі грижа, — розповідає <b>Мирослава Орлова, 51 рік</b>, із Бердичева Житомирської області. — На операцію не наважуюся, хоча лікарі схиляють. Поки що ношу бандаж для підтримки живота.</p>
      <p>— Операції не треба боятися. Грижа не розсмокчеться. Затягування тільки вимучить хворого. Таблеток від грижі не існує, — каже столичний хірург <b>40-річний Борис Ревуцький</b>. — Якщо защемилася, може запалитися черевна порожнина. Аби цього не було, треба йти до лікаря якнайшвидше.</p>
      <p>Грижі бувають вроджені й набуті. Останні виникають через слабкість м'язів черевної стінки. Часто трап­ляються в людей з ожирінням. Шар жиру послаблює черевну стінку. Нерідко пахова грижа з'являється в чоловіків з аденомою простати. Також у дітей.</p>
      <p>— У 30 хворих зі 100, які перенесли операцію на черевній порожнині, виникають післяопераційні грижі. Немає різниці — був там розріз чи прокол. Обидва способи порушують цілісність черевної стінки. Органи не лише випирають назовні, а й зростаються між собою. Тоді треба оперувати знов, аби їх роз'єднати.</p>
      <p>На операції з видалення грижі слабке місце зміцнюють сіточкою. Зроблена з матеріалу, що не відторгається організмом. У неї, як у каркас, проростає сполучна тканина. Формується міцна штучна стінка, що укріп­лює м'язи живота.</p>
      <p>Термін лікування залежить від розміру грижі й віку пацієнта. Молодших виписують на другу добу, літніх — на четверту. Через місяць після операції людина може вільно нахилятися й піднімати невелику вагу. Жінкам дозволено 5–7 кілограмів, чоловікам — удвічі більше. Через півроку вони повернуться до звичайних навантажень.</p>
      <p>— Для профілактики грижі варто їсти кожні чотири години. Особливо людям, які за короткий час скинули вагу. Хоча кілограми "пішли", наслідки можуть залишитися. Один із них — розтягнутий шлунок. Слід зменшити обсяг одноразового прийому їжі, але збільшити частоту. Пити тільки за півгодини до або після прийому їжі. Такий режим сприятиме поступальному рефлекторному звуженню шлунка.</p>
    </article>
  </body>
</html>