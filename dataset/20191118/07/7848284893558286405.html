<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/copertina/zola-conte-game-changer-l-inter-ha-il-suo-marchio-di-fabbrica-barella-diventera-top-a-livello-europeo-323360"/>
    <meta property="og:site_name" content="FcInterNews.it"/>
    <meta property="article:published_time" content="2019-11-18T07:35:03+00:00"/>
    <meta property="og:title" content="Zola: &quot;Conte game changer, l'Inter ha il suo marchio di fabbrica. Barella? Diventerà top a livello europeo&quot;"/>
    <meta property="og:description" content="&quot;Chi vincerà lo scudetto? Domanda da un miliardo di euro, anche se la corsa è ristretta a Juventus e Inter. Ci sono squadre che stanno facendo molto bene come la Roma, il Cagliari,..."/>
  </head>
  <body>
    <article>
      <h1>Zola: "Conte game changer, l'Inter ha il suo marchio di fabbrica. Barella? Diventerà top a livello europeo"</h1>
      <address><time datetime="2019-11-18T07:35:03+00:00">18 Nov 2019, 07:35</time> by <a rel="author">Mattia Zangari</a></address>
      <p>"Chi vincerà lo scudetto? Domanda da un miliardo di euro, anche se la corsa è ristretta a Juventus e Inter. Ci sono squadre che stanno facendo molto bene come la Roma, il Cagliari, l’Atalanta e la Lazio, ma se la giocheranno i bianconeri e i nerazzurri". Ad assicurarlo è Gianfranco <b>Zola</b>, parlando in esclusiva al <i>Corriere dello Sport. </i>L'ex <i>Magic Box,</i> subito dopo, si sbilancia eleggendo la sua favorita al tricolore: "La Juventus ha un vantaggio dato da una rosa eccezionale. E quando hai ricambi così di qualità, alla lunga...".</p>
      <p><b> L’Inter, però, è in scia a -1. </b><br/>"Nelle prime 12 giornate l’Inter ha fatto grandi cose ed è cresciuta tantissimo rispetto al passato, ma forse a livello di alternative qualcosa le manca". </p>
      <p><b>Cosa ha portato al calcio italiano il ritorno di Conte?</b><br/>"Antonio appartiene a quella categoria di allenatori che cambiano le squadre in meglio. All’Inter ha dato tanto dal punto di vista fisico, dei risultati e della caparbietà. Le squadre di Conte hanno tutte questo <b>marchio di fabbrica".</b></p>
      <p><b>Marotta in estate lo ha definito “un top player”.<br/>"</b>In Inghilterra quelli come Conte li chiamano <b>“game changer”</b> ovvero uno che cambia la partita. Tanti anni fa qualcuno sosteneva che l’allenatore più bravo era quello che faceva meno danni, ma adesso che il calcio si è livellato verso l’alto e che i giocatori più bravi sono complicatissimi da acquistare perché costano cifre pazzesche, i tecnici possono permetterti di fare il vero salto di qualità valorizzando al massimo le risorse che si hanno a disposizione". </p>
      <p><b>Il discorso, poi, si sposta su Barella.<br/>"</b>Il Cagliari ha perso un grande giocatore come Nicolò che sta dimostrando quello che vale all’Inter e che grazie a Conte<b> diventerà un top player a livello europeo, </b>ma sul mercato Giulini e i suoi uomini si sono mossi bene comprando gente di grande valore come Rog, Nainggolan, Simeone e Nandez. Certi risultati non sono frutti del caso".</p>
      <p><b>A parte Zaniolo e Barella, chi sono gli altri giovani da seguire?<br/>"</b>Anche Sensi e Tonali sono bravi, ma a me quello potenzialmente più pronto per grandissimi palcoscenici sembra Chiesa. Tra qualche anno, quando avrà più varietà di giocate, sarà ancora più devastante".</p>
      <p><b>Tutti questi talenti se li gode Mancini, arrivato con la Nazionale a 10 vittorie di fila</b>.<br/>"Insieme al Belgio siamo gli unici che hanno ottenuto 9 successi su 9. Mi sembrano risultati straordinari che esaltano il lavoro di Roberto, al quale bisogna fare tanti complimenti. Ha scelto una linea giusta, quella di puntare sui giovani e sulla valorizzazione del gioco, e sta riscuotendo i risultati. Sono molto contento per lui, anche se ammetto che sta andando oltre le mie più rosee aspettative". </p>
      <p>
        <b>
          <a href="https://www.videointer.it/watch.php?vid=bc39eddb7">VIDEO - CHE PRODEZZA DI VANHEUSDEN: FA TUTTO IL CAMPO E PUNISCE LA GERMANIA</a>
        </b>
      </p>
    </article>
  </body>
</html>