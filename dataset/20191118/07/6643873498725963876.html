<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/WbXw6j/demonstranter-proevde-aa-roemme-omringet-universitet-etter-voldelig-natt"/>
    <meta property="og:site_name" content="Bergens Tidende"/>
    <meta property="article:published_time" content="2019-11-18T07:58:35+00:00"/>
    <meta property="og:title" content="Demonstranter prøvde å rømme omringet universitet etter voldelig natt"/>
    <meta property="og:description" content="Demonstranter i Hongkong som er omringet på et universitet, ble møtt med tåregass, køller og gummikuler fra politiet da de forsøkte å rømme mandag."/>
  </head>
  <body>
    <article>
      <h1>Demonstranter prøvde å rømme omringet universitet etter voldelig natt</h1>
      <h2>Demonstranter i Hongkong som er omringet på et universitet, ble møtt med tåregass, køller og gummikuler fra politiet da de forsøkte å rømme mandag.</h2>
      <address><time datetime="2019-11-18T07:58:35+00:00">18 Nov 2019, 07:58</time> by <a rel="author">NTB</a></address>
      <p>Voldsbruken under store demonstrasjonene som har herjet i Hongkong siden juni, har økt i omfang de siste ukene.</p>
      <p>Mandag ble det hørt flere store drønn før en vegg med flammer kom til syne utenfor Hongkongs polytekniske universitet, som har fungert som en samlingsplass for mange som har deltatt i demonstrasjonene. <a href="https://www.bbc.com/news/world-asia-china-50455727">BBC </a>skriver at det skal være rundt 1.000 demonstranter inne på universitetet mandag.</p>
      <p>Mange av dem forsøkte mandag å komme seg ut. Opprørspoliti svarte med tåregass, gummikuler og køller. Det er uklart om noen av demonstrantene har klart å unnslippe. Da noen av ungdommene forsøkte å rømme, skal politiet ha rykket fram og drevet dem tilbake.</p>
      <p>Den siste uken har skoler blitt stengt, veier barrikadert og kinesiske soldater har blitt observert i gatene mens de ryddet opp.</p>
      <h3>Satte fyr utenfor inngang</h3>
      <p>Kina har så langt nektet å gå med på de viktigste kravene til demonstrantene, deriblant frie valg. Det har derimot blitt advart om at myndighetene i Hongkong ikke vil godta motstand mot det politiske systemet, og det har blitt knyttet bekymring til om militæret vil gripe inn for å slå ned demonstrasjonene.</p>
      <p>Demonstrantenes aksjoner har begynt å ramme økonomien i Hongkong, noe som har vært et uttalt mål.</p>
      <p>På søndag var det massive sammenstøt mellom demonstranter og politi flere steder i byen. Politiet brukte tåregass, som demonstrantene blant annet besvarte med brannbomber. En politibetjent skal ha blitt skutt i beinet med en pil, mens det ikke har kommet meldinger om at noen demonstranter er skutt.</p>
      <h3>Advarte sterkt</h3>
      <p>Demonstrantene ved universitetet brukte paraplyer for å beskytte seg mot vannkanonene som ble brukt av politiet.</p>
      <p>Politiets talsperson Louis Lau kom med en advarsel mot demonstratene i en direktesendt Facebook-video.</p>
      <p>– Jeg advarer nå de som driver med opptøyer, om å unngå å bruke brannbomber, piler, biler eller andre dødelige våpen, sa han.</p>
      <p>– Hvis de fortsetter med slike handlinger som er farlig, vil vi ikke ha noe annet valg enn å bruke det minste vi kan av makt, som inkluderer skarp ammunisjon, for å slå tilbake, sa talspersonen.</p>
      <details>
        <summary>Fakta<br/>Uroen i Hongkong</summary>
        <ul>
          <li>Et lovforslag som åpner for å utlevere borgere til rettsforfølgelse i Fastlands-Kina, utløste masseprotester i Hongkong 9. juni 2019.</li>
          <li>Lovforslaget ble offisielt trukket tilbake 23. oktober, men protestene har fortsatt.</li>
          <li>Demonstrantene er kritiske til Beijings innflytelse over Hongkong og krever større frihet. De krever også at Hongkongs leder Carrie Lam går av, at politiets maktbruk granskes og at fengslede aktivister løslates.</li>
          <li>1. oktober ble en demonstrant for første gang skutt og såret med skarp ammunisjon.</li>
          <li>31. oktober ble det lagt fram tall som for første gang viste at økonomien er i resesjon. Den politiske uroen i byen blir trukket fram som en forklaring, i tillegg til den pågående handelskrigen mellom Kina og USA.</li>
          <li>En student som falt ned fra en bygning forbindelse med en demonstrasjon 4. november, døde få dager senere. Han var den første studenten som døde siden demonstrasjonene startet.</li>
          <li>I november har situasjonen spisset seg til. I begynnelsen av måneden angrep en mann væpnet med kniv en politibetjent og flere personer på et kjøpesenter, og den Kina-vennlige folkevalgte Junius Ho ble angrepet med kniv under en uke etter.</li>
          <li>En demonstrant ble kritisk skadd etter å ha blitt skutt under sammenstøt 11. november.</li>
          <li>18. november omringet opprørspoliti Hongkongs polytekniske universitet mens over 1.000 personer, blant dem tenåringer, satt på innsiden. Politiet har brukt tåregass og vannkanoner mot demonstranter, som har forsøkt å rømme,, mens demonstrantene har kastet bensinbomber mot politiet.</li>
        </ul>
        <p>Kilder: NTB, AFP, AP</p>
      </details>
      <related>
        <h4>Les også</h4>
        <a href="https://www.bt.no/utenriks/i/RRXLk8/politi-forsoeker-aa-storme-universitet-i-hongkong"/>
        <a href="https://www.bt.no/utenriks/i/awemPd/hoeyesterett-i-hongkong-mener-maskeforbudet-strider-med-grunnloven"/>
        <a href="https://sysla.no/a/rA3owl"/>
        <a href="https://www.bt.no/utenriks/i/e80P29/hatet-vokser-i-hongkong"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/mRxk20/dette-funnet-tyder-paa-at-bergen-har-hatt-likt-klima-som-finnmark"/>
        <a href="https://www.bt.no/nyheter/lokalt/i/0ng8qJ/han-hadde-store-beloep-til-gode-hos-oppdragsgiveren-da-han-proevde-aa-faa"/>
        <a href="https://www.bt.no/sport/i/BRegRe/klubben-er-blant-landets-beste-paa-talentutvikling-erik-mjelde-flytter"/>
        <a href="https://www.bt.no/nyheter/okonomi/karriere/i/P9X7o0/han-fortviler-over-at-han-ikke-faar-vaere-sosial-paa-jobb-blir-kalt-in"/>
        <a href="https://www.bt.no/innenriks/i/e8R9yM/norske-elever-faar-en-mer-praktisk-skole"/>
        <a href="https://www.bt.no/btmeninger/debatt/i/BRePEv/ikkje-reint-sjeldan-staar-me-paa-bussen-i-80-km-t"/>
      </related>
      <ol>
        <li>
          <a href="https://www.bt.no/tag/Hongkong">Hongkong</a>
        </li>
      </ol>
    </article>
  </body>
</html>