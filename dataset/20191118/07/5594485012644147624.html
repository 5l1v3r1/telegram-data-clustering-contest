<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/sinoptitsite-obyavikha-dokoga-shche-se-radvame-na-toplo-vreme-i-koga-se-zadava-snegt_news709622.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-18T07:10:00+00:00"/>
    <meta property="og:title" content="Синоптиците обявиха докога ще се радваме на топло време и кога се задава снегът"/>
    <meta property="og:description" content="Очаква се след 20-ина дни – около 5 декември, температурите вече да бъдат близки до обичайните"/>
  </head>
  <body>
    <article>
      <h1>Синоптиците обявиха докога ще се радваме на топло време и кога се задава снегът</h1>
      <h2>Очаква се след 20-ина дни – около 5 декември, температурите вече да бъдат близки до обичайните</h2>
      <address>
        <time datetime="2019-11-18T07:10:00+00:00">18 Nov 2019, 07:10</time>
      </address>
      <p>https://blitz.bg/obshtestvo/sinoptitsite-obyavikha-dokoga-shche-se-radvame-na-toplo-vreme-i-koga-se-zadava-snegt_news709622.html Blitz.bg</p>
      <figure>
        <img src="https://static.blitz.bg/documents/thumbnails/730/201811/1542624265-img-7872jpg.jpg"/>
        <figcaption>Снимка: Георги КОЛЕВ, БЛИЦ</figcaption>
      </figure>
      <p><b>Първият сняг в София се очаква около 5 декември. До края на този месец обаче времето ще остане необичайно топло за този период на годината. Това съобщава в. „Телеграф”, позовавайки се на синоптика Красимир Стоев от Националния институт по метрология и хидрология.</b><br/><br/>Сняг вече падна в планините на височина над 2000 м. Още вчера обаче започна затопляне.<br/><br/>Обилни валежи не се очакват и през следващата седмица, въпреки че в отделни дни ще има превалявания и леко понижение на температурите. Те обаче ще останат много по-високи от обичайните за това време на годината.<br/><br/>Все пак след около 6-7 дни се задава промяна на времето. Тогава има индикации за повече валежи, които в отделни периоди ще са по-значителни. Тенденцията след това вече е за трайно застудяване на времето. Очаква се след 20-ина дни – около 5 декември, температурите вече да бъдат близки до обичайните. По това време в София може да завали сняг.<br/><br/>В началото на седмицата ще се усили вятърът от югозапад. Ще се задържи по-топло от обичайното за сезона. Облачността над страната ще е значителна и на места в западните и южните райони ще превали дъжд.<br/><br/>Във вторник ще е без валежи. В сряда отново на места ще превали дъжд, а вятърът ще се ориентира от изток-югоизток.<br/>В четвъртък и петък вятърът ще е с източна компонента, предимно умерен и с него ще прониква по-студен въздух. Дневните температури постепенно ще се понижат и преобладаващите максимални ще бъдат между 12 и 17 градуса.<br/><br/>Над по-голямата част от страната ще преобладава облачно, в равнините и мъгливо време. Подобрение на видимостта и временно разкъсване на областта ще има след обяд.<br/><br/>Над планините и планинските райони ще има разкъсана облачност.<br/><br/><a href="https://blitz.bg/vremeto/veliko-turnovo"><b>Какво ще е времето по дни и часове може да видите в рубриката на БЛИЦ, в която ви информираме в реално време какви са климатичните условия в страната</b></a></p>
    </article>
  </body>
</html>