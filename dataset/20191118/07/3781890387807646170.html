<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742270"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T07:52:00+00:00"/>
    <meta property="og:title" content="ทัพนักหวดไทยฟิตเข้มพร้อมล่า3ทองซีเกมส์"/>
    <meta property="og:description" content="“ทัพนักเทนนิสไทย” ฟิตเข้มโค้งสุดท้ายเตรียมพร้อมสู้ศึกซีเกมส์ ครั้งที่ 30 ระหว่างวันที่ 30 พ.ย. -11 ธ.ค.นี้ ที่ประเทศฟิลิปปินส์ “นิตินาถ บุหลัน” ผู้จัดการทีมวางเป้าคว้า 3 เหรียญทอง จากหญิงเดี่ยว, ชายคู่ และคู่ผสม ขณะที่คู่แฝดจอมเก๋า “สนฉัตร-สรรค์ชัย รติวัฒน์” พร้อมป้องกันแชมป์ “แทมมี่” นำทีมฝ่ายนักหวดสาวร่วมชิงชัย ด้าน “ลักษิกา” ลั่นสลัดเดี้ยงหายทันก่อนลงแข่งขันแน่นอน"/>
  </head>
  <body>
    <article>
      <h1>ทัพนักหวดไทยฟิตเข้มพร้อมล่า3ทองซีเกมส์</h1>
      <address>
        <time datetime="2019-11-18T07:52:00+00:00">18 Nov 2019, 07:52</time>
      </address>
      <p>
        <b>“ทัพนักเทนนิสไทย” ฟิตเข้มโค้งสุดท้ายเตรียมพร้อมสู้ศึกซีเกมส์ ครั้งที่ 30 ระหว่างวันที่ 30 พ.ย. -11 ธ.ค.นี้ ที่ประเทศฟิลิปปินส์ “นิตินาถ บุหลัน” ผู้จัดการทีมวางเป้าคว้า 3 เหรียญทอง จากหญิงเดี่ยว, ชายคู่ และคู่ผสม ขณะที่คู่แฝดจอมเก๋า “สนฉัตร-สรรค์ชัย รติวัฒน์” พร้อมป้องกันแชมป์ “แทมมี่” นำทีมฝ่ายนักหวดสาวร่วมชิงชัย ด้าน “ลักษิกา” ลั่นสลัดเดี้ยงหายทันก่อนลงแข่งขันแน่นอน</b>
      </p>
      <p> ความเคลื่อนไหวของนักกีฬาเทนนิสทีมชาติไทย ชุดเข้าร่วมการแข่งขันกีฬาซีเกมส์ ครั้งที่ 30 ที่ประเทศฟิลิปปินส์ ระหว่างวันที่ 30 พ.ย. -11 ธ.ค.นี้ ล่าสุด นักกีฬาได้ลงฝึกซ้อม เพื่อเตรียมความพร้อมก่อนออกเดินทางไปเข้าร่วมการแข่งขันแล้ว ที่ศูนย์พัฒนากีฬาเทนนิสแห่งชาติ สมาคมกีฬาเทนนิส ลอนเทนนิสสมาคมแห่งประเทศไทยฯ เมืองทองธานี เมื่อวันที่ 18 พ.ย.ที่ผ่านมา <br/><br/>สำหรับนักกีฬาเทนนิสทีมชาติไทย นักกีฬาชาย 5 คน ได้แก่ “ต้น” สนฉัตร รติวัฒน์, “ต้อง” สรรค์ชัย รติวัฒน์, “จูเนียร์” วิชยา ตรงเจริญชัยกุล, “เมฆ” จิรัฏฐ์ นวสิริสมบูรณ์, “บูม” กษิดิศ สำเร็จ ส่วนนักกีฬาหญิง 5 คน ได้แก่ “แทมมี่” แทมมารีน ธนสุกาญจน์, “ลัก” ลักษิกา คำขำ, “เอิร์ธ” เพียงธาร ผลิพืช, “อีฟ” พัชรินทร์ ชีพชาญเดช และ “ออมสิน” อัญชิสา ฉันทะ โดยมี นายนิตินาถ บุหลัน เป็นผู้จัดการทีม, นายสหทัศน์ ศุภกิจ ผู้ช่วยผู้จัดการทีม, พ.ต.วิทยา สำเร็จ ผู้ฝึกสอนทีมหญิง และนายวีรภัทร ดอกไม้คลี่ ผู้ฝึกสอนทีมชาย</p>
      <figure>
        <img src="https://www.dailynews.co.th/admin/upload/20191118/news_syGjoMUMjQ150451_533.jpg?v=20191118159?v=5772"/>
      </figure>
      <p>     <br/>นายนิตินาถ บุหลัน ผู้จัดการทีมเทนนิสไทย เปิดเผยว่า ความพร้อมของทีมในตอนนี้พร้อมเกือบร้อยเปอร์เซ็นต์แล้ว หลังจากนี้จะเตรียมพร้อมเรื่องการเดินทาง และไปทดสอบสนามล่วงหน้าที่ฟิลิปปินส์ก่อนเข้าสู่ช่วงการแข่งขันจริง ส่วนเป้าหมายซีเกมส์ครั้งนี้ตั้งเป้าไว้ 3 เหรียญทอง จากประเภทหญิงเดี่ยว, ชายคู่ และคู่ผสม รวมทั้งได้ลุ้นจากหญิงคู่ด้วย โดยมั่นใจว่า แทมมี่ ที่มีดีกรีเป็นแชมป์เอเชี่ยนเกมส์ 2014 จะเป็นความหวังสำคัญ และจะนำทีมน้อง ๆ นักหวดดาวรุ่งใหม่แจ้งเกิดได้ในซีเกมส์ครั้งนี้ได้แน่นอน<br/>     <br/>ด้าน สนฉัตร และ สรรค์ชัย คู่แฝดมือหนึ่งของไทย ดีกรีแชมป์ซีเกมส์หนล่าสุด กล่าวว่า ซีเกมส์ครั้งนี้ถือว่าหนัก เพราะหลายชาติเตรียมพร้อมเต็มที่ทั้งฟิลิปปินส์ก็มาเต็มทีม ขณะที่เวียดนามก็มีหน้าใหม่ไฟแรงหลายคน รวมทั้งอินโดนีเซียด้วย ส่วนคู่เราเองก็พร้อมทั้งด้านร่างกาย และจิตใจเต็มร้อย โดยจะพยายามทำให้เต็มที่ ถ้าเราโชว์ฟอร์มได้ดีก็จะมีผลงานที่ดีตามมา คาดหวังว่าจะพยายามทำให้ดีที่สุดในซีเกมส์ครั้งนี้ สำหรับสภาพอากาศไม่ค่อยกังวล แต่กลัวเพียงเรื่องสนามแข่งขันที่คู่เราไม่ได้แข่งขันมาแล้วกว่า 3 ปี</p>
      <figure>
        <img src="https://www.dailynews.co.th/admin/upload/20191118/news_WNhREIKGFo150459_533.jpg?v=20191118159?v=7521"/>
      </figure>
      <p>     <br/>ส่วน "แทมมี่" แทมมารีน ธนสุกาญจน์ นักหวดจอมเก๋าดีกรีแชมป์หญิงคู่ซีเกมส์ครั้งที่ผ่านมา กล่าวว่า เป็นเกียรติที่ได้รับโอกาสกลับมารับใช้ทีมชาติอีกครั้ง ซึ่งเป้าหมายก็อยากจะทำผลงานให้ดี เพราะทุกคนก็อยากได้เหรียญทอง และจะพยายามเล่นให้ดีที่สุด เพื่อทำผลงานให้ดีตามมา แน่นอนว่าคู่แข่งสำคัญในประเภทหญิงคู่คือ อินโดนีเซีย ดีกรีแชมป์เอเชี่ยนเกมส์ 2018 รวมทั้งเจ้าภาพฟิลิปปินส์ก็จะประมาทไม่ได้ ส่วนตัวถือว่าครั้งนี้เป็นความท้าทายของตัวเองในการแสดงให้เห็นว่าไม่ว่าจะอายุเท่าไรก็ยังเล่นทีมชาติได้ และจะเป็นการสร้างแรงบันดาลใจให้กับคนอื่น ๆ ด้วย<br/>     <br/>ขณะที่ ลักษิกา คำขำ นักหวดมือหนึ่งสาวไทยแชมป์ซีเกมส์หนล่าสุด กล่าวว่า ได้มีการเตรียมพร้อมดีที่สุด ซึ่งแม้จะมีอาการบาดเจ็บที่หัวไหล่ขวา แต่ก็ได้รักษาและพยายามที่จะให้หายทันพร้อมก่อนลงแข่งขันซีเกมส์ครั้งนี้แน่นอน ส่วนคู่แข่งน่ากลัวทุกชาติ และแม้ว่าตัวเองจะยังบาดเจ็บ แต่มั่นใจว่าจะหายกลับมาพร้อมเต็มที่สำหรับการคว้าเหรียญในการชิงชัยครั้งนี้. </p>
      <figure>
        <img src="https://www.dailynews.co.th/admin/upload/20191118/news_qYOagLAyck150508_533.jpg?v=20191118159?v=1369"/>
      </figure>
      <p> </p>
    </article>
  </body>
</html>