<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158734_1.html"/>
    <meta property="og:site_name" content="Novsport"/>
    <meta property="article:published_time" content="2019-11-18T07:44:00+00:00"/>
    <meta property="og:title" content="Кобрата излиза за титлата на IBF в края на април"/>
    <meta property="og:description" content="Ще бъде изключително трудно, но ще успея, виждам го и знам как ще се случи, допълни Пулев"/>
  </head>
  <body>
    <article>
      <h1>Кобрата излиза за титлата на IBF в края на април</h1>
      <address><time datetime="2019-11-18T07:44:00+00:00">18 Nov 2019, 07:44</time> by <a rel="author">"Тема спорт"</a></address>
      <p>Кубрат Пулев очаква да се боксира за световната титла на IBF в края на април. Кобрата е задължителен претендент на федерацията в тежка категория, като трябва да се изправи срещу носителя на пояса - Анди Руис или Антъни Джошуа.<br/> <br/>Двамата ще се сблъскат на 7 декември в Саудитска Арабия за поясите на IBF, WBA, WBO и IBO, като българинът ще бъде на трибуните, за да наблюдава от първо лице следващия си противник.<br/> <br/>"Предполагам, че в края на април трябва да се проведе срещата. Има достатъчно време. Готов съм. Не ми се вярва да овакантят титлата. Готов съм да се бия здраво, виждам го и знам как ще се случи. Ще бъде изключително трудно, но ще успея", отсече Кубрат пред БНТ.<br/> <br/>Кобрата допълни, че си е направил изводите от срещата с Владимир Кличко преди 5 години, когато отново атакува титлата на IBF, но бе отказан в петия рунд. <br/> <br/>"Направил съм си изводите от мача с Кличко и няма да допусна същите грешки. Победих много добри противници оттогава, взел съм си поуките. До няколко месеца ще стане ясно дали това е така. Дай Боже да не направя грешките, които допуснах тогава.<br/> <br/>Стратегически подходих грешно, не се справих с напрежението и бях сам. Сега е различно, заради това се разделих със Зауерланд, защото тогава и те бяха срещу мен. До предпоследния ден говорихме за пари и брат ми ме питаше как издържам на това нещо. Сега хората до мен знаят какво целят и как да го постигнат", каза още Кубрат.<br/> <br/>Той изказа мнение, че Анди Руис отново ще победи Антъни Джошуа, но за да се случи това, американецът с мексикански корени не трябва да е допуснал да се главозамае след изненадата през пролетта. <br/> <br/>"Джошуа подцени Руис в първия мач, ако Руис обаче е отдаден в тренировките и не се е главозамаял от славата, която го връхлетя, може отново да победи. Той го направи безпомощен и се видяха много минуси в играта на Антъни. Надявам се пак да го победи, защото не ми харесва английската надменност", сподели Пулев. <br/> <br/>Кобрата уточни още, че съперникът на Тервел на 14 декември в Пловдив ще бъде американец, но не разкри името му.</p>
      <p> </p>
    </article>
  </body>
</html>