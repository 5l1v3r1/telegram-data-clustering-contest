<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/742272"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T07:56:00+00:00"/>
    <meta property="og:title" content="รัฐ-เอกชน ร่วมสร้างประวัติศาสตร์การศึกษา"/>
    <meta property="og:description" content="'ณัฏฐพล' หวัง ภาครัฐและเอกชน ร่วมกันสร้างประวัติศาสตร์การปฎิรูปการศึกษา ย้ำ ปี 63 ครูและนักเรียนต้องพูดอังกฤษสื่อสารได้ เตรียม ถก ฝ่ายค้าน วางแผนจัดการศึกษาแบบไม่แบ่งแยกฝ่าย"/>
  </head>
  <body>
    <article>
      <h1>รัฐ-เอกชน ร่วมสร้างประวัติศาสตร์การศึกษา</h1>
      <address>
        <time datetime="2019-11-18T07:56:00+00:00">18 Nov 2019, 07:56</time>
      </address>
      <p>
        <b>"ณัฏฐพล" หวัง ภาครัฐและเอกชน ร่วมกันสร้างประวัติศาสตร์การปฎิรูปการศึกษา ย้ำ ปี 63 ครูและนักเรียนต้องพูดอังกฤษสื่อสารได้ เตรียม ถก ฝ่ายค้าน วางแผนจัดการศึกษาแบบไม่แบ่งแยกฝ่าย</b>
      </p>
      <p>วันนี้ (18 พ.ย.) ที่เซ็นทาราแกรนด์ แอท เซ็นทรัลพลาซ่าลาดพร้าว กทม. นายณัฏฐพล ทีปสุวรรณ รมว.ศึกษาธิการ ในฐานะหัวหน้าคณะทำงานภาครัฐ กล่าวตอนหนึ่งในการอบรมเชิงปฏิบัติการโครงการสานอนาคตการศึกษา-คอนเน็กซ์ อีดี ประจำปี 2562 ว่า อยากขอบคุณทุกคนที่เข้ามาช่วยพัฒนาการศึกษา ซึ่งตนเข้ามาเป็นส่วนหนึ่งในการเป็นตัวเชื่อมและช่วยขยายการดำเนินโครงการนี้ต่อเนื่องในเฟส 3 ดังนั้นปัญหาอุปสรรคในเรื่องใดของรัฐ เอกชน และภาคประชาสังคม ตนจะมาช่วยขับเคลื่อนให้เดินหน้าต่อไปได้ ซึ่งระยะเวลา 3 เดือนในฐานะรมว.ศึกษาธิการของตนเห็นความร่วมมือจากทุกภาคส่วนมาช่วยพัฒนาการศึกษาทำให้เกิด 3 ป ได้แก่ ประวัติศาสตร์ ปฎิรูปการศึกษา และปาฎิหารย์ เพราะเมื่อมีความร่วมมือจากทุกภาคส่วนเกิดขึ้นตนเชื่อว่าจะเป็นประวัติศาสตร์ของการปฎิรูปการศึกษาไทยอย่างแน่นอน  โดยอย่ามองปัญหาการพัฒนาคุณภาพการศึกษาเป็นของคนใดคนหนึ่ง เพราะหากคิดเช่นนั้นปฎิรูปการศึกษาจะไม่สำเร็จและจะส่งผลไปถึงการพัฒนาประเทศในอนาคต ดังนั้นเชื่อว่าอีก 5-6ปีข้างหน้ารัฐจะแข็งแรงสามารถขับเคลื่อนประเทศด้านการศึกษาอย่างมีคุณภาพได้<br/><br/>“ประเทศไทยไม่ใช่ประเทศเดียวที่ประสบปัญหาการปฎิรูปการศึกษา เพราะหลายประเทศต้องปรับตัวในการเข้าไปสู่โลกในศตวรรษที่ 21 ซึ่งผู้บริหารและครูทุกคนก็ต้องปรับตัวให้มีทักษะด้านดิจิทัล มีความรู้ด้านภาษาอังกฤษ โดยผมตั้งเป้าว่าในปีการศึกษา 2563 ครูทุกคนจะต้องพูดและสื่อสารภาษาอังกฤษให้ได้ รวมถึงจะมีนโยบายจากผมในการขับเคลื่อนโครงการต่างๆของโรงเรียน เช่น โครงการโรงเรียนสีขาวปลอดยาเสพติด โครงการโรงเรียนสีเขียวรักษ์สิ่งแวดล้อม เป็นต้น โดยเรื่องเหล่านี้ผมไม่อยากมีการประกวดโครงการ เพราะจะส่งผลให้เป็นภาระของครูและนักเรียน แม้จะมีป้ายติดเต็มไปหมดแต่ก็ไม่ได้ส่งผลให้คุณภาพเด็กดีขึ้น ดังนั้นผู้บริหารโรงเรียนจะต้องมีวิธีบริหารจัดการโรงเรียนให้เป็นโรงเรียนปลอดยาเสพติดและโรงเรียนอนุรักษ์สิ่งแวดล้อมได้เอง โดยที่ไม่ต้องติดป้ายประกาศและประกวด ขณะเดียวกันผมจะไปหารือกับหน่วยงานที่เกี่ยวข้องด้วยว่าไม่ต้องมาทำความร่วมมือกับโรงเรียน เพื่อทำโครงการต่างๆอีก โดยเรื่องนี้จะเป็นหนึ่งในตัวชี้วัดผู้บริหารโรงเรียนด้วย” รมว.ศธ.กล่าวและว่า อย่างไรก็ตามตนพร้อมรับฟังความคิดเห็นจากทุกภาคส่วนในเรื่องปฎิรูปการศึกษาให้ประสบความสำเร็จ และในสัปดาห์นี้เตรียมเชิญฝ่ายค้านที่มีข้อเสนอด้านการจัดการศึกษามาให้ข้อคิดเห็น เพื่อร่วมกันทำงานโดยไม่ต้องแบ่งฝ่าย<br/> </p>
    </article>
  </body>
</html>