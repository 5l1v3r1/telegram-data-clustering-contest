<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/beloruska-opozice-neziskala-ve-volbach-zadny-poslanecky-mandat/1822303?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T07:59:00+00:00"/>
    <meta property="og:title" content="Běloruská opozice nezískala ve volbách žádný poslanecký mandát"/>
    <meta property="og:description" content="Minsk - Nedělní parlamentní volby v Bělorusku zcela ovládli prorežimní kandidáti a opozice vůči autoritářské vládě prezidenta Alexandra Lukašenka nezískala ani jedno poslanecké křeslo. Vyplývá to podle světových tiskových agentur z oficiálních výsledků. Opozice přišla o své jediné dva mandáty ve 110členné Poslanecké sněmovně, dolní komoře Národního shromáždění."/>
  </head>
  <body>
    <article>
      <h1>Běloruská opozice nezískala ve volbách žádný poslanecký mandát</h1>
      <address><time datetime="2019-11-18T07:59:00+00:00">18 Nov 2019, 07:59</time> by <a rel="author" href="http://www.ctk.cz/" target="_blank">ČTK</a></address>
      <p>Minsk - Nedělní parlamentní volby v Bělorusku zcela ovládli prorežimní kandidáti a opozice vůči autoritářské vládě prezidenta Alexandra Lukašenka nezískala ani jedno poslanecké křeslo. Vyplývá to podle světových tiskových agentur z oficiálních výsledků. Opozice přišla o své jediné dva mandáty ve 110členné Poslanecké sněmovně, dolní komoře Národního shromáždění.</p>
      <p>Volební komise zveřejnila seznam nově zvolených poslanců už v neděli. Všichni jsou zástupci stran a organizací podporujících stávající režim.</p>
      <p>"Výsledek byl dávno určený. Úřady vybraly schválené kandidáty. Změna moci prostřednictvím voleb není v Bělorusku možná," řekl agentuře Reuters jeden z opozičních vůdců Mikalaj Statkevič.</p>
      <p>Víkendové volby se konaly s účastí opozičních kandidátů. Podle Západu mělo hlasování prověřit, nakolik upřímně míní autoritářský prezident svá slova o uvolnění tlaku vůči domácí opozici.</p>
      <p>Lukašenko se v poslední době snaží o sblížení s Evropskou unií, která často kritizuje nedostatek demokracie v postsovětské republice. Pětašedesátiletý Lukašenko vládne Bělorusku už čtvrt století a v neděli oznámil, že se chystá kandidovat i v prezidentských volbách v příštím roce.</p>
    </article>
  </body>
</html>