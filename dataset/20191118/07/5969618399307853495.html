<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/ellada/ethniki_elladas/ethnikh-elladas-mexri-treis-allages-sthn-endekada-me-finlandia.5641782.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-18T07:51:00+00:00"/>
    <meta property="og:title" content="Εθνική Ελλάδας: Μέχρι τρεις αλλαγές στην ενδεκάδα με Φινλανδία"/>
    <meta property="og:description" content="Από καμία μέχρι τρεις αλλαγές σκέφτεται για το αρχικό σχήμα της Εθνικής ομάδας ο Τζον Φαν Σιπ ενόψει της αποψινής (Δευτέρα 18/11, 21.45) αναμέτρηση με τη Φινλανδία. Το πλάνο για το ντεμπούτο του Βασιλειάδη."/>
  </head>
  <body>
    <article>
      <h1>Εθνική Ελλάδας: Μέχρι τρεις αλλαγές στην ενδεκάδα με Φινλανδία</h1>
      <h2>Από καμία μέχρι τρεις αλλαγές σκέφτεται για το αρχικό σχήμα της Εθνικής ομάδας ο Τζον Φαν Σιπ ενόψει της αποψινής (Δευτέρα 18/11, 21.45) αναμέτρηση με τη Φινλανδία. Το πλάνο για το ντεμπούτο του Βασιλειάδη.</h2>
      <address><time datetime="2019-11-18T07:51:00+00:00">18 Nov 2019, 07:51</time> by <a rel="author">Σταύρος Γεωργακόπουλος</a></address>
      <p>Μία από τις πιο γνωστές ποδοσφαιρικές παροιμίες αναφέρει ότι "ενδεκάδα που κερδίζει δεν αλλάζει". Ο <a href="https://www.sport24.gr/football/ellada/ethniki_elladas/fan-sip-exoyme-ena-plano-xtizoyme-mia-nea-omada.5641435.html">Τζον Φαν Σιπ</a> την εφάρμοσε κατά γράμμα στο νικηφόρο 0-1 της Εθνικής ομάδας επί της Αρμενίας την προηγούμενη Παρασκευή, αφού επέλεξε τους δέκα της επικράτησης με 2-1 επί της Βοσνίας κι άλλαξε μόνο τερματοφύλακα (Βλαχοδήμος αντί Πασχαλάκη).</p>
      <p>Ενόψει της αποψινής (Δευτέρα 18/11, 21.45) αναμέτρησης με τη Φινλανδία στο ΟΑΚΑ, ωστόσο, υπάρχει σοβαρό ενδεχόμενο να πραγματοποιήσει από μία έως τρεις αλλαγές. Κατά σύμπτωση, μάλιστα, και τις τρεις θέσεις διεκδικούν παίκτες του Ολυμπιακού, οι οποίοι στο προηγούμενο ματς είχαν καθίσει στον πάγκο.</p>
      <p>Πρόκειται για τους Τσιμίκα, Μπουχαλάκη και Μασούρα, με τους δύο τελευταίους να συγκεντρώνουν περισσότερες πιθανότητες να βρεθούν στην ενδεκάδα.</p>
      <p>Για να πάρουμε τα δεδομένα με τη σειρά, η πιθανή παρουσία του Τσιμίκα έχει να κάνει με το βαθμό ετοιμότητας του Γιαννούλη. Ο αριστερός μπακ του ΠΑΟΚ ενοχλήθηκε τις τελευταίες ημέρες από ένα πιάσιμο στο λαιμό, ωστόσο, από την Κυριακή ένιωθε καλύτερα και το πιθανότερο είναι να τεθεί στη διάθεση της τεχνικής ηγεσίας.</p>
      <p>Ο Μπουχαλάκης διεκδικεί τη θέση του Κώστα Γαλανόπουλου στον άξονα, δίπλα στον Κουρμπέλη, ώστε πέρα από "φρέσκα πόδια" να προστεθεί κι ένα πιο ψηλό κορμί στο αρχικό σχήμα.</p>
      <p>Τέλος, ο Γιώργος Μασούρας διεκδικεί στο αριστερό άκρο της επίθεσης τη θέση του Πέτρου Μάνταλου.</p>
      <p>Σύμφωνα με τις τελευταίες πληροφορίες, λοιπόν, και χωρίς ο Ολλανδός τεχνικός να έχει ανοίξει εντελώς τα χαρτιά του η πιθανή ενδεκάδα του αντιπροσωπευτικού συγκροτήματος είναι η ακόλουθη: Βλαχοδήμος- Μπακάκης, Χατζηδιάκος, Σταφυλίδης, Γιαννούλης (Τσιμίκας)- Κουρμπέλης, Μπουχαλάκης (Γαλανόπουλος)- <a href="https://www.sport24.gr/football/ellada/ethniki_elladas/lhmnios-paiksame-kataplhktiko-podosfairo.5640842.html">Λημνιός</a>, Μπακασέτας, Μασούρας (<a href="https://www.sport24.gr/football/ellada/ethniki_elladas/mantalos-den-mporoume-na-gyrisoyme-to-xrono-pisw.5640839.html">Μάνταλος</a>)- Παυλίδης.</p>
      <h3>ΠΙΘΑΝΟ ΝΤΕΜΠΟΥΤΟ ΒΑΣΙΛΕΙΑΔΗ</h3>
      <p>Στο μεταξύ, στη διάρκεια της αποψινής αναμέτρησης είναι πιθανό να πάρει χρόνο συμμετοχής και ο νεοφερμένος <a href="https://www.sport24.gr/football/ellada/ethniki_elladas/ap-tis-elpides-ths-germanias-sthn-andrwn-ths-elladas.5620709.html">Σεμπάστιαν Βασιλειάδης</a>. Ο μέσος της Πάτερμπορν, για τον οποίο κινητοποιήθηκε όλος ο οργανισμός του αντιπροσωπευτικού συγκροτήματος με επίκεντρο τον τεχνικό διευθυντή των Εθνικών ομάδων Κώστα Κωνσταντινίδη, είναι σε καλή κατάσταση κι ετοιμοπόλεμος. Αν ο Ομοσπονδιακός τεχνικός κρίνει ότι έχει προσαρμοστεί και στις απαιτήσεις, αναμένεται να τον ρίξει στον αγώνα, έστω ως αλλαγή για να γράψει και τα πρώτα του λεπτά με το Εθνόσημο. </p>
    </article>
  </body>
</html>