<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/617639,Senat-stapa-po-cienkim-lodzie.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-18T07:15:00+00:00"/>
    <meta property="og:title" content="Senat stąpa po cienkim lodzie"/>
    <meta property="og:description" content="Po wyborze Tomasz Grodzkiego z Koalicji Obywatelskiej na marszałka Senatu, PiS straciło komfort rządzenia. Jednak jak długo utrzyma się ta krucha większość opozycji w Senacie? Zdaniem polityków — do wyborów prezydenckich."/>
  </head>
  <body>
    <article>
      <h1>Senat stąpa po cienkim lodzie</h1>
      <address>
        <time datetime="2019-11-18T07:15:00+00:00">18 Nov 2019, 07:15</time>
      </address>
      <p>
        <b>Po wyborze Tomasz Grodzkiego z Koalicji Obywatelskiej na marszałka Senatu, PiS straciło komfort rządzenia. Jednak jak długo utrzyma się ta krucha większość opozycji w Senacie? Zdaniem polityków — do wyborów prezydenckich.</b>
      </p>
      <p>Co prawda PiS wygrało wybory do Senatu, zdobywając 48 na 100 mandatów, ale partia rządząca nie ma swojego marszałka w izbie wyższej. Głosami opozycji i trzech z czterech senatorów niezależnych marszałkiem Senatu został Tomasz Grodzki z KO. Czwarta z senatorów niezależnych — Lidia Staroń — wstrzymała się od głosu, co zresztą spotkało się z krytyką wielu głosujących na nią internautów, którzy teraz zarzucili jej kunktatorstwo.<br/><br/>— Ludzie w zbiorowej mądrości oddali Senat opozycji. Jestem pełen podziwu dla mądrości narodu. Musimy pokazać nową jakoś w nowej kadencji — mówił wczoraj w Radiu Zet Tomasz Grodzki, marszałek Senatu. — Mam wrażenie, że dobra działalność Senatu jako całości, będzie miała wpływ na wybory prezydenckie — dodał.<br/><br/>Zapytany o to, jak długo utrzyma się krucha większość w Senacie, odparł, że to pytanie do wróżek. — Trzeba zdawać sobie sprawę z tego, że to esencja demokracji. Nie wiem tego — powiedział.<br/><br/>Zapytaliśmy parlamentarzystów z Warmii i Mazur, czy PiS pogodził się z przegraną, czy może też dalej będzie próbował wypływać na senatorów, żeby zmienić układ personalny w Senacie?</p>
      <figure>
        <img src="http://m.wm.pl/2019/10/z3/boguslawa-orzechowska-pis-archiwum-prywatne-cropz3-583157.jpg"/>
      </figure>
      <p><b>Bogusława Orzechowska, senator PiS</b><br/>— Na razie nic nie planujemy. Spokojnie. Mamy większość w Senacie — bo 48 senatorów, choć nie mamy swojego marszałka. Zobaczymy, jak będzie pracował nowy marszałek. Jeśli będzie pracował merytorycznie, wszystko będzie tak jak trzeba, to nie ma powodów, żebyśmy się z nim o cokolwiek szarpali. Natomiast, jeżeli okaże się, że będzie działał wbrew polityce rządu czy dobra Polski, to zaczniemy go zwalczać. Na razie jesteśmy jednak na etapie pokoju, a nie wojny. Teraz trzeba się wziąć do pracy, a jeśli cokolwiek miałoby się zmienić, to działania będą później, a czy przed wyborami prezydenckimi, czy po wyborach, tego nie wiadomo. Nie wiadomo, czy w ogóle będą? Na razie jest za wcześnie na jakiekolwiek inne rozmowy.</p>
      <figure>
        <img src="http://m.wm.pl/2019/10/z3/jerzy-wcisla-po-archiwum-prywatne-cropz3-583147.jpg"/>
      </figure>
      <p><b>Jerzy Wcisła, senator PO</b> <br/>— Myślę, że PiS nigdy nie przestanie walczyć i cały czas myśli, żeby uzyskać większość w Senacie. Na szczęście dla nas — jak do tej pory — to się nie udało. Senatorowie byli odporni. Ten syndrom Kałuży (radny sejmiku śląskiego Wojciech Kałuża opuścił szeregi Nowoczesnej i przeszedł do PiS, co dało PiS większość — red).), który jest obecnie kompletnie wyalienowany ze swojego środowiska, zadział. <br/>Jednak nie mam żadnej wątpliwości, że politycy PiS nie są zadowoleni z takiego obrotu sprawy w Senacie. I nie przestaną, będą próbowali odbić Senat. Sądzę, że do wyborów prezydenckich nic się nie wydarzy, że Senat będzie pracował w spokoju, potem może być już trudniej.</p>
      <figure>
        <img src="http://m.wm.pl/2019/10/z3/zbigniew-ziejewski-psl-nadeslane-582911.jpg"/>
      </figure>
      <p><b>Zbigniew Ziejewski, poseł PSL</b><br/>— Za wcześnie, żeby mówić o jakimś rozpadzie koalicji w Senacie. Demokracja idzie we właściwą stronę. Senatorowie, którzy utworzyli koło senatorów niezależnych, stanowią bezpiecznik, że to będzie trwało trochę dłużej. Moim zdaniem — na pewno do wyborów prezydenckich. Do tego czasu nic się nie zmieni. Choć w naszej polityce wszystko jest możliwe i trudno przewidywać daleko w przyszłość. Senat w rękach opozycji oznacza, że będzie można poprawić ewentualne błędy, które zrobił Sejm, zrobić to we właściwym trybie. Sam prezes Kaczyński deklarował w ostatnich dniach, że już nie będzie totalnej opozycji, to samo mówili posłowie z innych partii, że czas zacząć normalnie pracować w Sejmie. Liczę, że to stanie się normą w Sejmie. I przyznam, że pierwsze rozmowy z posłami PiS są bardzo pozytywne, jest dobry klimat, zobaczymy jak to będzie, jak już zaczniemy pracować nad ustawami.</p>
      <figure>
        <img src="http://m.wm.pl/2019/10/z3/marcin-robert-kulasek-sld-materialy-prasowe2-cropz3-583062.jpg"/>
      </figure>
      <p><b>Marcin Kulasek, poseł SLD</b><br/>— Na pewno układ w Senacie się utrzyma. Nie po to, jako lewica powoływaliśmy pakt senacki, żeby nie wierzyć w ten projekt, który — jak pokazały wybory — się udał. Opozycja w sumie zdobyła większość w Senacie. A efektem tego jest wybór na marszałka senatora Tomasza Grodzkiego. Również lewica ma reprezentację w prezydium Senatu, bo wicemarszałkiem została Gabriela Morawska-Stanecka. I pokażemy, jako opozycja, inną jakość pracy parlamentarnej w Senacie. Nie będzie to tylko izba, która przyklepuje to, co rząd, Sejm stworzyły. Tylko rzeczywiście będzie pracowała tak, jak to na izbę wyższą przystało.<br/><br/><i>Andrzej Mielnicki</i></p>
    </article>
  </body>
</html>