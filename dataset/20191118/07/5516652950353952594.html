<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425996/paroysa-h-rodos-sto-pagkosmio-kypello-ragkmpi-ligk"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-18T07:51:39+00:00"/>
    <meta property="og:title" content="Παρούσα η Ρόδος στο Παγκόσμιο Κύπελλο Ράγκμπι Λιγκ"/>
    <meta property="og:description" content="Πώς γίνεται ένα ομαδικό άθλημα χωρίς καν αναγνώριση στην Ελλάδα εξαιτίας του μικρού αριθμού ομάδων και με την εποπτεία ακόμα από τη Γενική Γραμματεία Αθλητισμού, όχι απλώς να επιβιώνει αλλά η Εθνική του ομάδα να παίρνει πρόκριση για Παγκόσμιο Κύπελλο;"/>
  </head>
  <body>
    <article>
      <h1>Παρούσα η Ρόδος στο Παγκόσμιο Κύπελλο Ράγκμπι Λιγκ</h1>
      <address>
        <time datetime="2019-11-18T07:51:39+00:00">18 Nov 2019, 07:51</time>
      </address>
      <p>
        <b>Πώς γίνεται ένα ομαδικό άθλημα χωρίς καν αναγνώριση στην Ελλάδα εξαιτίας του μικρού αριθμού ομάδων και με την εποπτεία ακόμα από τη Γενική Γραμματεία Αθλητισμού, όχι απλώς να επιβιώνει αλλά η Εθνική του ομάδα να παίρνει πρόκριση για Παγκόσμιο Κύπελλο;</b>
      </p>
      <p>Η απάντηση είναι απλή, γίνεται και παραγίνεται άμα υπάρχει πάθος, αληθινή πίστη γι’ ανάπτυξη μα πάνω απ’ όλα μεράκι για παιχνίδι, ώστε όσοι το αποτελούν να ζουν τη στιγμή. Το αντιπροσωπευτικό μας συγκρότημα στο ράγμπι λιγκ κέρδισε το Σάββατο, 9 Νοεμβρίου, στο Βελιγράδι τη Σερβία με το απίστευτο 82-6 και πήρε τη σημαντικότερη πρόκριση στη σύντομη ιστορία της για τους αγώνες του 2021 στην Αγγλία, όπου το ράγκμπι είναι κάτι σαν τρόπος ζωής.</p>
      <p><b>Στιβ Γεωργαλλής, ο εμπνευστής της ομάδας με καταγωγή από την Τήλο</b><br/>Ψυχή της ομάδας και καθοδηγητής, ο προπονητής Στιβ Γεωργαλλής, ο μεγαλωμένος στην Αυστραλία με καταγωγή από την Τήλο πρώην επαγγελματίας αθλητής και βοηθός προπονητή πια στα Bulldogs, μια από τις σημαντικότερες ομάδες κορυφαίου επιπέδου στη χώρα των καγκουρό. Πριν μερικές μέρες βρέθηκε στη Ρόδο και είχαμε την τύχη να τον συναντήσουμε παρέα με τον βοηθό του στην Εθνική και προπονητή στους πρωταθλητές Ελλάδος Ιππότες Ρόδου, τον Μιχάλη Χατζηιωάννου.</p>
      <p>«Είναι στην αθλητική παιδεία του Έλληνα το ράγκμπι και γενικώς τα αθλήματα επαφής, τα ομαδικά αθλήματα κι αυτά που παίζονται στο χορτάρι» μας εξηγεί ο Ελληνοαυστραλός κορυφαίος αθλητής και είναι σίγουρα αληθές, αν αναλογιστούμε πόσοι στην Ελλάδα ασχολούνται με τα μαχητικά, ατομικά σπορ με πάθος.</p>
      <figure>
        <img src="https://www.rodiaki.gr/medias/2019/11/16/ff34e20db6738e73f6a38dce5e13965c.jpg"/>
      </figure>
      <p>Από αριστερά, ο προπονητής στους Ιππότες και βοηθός στην Εθνική, Μιχάλης Χατζηιωάννου με τους Νίκο Μπόσμο, Στέφανο Μπάστα και Κωνσταντίνο Κατσιδώνη μετά την πρόκριση</p>
      <p><b>Το άθλημα, οι domestic και οι ομογενείς παίκτες από την Αυστραλία</b><br/>Το ράγκμπι λιγκ παίζεται με 13 παίκτες και ένας αγώνας διαρκεί 80 λεπτά σε αυτή του τη μορφή. Στην τελική φάση πια των προκριματικών, όταν η Εθνική μας ομάδα αγωνίστηκε με τη Σκωτία στο Λονδίνο και με τη Σερβία στο Βελιγράδι, συμμετείχαν και παίκτες ομογενείς από ομάδες της Αυστραλίας. Πριν προλάβετε να βγάλετε τα όποια συμπεράσματα, αναφέρω απλώς ότι στο ξεκίνημα της προσπάθειας οι ομογενείς ήταν μόλις τέσσερις, βάσει κανονισμού, και όλοι οι άλλοι προέρχονταν από τους εφτά συλλόγους στην Ελλάδα, ήταν οι domestic, όπως αναφέρονται στην ορολογία του αθλήματος, παίκτες.</p>
      <p>Η εποπτεύουσα Ευρωπαϊκή Ομοσπονδία άλλωστε δίνει το δικαίωμα για συμμετοχή έως και δεκατεσσάρων ομογενών, κάτι που κάνουν οι περισσότερες Εθνικές ομάδες και όχι μόνο η Ελληνική. Ούτως ή άλλως η Αυστραλία είναι η «μητέρα» του αθλήματος αφού είναι εκατοντάδες οι ομάδες Κ12 σε κάθε μεγαλούπολη και προάστιο εκεί, γι’ αυτό και τροφοδοτεί λόγω ανάπτυξης και σε επίπεδο Ανδρών αρκετές Εθνικές ομάδες.</p>
      <p><b>Η «χημεία» το παν για τον άθλο της Εθνικής μας ομάδας</b><br/>Η Εθνική μας λοιπόν, ενταγμένη στο 4ο γκρουπ δυναμικότητας στους αγώνες της Αγγλίας, βρίσκεται ανάμεσα στις δεκαέξι κορυφαίες του κόσμου, κάτι αδιανόητο πριν μερικά χρόνια. «Παίζει μεγάλο ρόλο η χημεία για την επιτυχία και το ράγκμπι δίνει την ευκαιρία, πέραν αυτού, σε κάθε παίκτη ν’ αναπτύξει τις δεξιότητές του, αφού, για παράδειγμα κάποιος μπορεί να τρέξει περισσότερο με την μπάλα από το να την κλωτσήσει κατά τη διάρκεια του αγώνα» αναφέρει ο Στιβ Γεωργαλλής. Όσο για το αν είναι δυνατόν στο Παγκόσμιο Κύπελλο να έχουμε μια αξιοπρεπή εμφάνιση, μας απαντά: «Θα πρέπει για να προχωρήσουμε να κερδίσουμε στον όμιλό μας τουλάχιστον την ομάδα από το 3ο γκρουπ δυναμικότητας κι αυτό θα παίξει μεγάλο ρόλο για την παρουσία μας εκεί.»</p>
      <p><b>Μεγάλο μερίδιο στην επιτυχία της πρόκρισης έχει και η Ρόδος</b><br/>Η Ρόδος έχει μεγάλο μερίδιο στην επιτυχία, καθώς από το 2004 ακόμη, όταν ξεκίνησε με τους Κολοσσούς την προσπάθεια στο νησί ο Ανέστης Καραγεωργίου, επίσης Ελληνοαυστραλός, το άθλημα ήταν ουσιαστικά άγνωστο στην υπόλοιπη Ελλάδα. Την ομάδα αυτήν διαδέχτηκαν οι Ιππότες και από το 2014 είναι αήττητοι αφού κατακτούν συνεχώς το πρωτάθλημα Ελλάδος, έχοντας τη δυνατότητα κι αυτή την αγωνιστική περίοδο να κερδίσουν πάλι τον τίτλο. Κάτι άλλο σημαντικό είναι πως το 2016 έγινε στο νησί μας ένα τουρνουά με συμμετοχή οκτώ ομάδων και αγώνες στο ΔΑΚ «Καλλιπάτειρα» εξασφαλίζοντας την παρουσία της η Εθνικής Τουρκίας. Κάτι ανάλογο θα επιδιώξουν όσοι ασχολούνται με το άθλημα στη Ρόδο να ξαναγίνει, προκειμένου να λειτουργήσει και αναπτυξιακά για την προσέλκυση όσο γίνεται περισσότερων νέων στους Ιππότες.</p>
      <p><b>Καταλυτικός ο ρόλος του Στιβ Γεωργαλλή και στο ελληνικό πρωτάθλημα</b><br/>«Ο Στιβ μάς έδωσε πολύτιμες συμβουλές για το πώς μπορεί ν’ αναπτυχθεί το άθλημα στην Ελλάδα και να έχουμε ένα σοβαρό και υγιές πρωτάθλημα» λέει ο Μιχάλης Χατζηιωάννου. Μάλιστα θα πρέπει να σημειωθεί πως οι Στέφανος Μπάστας, Νίκος Μπόσμος και Κωνσταντίνος Κατσιδώνης ήταν οι μοναδικοί εκπρόσωποι ελληνικών συλλόγων στην ομάδα που κέρδισε τη Σερβία και αγωνίζονται στους Ιππότες. Είναι κάτι που λέει σίγουρα πολλά για το επίπεδο του Ράγκμπι Λιγκ στη Ρόδο. Στόχος είναι πια οι ομάδες στην Ελλάδα να φτάσουν στις είκοσι από εφτά που είναι τώρα, ώστε να δημιουργηθεί η ομοσπονδία με αναγνώριση, ενώ η τελευταία που εντάχθηκε στην προσπάθεια αυτή είναι η ΑΕΚ. Η πρόκριση άλλωστε στο Παγκόσμιο Κύπελλο μπορεί να λειτουργήσει καταλυτικά σ’ αυτό, μιας και υπάρχει η προοπτική η Ελλάδα να φτάσει πια στο Level C ή ακόμα και το B, κάνοντας ένα άλμα όσον αφορά το επίπεδό της παγκοσμίως αλλά και το κύρος που θα εκπέμπει ύστερα απ’ αυτό.</p>
      <p><b>Για το Παγκόσμιο Κύπελλο</b><br/>Οι αγώνες του Παγκόσμιου Κυπέλλου στην Αγγλία θα γίνουν από τις 27 Οκτωβρίου έως και τις 27 Νοεμβρίου του 2021 σε 21 Στάδια μεγάλων πόλεων εκεί με ιστορία στο ράγκμπι που έχουν φιλοξενήσει απίστευτα σημαντικούς αγώνες σ’ αυτό το άθλημα και στο ποδόσφαιρο. Συνολικά θα συμμετάσχουν δεκαέξι ομάδες και θα διεξαχθούν σε όλες τις φάσεις ως τον τελικό τριάντα μία αναμετρήσεις και η τελετή έναρξης είναι προγραμματισμένη για τις 23 Οκτωβρίου στο Σαιντ Τζέιμς Παρκ του Νιούκαστλ. Την πρόκριση πήραν οι παρακάτω ομάδες:</p>
      <p><b>Ζώνη Αμερικής:</b> Τζαμάικα<br/><b>Ζώνη Ασίας-Ωκεανίας: </b>Αυστραλία, Φίτζι, Τόνγκα, Νέα Ζηλανδία, Παπούα και Νέα Γουνέα, Σαμόα<br/><b>Ζώνη Ευρώπης: </b>Αγγλία, Γαλλία, Ουαλία, Σκωτία, Ιρλανδία, Ελλάδα, Ιταλία<br/><b>Ζώνη Μέσης Ανατολής και Αφρικής: </b>Λίβανος</p>
      <p>
        <b>* Για περισσότερες πληροφορίες, όσον αφορά το Ράγκμπι Λιγκ στην Ελλάδα και τη Ρόδο, ο καθένας μπορεί να επισκεφτεί το Greek Rugby League Association στο facebook καθώς και το Rhodes Knights Rugby League.</b>
      </p>
      <figure>
        <img src="https://www.rodiaki.gr/medias/2019/11/16/2938750335e3b1b142e9e5957f748e51.jpg"/>
      </figure>
      <p>Οι Ιππότες αποτελούν έναν πυρήνα του Ράγκμπι Λιγκ στην Ελλάδα, γι’ αυτό και έχουν μερίδιο στη μεγάλη επιτυχία</p>
      <figure>
        <img src="https://www.rodiaki.gr/medias/2019/11/16/410109467caab62ea0bd840cf9bd5b40.jpg"/>
      </figure>
      <p>Ο προπονητής της Εθνικής μας και πρώην επαγγελματίας παίκτης, Στιβ Γεωργαλλής, πίστεψε στην πρόκριση, δημιουργώντας μια ομάδα από το μηδέν</p>
    </article>
  </body>
</html>