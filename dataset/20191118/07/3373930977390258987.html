<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.affarsvarlden.se/bors-ekonominyheter/smasparare-storkoper-seb-efter-aktieras-6978801"/>
    <meta property="og:site_name" content="Affärsvärlden"/>
    <meta property="article:published_time" content="2019-11-18T07:22:00+00:00"/>
    <meta property="og:title" content="Småsparare storköper SEB efter aktieras"/>
    <meta property="og:description" content="SEB-aktien har rasat över 12 procent och många småsparare ser sin chans till ett klipp. Men efter uppgifterna om en kommande granskning av penningtvätt i banken lyder experternas råd: Ha is i magen."/>
  </head>
  <body>
    <article>
      <h1>Småsparare storköper SEB efter aktieras</h1>
      <address>
        <time datetime="2019-11-18T07:22:00+00:00">18 Nov 2019, 07:22</time>
      </address>
      <p>
        <b>SEB-aktien har rasat över 12 procent och många småsparare ser sin chans till ett klipp. Men efter uppgifterna om en kommande granskning av penningtvätt i banken lyder experternas råd: Ha is i magen.</b>
      </p>
      <p>- Risken för böter hänger över SEB. Den som köper SEB-aktien nu spelar ett riskfyllt spel, säger Frida Bratt, sparekonom på nätbanken Nordnet.</p>
      <p>När Stockholmsbörsen stängde på fredagen hade SEB sjunkit med 12,3 procent. Raset kom efter att SEB-ledningen meddelat att banken kontaktats av SVT:s Uppdrag granskning angående misstänkt penningtvätt i Baltikum.</p>
      <p>Mitt i nedgången tryckte många småsparare på köpknappen i hopp om att göra ett kap. Siffror från Nordnet visar att 70 procent av bankens SEB-affärer under fredagen var köp.</p>
      <p>- Det är väldigt tydligt att Nordnets privatsparare passar på att bottenfiska när aktien går ner. Vi har sett att det har bottenfiskats på liknande sett i Swedbank hela året, säger Frida Bratt och hänvisar till penningtvättskandalen som tvingade Swedbanks vd och styrelseordförande att avgå.</p>
      <h3>Omsatte tre miljarder</h3>
      <p>Hos Avanza Bank har tendensen varit densamma.</p>
      <p>- Det är vanligt att privatpersoner försöker bottenfiska vid stora kursförändringar, framför allt när det gäller de stora välkända folkaktierna, säger Johanna Kull, sparekonom på Avanza.</p>
      <p>SEB-aktien omsatte under fredagen tre miljarder kronor på Stockholmsbörsen. Det är mer än tio gånger så mycket som en vanlig dag och den högsta köp- och säljsumman på tolv år för bankaktien, enligt siffror från Nordnet.</p>
      <p>Den kraftiga reaktionen från marknaden var väntad menar Johanna Kull.</p>
      <p>- Det är många som har misstänkt att även SEB kommer att få frågor om penningtvätt. Det här kan komma att påverka kursen under lång tid, säger hon.</p>
      <h3>Granskning på gång</h3>
      <p>SVT och TT samarbetar under hösten om en granskning av bankvärlden som inte är färdig än. Innan mer information om eventuell penningtvätt i Baltikum har blivit känd råder Frida Bratt och Johanna Kull småspararna att undvika SEB-aktien.</p>
      <p>- Det är lätt att dras med och klicka på köpknappen, men glöm inte att aktiekursen går ner av en orsak, säger Johanna Kull.</p>
      <p>- Man ska verkligen tänka sig för både en och två gånger. Att köpa SEB-aktien är förknippat med höga risker och stor osäkerhet tills frågorna kring penningtvätt har klarnat, säger Frida Bratt.</p>
      <ul>
        <li>
          <a href="http://www.facebook.com/sharer/sharer.php?u=https%3A%2F%2Fwww.affarsvarlden.se%2Fbors-ekonominyheter%2Fsmasparare-storkoper-seb-efter-aktieras-6978801&amp;title=Sm%C3%A5sparare%20stork%C3%B6per%20SEB%20efter%20aktieras&amp;description=SEB-aktien%20har%20rasat%20%C3%B6ver%2012%20procent%20och%20m%C3%A5nga%20sm%C3%A5sparare%20ser%20sin%20chans%20till%20ett%20klipp.%20Men%20efter%20uppgifterna%20om%20en%20kommande%20granskning%20av%20penningtv%C3%A4tt%20i%20banken%20lyder%20experternas%20r%C3%A5d%3A%20Ha%20is%20i%20magen.">Facebook</a>
        </li>
        <li>
          <a href="http://twitter.com/share?text=Sm%C3%A5sparare%20stork%C3%B6per%20SEB%20efter%20aktieras&amp;url=https%3A%2F%2Fwww.affarsvarlden.se%2Fbors-ekonominyheter%2Fsmasparare-storkoper-seb-efter-aktieras-6978801">Twitter</a>
        </li>
        <li>
          <a href="http://www.linkedin.com/shareArticle?mini=true&amp;url=https%3A%2F%2Fwww.affarsvarlden.se%2Fbors-ekonominyheter%2Fsmasparare-storkoper-seb-efter-aktieras-6978801&amp;title=Sm%C3%A5sparare%20stork%C3%B6per%20SEB%20efter%20aktieras">Linked in</a>
        </li>
        <li>
          <a href="http://www.reddit.com/submit?url=https%3A%2F%2Fwww.affarsvarlden.se%2Fbors-ekonominyheter%2Fsmasparare-storkoper-seb-efter-aktieras-6978801&amp;title=Sm%C3%A5sparare%20stork%C3%B6per%20SEB%20efter%20aktieras">Reddit</a>
        </li>
        <li>Mail</li>
      </ul>
    </article>
  </body>
</html>