<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/policie-v-hongkongu-brani-aktivistum-v-opusteni-univerzity/1822269?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T07:00:00+00:00"/>
    <meta property="og:title" content="Policie v Hongkongu brání aktivistům v opuštění univerzity"/>
    <meta property="og:description" content="Hongkong - Policie pokračuje v obléhání hongkongské polytechnické univerzity, kde se zabarikádovalo asi 500 prodemokratických aktivistů. Policisté chtějí všechny demonstranty pozatýkat. Velká skupina protestujících se dnes pokusila z univerzitního areálu uniknout, ale příslušníci bezpečnostních sil jim v tom zabránili za použití slzného plynu, gumových projektilů a obušků a přinutili je vrátit se zpátky. Protesty dnes vypukly i na mnoha dalších místech v Hongkongu."/>
  </head>
  <body>
    <article>
      <h1>Policie v Hongkongu brání aktivistům v opuštění univerzity</h1>
      <address><time datetime="2019-11-18T07:00:00+00:00">18 Nov 2019, 07:00</time> by <a rel="author" href="http://www.ctk.cz/" target="_blank">ČTK</a></address>
      <p>Hongkong - Policie pokračuje v obléhání hongkongské polytechnické univerzity, kde se zabarikádovalo asi 500 prodemokratických aktivistů. Policisté chtějí všechny demonstranty pozatýkat. Velká skupina protestujících se dnes pokusila z univerzitního areálu uniknout, ale příslušníci bezpečnostních sil jim v tom zabránili za použití slzného plynu, gumových projektilů a obušků a přinutili je vrátit se zpátky. Protesty dnes vypukly i na mnoha dalších místech v Hongkongu.</p>
      <slideshow>
        <figure>
          <img src="https://i3.cn.cz/6/1573810550_P201911150425201.jpg"/>
        </figure>
        <figure>
          <img src="https://i3.cn.cz/6/1573810418_P201911150423001.jpg"/>
        </figure>
        <figure>
          <img src="https://i3.cn.cz/6/1573810400_P201911150422401.jpg"/>
        </figure>
        <figure>
          <img src="https://i3.cn.cz/6/1573708461_P201911140193601.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3207">Fotogalerie: Prodemokratické protesty v Hongkongu</a>
        </figcaption>
      </slideshow>
      <p>Demonstranti obsadili univerzitu minulý týden na protest proti vládě v Hongkongu. O víkendu policie univerzitní areál obklíčila a sváděla se studenty bitvu na dálku s pomocí slzného plynu. Demonstranti odpovídali zápalnými láhvemi a podomácku vyrobenými zbraněmi. Jeden policista byl v neděli zraněn šípem, který ho zasáhl do nohy. Byly to jedny z nejdramatičtějších scén za pět měsíců trvání krize v bývalé britské kolonii.</p>
      <p>Dnes nad ránem policie do kampusu krátce vešla, ale nepostoupila daleko, a demonstranti si kontrolu nad univerzitou udrželi. Podle agentury AP však situace uvnitř areálu není optimistická. "Jsme vyčerpaní, protože jsme vzhůru od nedělních pěti ráno. A také jsme zoufalí, protože nám docházejí zásoby," řekl podle agentury AP jeden z demonstrantů jménem Matthew.</p>
      <p>"Dochází tady voda a jídlo. Lidé jsou už téměř smíření s tím, že boj je u konce... Nálada je hodně pochmurná," uvedl obdobně podle televize CNN fotožurnalista Aidan Marzo, který je v kampusu od neděle.</p>
      <p>Rektor univerzity natočil vzkaz, v němž uvedl, že policie umožní protestujícím z areálu odejít a dočasně se vzdává použití síly. Dodal, že policisté aktivisty doprovodí na policejní stanici, kde bude jejich případ "spravedlivě posouzen". Podle agentury AP je ale nepravděpodobné, že by studenti přijali tuto nabídku, která by pravděpodobně znamenala jejich hromadné zatčení.</p>
      <p>Cílem řady dnešních protestů na dalších místech v Hongkongu bylo odvést pozornost policie od univerzity. Někde přitom byla opět narušena doprava. Hongkongské úřady rozhodly, že všechna vzdělávací zařízení, od školek až po vysoké školy, zůstanou i v úterý zavřená. Učit se tak nebude již šestým dnem v řadě.</p>
      <p>Protesty v Hongkongu jsou namířené proti vládě bývalé britské kolonie, která se v roce 1997 vrátila pod čínskou správu a v současnosti je spravována podle principu jedna země, dva systémy. Ten má oblasti zaručovat demokratické zřízení a autonomní výsady. Kritici ale tvrdí, že Čína tyto svobody postupně omezuje, což Peking popírá.</p>
      <p>Mluvčí čínského ministerstva zahraničí Keng Šuang dnes prohlásil, že protesty v Hongkongu "již nejsou mírovou demonstrací". "Je to skupina kriminálníků, která uplatňuje násilí proti řadovým občanům," prohlásil Keng. Zdůraznil také, že by nikdo neměl podceňovat odhodlání Číny hájit svou suverenitu a stabilitu Hongkongu. Podle Kenga je "obnova pořádku v Hongkongu tím nejnaléhavějším úkolem".</p>
      <p>Vysoký činitel administrativy amerického prezidenta Donalda Trumpa dnes podle agentury Reuters odsoudil "neopodstatněné použití síly" v Hongkongu v posledních dnech a vyzval Peking, aby ochránil svobody této oblasti.</p>
    </article>
  </body>
</html>