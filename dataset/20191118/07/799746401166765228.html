<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/18/7103145/"/>
    <meta property="og:site_name" content="Європейська правда"/>
    <meta property="article:published_time" content="2019-11-18T07:28:35+00:00"/>
    <meta property="og:title" content="У Греції велелюдно відзначили річницю повстання студентів, десятки затриманих"/>
    <meta property="og:description" content="У Греції в неділю відзначення 46-річниці повстання студентів проти тогочасної військової диктатури відбулось на тлі арештів, проте серйозних заворушень анархістів та інших лівих радикалів, які традиційно відбуваються в цей день, вдалося уникнути."/>
  </head>
  <body>
    <article>
      <h1>У Греції велелюдно відзначили річницю повстання студентів, десятки затриманих</h1>
      <address>
        <time datetime="2019-11-18T07:28:35+00:00">18 Nov 2019, 07:28</time>
      </address>
      <p>У Греції в неділю відзначення 46-річниці повстання студентів проти тогочасної військової диктатури відбулось на тлі арештів, проте серйозних заворушень анархістів та інших лівих радикалів, які традиційно відбуваються в цей день, вдалося уникнути.</p>
      <p>Про це повідомляє "Європейська правда" з посиланням на <a href="https://apnews.com/">Associated Press.</a></p>
      <p>Понад 20 тисяч людей здійснили традиційний марш від Національного технічного університету Афін, місця повстання 1973 року, до посольства США в неділю.</p>
      <figure>
        <img src="https://img.eurointegration.com.ua/images/doc/6/e/6e7a80f-2.jpg"/>
      </figure>
      <p>Поліція заявила, що в мітингу Комуністичної партії взяли участь близько 10 тисяч людей. Ще тисяча осіб пройшли маршем разом із колишньою керівною лівою партією "Сиріза". Обидва марші відбулися окремо від основного, у якому пройшли понад 10 тисяч осіб.</p>
      <figure>
        <img src="https://img.eurointegration.com.ua/images/doc/7/f/7fce89b-3.jpg"/>
      </figure>
      <p>Поліція повідомила, що затримала 28 людей у ​​сутичках після маршу, переважно в мікрорайоні Екзархія біля університету, відомому як притулок анархістів. Згодом правоохоронці затримали ще 13 осіб. Понад 5 тисяч офіцерів поліції було розгорнуто, щоб запобігти заворушенням у районі.</p>
      <p>Хоча масового насильства вдалося уникнути, були повідомлення про застосування сили з боку поліції, зокрема - від репортера новинного сайту. Він повідомив, що спецпризначенці напали на нього, коли він знімав, як ті переслідують протестувальників.</p>
      <figure>
        <img src="https://img.eurointegration.com.ua/images/doc/4/1/41cf3e6-111.jpg"/>
      </figure>
      <p>Сутички з поліцією відбулися у північному місті Салоніки - після маршів, у яких взяли участь майже 10 тисяч осіб.</p>
      <p>У Салоніках протестувальники підпалили транспортні засоби. Поліція заявила, що затримала там 14 людей та 17 у двох інших грецьких містах.</p>
    </article>
  </body>
</html>