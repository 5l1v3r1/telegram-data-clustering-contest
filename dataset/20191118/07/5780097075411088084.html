<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/cambodia/kem-sokha-case-again-18-11-2019"/>
    <meta property="og:site_name" content="RFI"/>
    <meta property="article:published_time" content="2019-11-18T07:44:24+00:00"/>
    <meta property="og:title" content="​មេធាវី​របស់ ​លោក កឹម សុខា សោក​ស្តាយ ខណៈ​លោក ហ៊ុន សែន ថា​សំណុំ​រឿង​នេះ គ្មាន​លើក​លែង​ការ​ចោទ​ប្រកាន់​"/>
    <meta property="og:description" content="ប្រមុខ​រដ្ឋាភិបាលកម្ពុជា លោក​ ហ៊ុន សែន នៅថ្ងៃ​ចន្ទនេះ បានប្រកាសថា​សំណុំរឿង​លោក កឹម សុខា គ្មាន​ការ​លើក​លែង​ការ​ចោទ​ប្រកាន់​ឡើយ ហើយថា ការបញ្ជូនសំណុំរឿងនេះទៅជំនុំជម្រះ គឺជាសិទ្ធិ​​របស់​តុលាការ។ សម្រាប់​មេធាវី​ការពារក្តី​ឲ្យ​លោក កឹម សុខា សំដែង​ការ​សោក​ស្តាយ..."/>
  </head>
  <body>
    <article>
      <h1>​មេធាវី​របស់ ​លោក កឹម សុខា សោក​ស្តាយ ខណៈ​លោក ហ៊ុន សែន ថា​សំណុំ​រឿង​នេះ គ្មាន​លើក​លែង​ការ​ចោទ​ប្រកាន់​</h1>
      <address><time datetime="2019-11-18T07:44:24+00:00">18 Nov 2019, 07:44</time> by <a rel="author">អ៊ឹង ប៊ុនថន</a></address>
      <p>
        <b>ប្រមុខ​រដ្ឋាភិបាលកម្ពុជា លោក​ ហ៊ុន សែន នៅថ្ងៃ​ចន្ទនេះ បានប្រកាសថា​សំណុំរឿង​លោក កឹម សុខា គ្មាន​ការ​លើក​លែង​ការ​ចោទ​ប្រកាន់​ឡើយ ហើយថា ការបញ្ជូនសំណុំរឿងនេះទៅជំនុំជម្រះ គឺជាសិទ្ធិ​​របស់​តុលាការ។ សម្រាប់​មេធាវី​ការពារក្តី​ឲ្យ​លោក កឹម សុខា សំដែង​ការ​សោក​ស្តាយ ប្រសិន​បើ​សំណុំ​រឿង​របស់​ប្រធានគណបក្សប្រឆាំង​រូប​នេះ​ត្រូវបាន​បញ្ជួន​ទៅ​ជំនុំជម្រៈ​នៅពេល​ខាង​មុខនោះ។ </b>
      </p>
      <p>ក្នុងពិធីប្រគល់សញ្ញាបត្រដល់និស្សិតនៅព្រឹកថ្ងៃទី១៨ ខែវិច្ឆិកា លោកនាយក​រដ្ឋមន្ត្រី ហ៊ុន សែន បានថ្លែង​ដោយ​មិនបញ្ចេញ​ឈ្មោះ​តែគេ​ជឿថា​សំដៅទៅករណី កឹម សុខា ដែល​តុលាការ​ទើប​បិទ​បញ្ចប់​ការ​ស៊ើប​សួរ​កាលពីសប្តាហ៍មុន។ បើតាម​ប្រមុខ​រដ្ឋាភិបាល ករណី លោក កឹម សុខា នឹង​ត្រូវ​បញ្ជួន​ទៅ​ជំនុំជម្រៈដោយប្រើរយៈពេលវែង គឺមិនអាចប្រើពេលតែមួយថ្ងៃ ពីរថ្ងៃ មួយខែ ឬពីរខែនោះឡើយ។</p>
      <p>​សូមជម្រាបថា ចៅ​ក្រម​ស៊ើប​សួរ​នៃ​សាលា​ដំបូង​រាជធានីភ្នំពេញ​ លោក គី ឬទ្ធី នៅ​ថ្ងៃ​ទី​១៥​ខែ​វិច្ឆិកា បានប្រកាស​បិទ​​បញ្ចប់​​ការ​ស៊ើប​សួរ​លើ​សំណុំ​រឿង​លោក កឹម សុខា ចាប់ពីពេលនោះតទៅ។ ការ​បិទ​បញ្ចប់​​ការ​ស៊ើបសួរក្នុង​សំណុំ​រឿងនេះ គឺចៅក្រមបានចំណាយ​​អស់រយៈ​ជាង​២ឆ្នាំរួច​មក​ហើយ ​ពោល​គឺ​តាំង​ពេល​ចាប់​ខ្លួន​ប្រធានគណបក្សប្រឆាំង​រូបនេះ​ នៅយប់​ថ្ងៃទី៣កញ្ញា​ឆ្នាំ​២០១៧​មក​ម្ល៉េះ។</p>
      <p>លោក ផែង ហេង ជាសហមេធាវីការពារ​ក្តី​ឲ្យ លោក កឹម សុខា បានប្រាប់​វិទ្យុ​បារាំង​អន្តរជាតិ​RFIនៅ​ព្រឹក​ថ្ងៃចន្ទ​នេះថា ប្រសិន​បើ​សំណុំរឿង​លោក កឹម សុខា ត្រូវបានបញ្ជួន​ទៅ​ជំនុំជម្រៈ​ដូចអ្វី​ដែល​ប្រមុខ​រដ្ឋា​ភិបាល​លើក​ឡើងនោះ លោក​មានការ​សោក​ស្តាយ។ សោក​ស្តាយ​ដោយ​លោកមេធាវី​អះអាងថា​លោក កឹម សុខា ​​មិន​បានប្រព្រឹត្ត​កំហុស​ដូច​ការ​ប្រកាន់​នោះឡើយ ខណៈតុលាការ​បាន​ចោទប្រកាន់​​ទៅ​លើ លោក កឹម សុខា ពីបទសន្និដ្ឋិភាពជាមួយបរទេស ​ឬក្បត់ជាតិ។</p>
      <p>​យ៉ាងណាក៏ដោយ​ក្រោយ​ពី​ចៅក្រម​បន្ថួរ​បន្ថយ​លក្ខខណ្ឌ​នៃ​ការ​តម្រូវ​ឲ្យរស់​នៅតែ​ក្នុង​ផ្ទះ​ ហើយអាចធ្វើ​ដំណើរទូទាំប្រទេសបាននោះ ប្រធានអតីត​គណបក្សសង្គ្រោះជាតិ​រូបនេះ​បាន​ទទួល​ជួប​តំណាង​ស្ថានទូតចំនួន៧​ និង​តំណាង​សហភាពអឺរ៉ុប​នៅកម្ពុជា​ផងដែរ។ ក្រោយ​ពី​​ទទួល​ជួប​តំណាង​អង្គ​ទូតទាំងនោះ លោក កឹម សុខា បាន​អះអាង​ថា ប្រទេស​ដែល​ជា​មិត្ត​របស់​កម្ពុជា​តែង​ឈរ​ជា​មួយ​ប្រជា​ពលរដ្ឋ​ខ្មែរ​និង​លទ្ធិ​ប្រជា​ធិប​តេយ្យ​។ ​ជាមួយ​គ្នា​នោះ លោក​​សង្ឃឹម​ថា តទៅ​ថ្ងៃ​មុខ​កម្ពុជា​នឹង​ដើរ​ទៅ​រក​ផ្លូវ​ផ្សះផ្សា​ជាតិ​ដែល​នាំ​មក​នូវ​ការ​អភិវឌ្ឍន៍​ យុត្តិធម៌​ និង​សេរីភាព​ពេញ​លេញ​ដល់​ខ្មែរ​គ្រប់​និន្នាកា និង​លើក​កម្ពស់​មុខ​មាត់​កម្ពុជា​នៅ​លើ​ឆាក​អន្តរ​ជាតិ​ផង​ដែរ​៕</p>
    </article>
  </body>
</html>