<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/voetbal/binnenland/bosch-trainer-spijt-eerste-reactie-sta-moreira/"/>
    <meta property="og:site_name" content="Sportnieuws"/>
    <meta property="article:published_time" content="2019-11-18T07:59:59+00:00"/>
    <meta property="og:title" content="Den Bosch-trainer heeft spijt van eerste reactie: ‘Ik sta achter Moreira’"/>
    <meta property="og:description" content="FC Den Bosch-trainer Erik van der Ven heeft zondagavond toch nog anders gereageerd op zijn eerste reactie na de kwetsende spreekkoren richting Excelsior-speler Ahmad Mendes Moreira. Van der Ven had Moreira eerst nog een ‘zielig mannetje’ genoemd. Dat waren geen handige uitspraken, vindt hij nu. “Dat was niet zozeer over het feit dat hij zich…"/>
  </head>
  <body>
    <article>
      <h1>Den Bosch-trainer heeft spijt van eerste reactie: ‘Ik sta achter Moreira’</h1>
      <address>
        <time datetime="2019-11-18T07:59:59+00:00">18 Nov 2019, 07:59</time>
      </address>
      <p>
        <b>FC Den Bosch-trainer Erik van der Ven heeft zondagavond toch nog anders gereageerd op zijn eerste reactie <a href="https://sportnieuws.nl/voetbal/binnenland/zelfs-in-nederland-fc-den-bosch-excelsior-stilgelegd-na-racistische-geluiden/">na de kwetsende spreekkoren</a> richting Excelsior-speler Ahmad Mendes Moreira. Van der Ven had Moreira eerst nog een 'zielig mannetje' genoemd. Dat waren geen handige uitspraken, vindt hij nu.</b>
      </p>
      <p>"Dat was niet zozeer over het feit dat hij zich aangevallen voelde, maar vooral meer over dat hij na het doelpunt provocerend naar onze supporters stond", aldus Van der Ven tegenover <a href="https://www.foxsports.nl/nieuws/artikel/3147543/reactie-den-bosch-trainer-van-der-ven-racistische-spreekkoren"><i>Fox Sports</i></a>. "Dat vond ik niet slim, omdat het spel al was stilgelegd. Toen lokte het eigenlijk een nieuwe reactie uit."<br/><br/>"Dat is de reden dat ik dat zei, en dat is achteraf niet slim. Het was niet om die jongen aan te pakken, want het lijkt mij een hele lieve en fijne jongen. Dat had ik niet moeten zeggen, maar het wordt op dit moment wel een beetje opgeblazen. Ik sta achter Mendes Moreira, 100 procent."<br/><br/>Vlak na de wedstrijd zei Van der Ven nog dat hij zich 'schaarde achter het statement van de club.' Dat statement was echter tamelijk bizar. <a href="https://sportnieuws.nl/voetbal/binnenland/huh-fc-bosch-komt-bizarre-racisme-statement/">Je leest er hier meer over</a>.</p>
    </article>
  </body>
</html>