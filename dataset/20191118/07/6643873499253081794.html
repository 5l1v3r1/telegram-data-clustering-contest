<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/WbXw6j/politiet-strammer-grepet-rundt-universitet-i-hongkong"/>
    <meta property="og:site_name" content="Bergens Tidende"/>
    <meta property="article:published_time" content="2019-11-18T07:58:35+00:00"/>
    <meta property="og:title" content="Politiet strammer grepet rundt universitet i Hongkong"/>
    <meta property="og:description" content="Demonstranter som forsøker å rømme fra det beleirede universitetet i Hongkong, blir møtt med tåregass, vannkanoner og gummikuler. Mange skal være skadd."/>
  </head>
  <body>
    <article>
      <h1>Politiet strammer grepet rundt universitet i Hongkong</h1>
      <h2>Demonstranter som forsøker å rømme fra det beleirede universitetet i Hongkong, blir møtt med tåregass, vannkanoner og gummikuler. Mange skal være skadd.</h2>
      <address><time datetime="2019-11-18T07:58:35+00:00">18 Nov 2019, 07:58</time> by <a rel="author">NTB</a></address>
      <figure>
        <img src="https://images.sacdn.no/v2/images/a1eb85c0-ed4c-401d-9650-32a60683df91?fit=crop&amp;h=1342&amp;w=1900&amp;s=8b0a8a4a462fbd7f1b71b620a35f782d6e9da3c5"/>
        <figcaption>Folk passerer brennende gjenstander i gaten i Kowloon-området i Hongkong mandag kveld.<cite>Foto: Vincent Yu / AP / NTB scanpix</cite></figcaption>
      </figure>
      <figure>
        <img src="https://images.sacdn.no/v2/images/aa6f52da-a192-42ed-8956-d53ce29a06ab?fit=crop&amp;h=1288&amp;w=1900&amp;s=128bf826bef8d856739475f97e3b66aaa91eb3ae"/>
        <figcaption>En demonstrant med en kikkert i Kowloon-området i Hongkong mandag kveld.<cite>Foto: Vincent Yu / AP / NTB scanpix</cite></figcaption>
      </figure>
      <p>Politiet viser ingen tegn til å la de over tusen demonstrantene, som er bevæpnet med blant annet brannbomber, slippe unna.</p>
      <p>Myndighetene har bedt dem om å overgi seg slik at de kan bli stilt til ansvar, men i stedet har flere forsøkt å rømme gjennom jernringen av politifolk som omringer Hongkongs polytekniske universitet. En rekke ungdommer ble pågrepet da de forsøkte å komme seg unna.</p>
      <p>Kina advarer om at de ikke vil sitte rolig hvis situasjonen i Hongkong kommer ut av kontroll. Og mandag kveld var universitetsområdet fortsatt omringet.</p>
      <p>Det er kommet meldinger om at flere er alvorlig skadd, og etter 18 timers beleiring lot myndighetene hjelpearbeidere fra Røde Kors slippe inn på området</p>
      <h3>Barrikaderte seg</h3>
      <p>Demonstranter har i flere dager barrikadert universitetet for å hindre at politiet skal ta seg inn, og politiet omringet universitetet på søndag.</p>
      <p>Det er uklart om noen av demonstrantene har klart å unnslippe. Da noen av ungdommene forsøkte å rømme, skal politiet ha rykket fram og drevet dem tilbake. Politiet har erklært området som en opprørssone. Det skal blant annet ha blitt kastet bensinbomber mot politiet.</p>
      <p>Senere kom meldinger om at noen av demonstrantene hadde rappellert fra en gangbru ned på en motorvei, hvor ventende motorsyklister hjalp dem å flykte. Det skal være uvisst om de kom seg vekk.</p>
      <p>Mandag ble det hørt flere store drønn før en vegg med flammer kom til syne utenfor universitetet, som har fungert som en samlingsplass for mange som har deltatt i demonstrasjonene.</p>
      <h3>Seier i høyesterett</h3>
      <p>Demonstrantene vant en juridisk seier mandag, da høyesterett ga dem medhold i at å bære masker ikke bryter med grunnloven. Retten mener et maskeforbud, som ble innført i oktober, innskrenker demonstrantenes rettigheter mer enn nødvendig.</p>
      <p>Mange demonstranter har på seg masker for å skjerme seg fra overvåkingskameraer. Om identiteten deres blir kjent, kan det brukes til å pågripe og straffeforfølge dem. Forbudet mot å bruke masker brytes i stort monn, og politiet har siktet mange for overtredelse.</p>
      <p>Voldsbruken under de store demonstrasjonene som har pågått i Hongkong siden juni, har økt i omfang de siste ukene. Den siste uken har skoler blitt stengt, veier sperret, og kinesiske soldater har blitt observert i gatene mens de ryddet opp.</p>
      <p>Kinas ambassadør til Storbritannia, Liu Xiaoming, sa på en pressekonferanse i London mandag ettermiddag at de er klare til å ta grep hvis ikke situasjonen i Hongkong roer seg.</p>
      <p>– Hvis situasjonen kommer ut av kontroll, vil ikke sentralregjeringen sitte stille og se på, sa han.</p>
      <h3>Massive sammenstøt</h3>
      <p>Kina har så langt nektet å gå med på de viktigste kravene til demonstrantene, deriblant frie valg uten at Kina blander seg inn i hvem som kan stille som kandidater. I stedet er det blitt truet med at myndighetene i Hongkong ikke vil godta motstand mot det politiske systemet. Bekymringen har økt for at militæret vil bli satt inn mot demonstrantene.</p>
      <p>Demonstrantenes aksjoner har begynt å ramme økonomien i Hongkong, noe som har vært et uttalt mål.</p>
      <p>Søndag var det massive sammenstøt mellom demonstranter og politi flere steder i byen. Politiet brukte tåregass, som demonstrantene blant annet besvarte med brannbomber. En politibetjent skal ha blitt skutt i beinet med en pil, men det ikke har kommet meldinger om at noen demonstranter er skutt.</p>
      <h3>Skarp advarsel</h3>
      <p>Demonstrantene ved Hongkongs polytekniske universitet brukte paraplyer for å beskytte seg mot politiets vannkanoner.</p>
      <p>Politiets talsperson Louis Lau kom med en advarsel til demonstrantene i en direktesendt Facebook-video.</p>
      <p>– Jeg advarer nå de som driver med opptøyer, mot å bruke brannbomber, piler, biler eller andre dødelige våpen, sa han.</p>
      <p>– Hvis de fortsetter med slike farlige handlinger, vil vi ikke ha noe annet valg enn å bruke det minste vi kan av makt, som inkluderer skarp ammunisjon, for å slå tilbake, sa talspersonen.</p>
      <details>
        <summary>Fakta<br/>Uroen i Hongkong</summary>
        <ul>
          <li>Et lovforslag som åpner for å utlevere borgere til rettsforfølgelse i Fastlands-Kina, utløste masseprotester i Hongkong 9. juni 2019.</li>
          <li>Lovforslaget ble offisielt trukket tilbake 23. oktober, men protestene har fortsatt.</li>
          <li>Demonstrantene er kritiske til Beijings innflytelse over Hongkong og krever større frihet. De krever også at Hongkongs leder Carrie Lam går av, at politiets maktbruk granskes og at fengslede aktivister løslates.</li>
          <li>1. oktober ble en demonstrant for første gang skutt og såret med skarp ammunisjon.</li>
          <li>31. oktober ble det lagt fram tall som for første gang viste at økonomien er i resesjon. Den politiske uroen i byen blir trukket fram som en forklaring, i tillegg til den pågående handelskrigen mellom Kina og USA.</li>
          <li>En student som falt ned fra en bygning forbindelse med en demonstrasjon 4. november, døde få dager senere. Han var den første studenten som døde siden demonstrasjonene startet.</li>
          <li>I november har situasjonen spisset seg til. I begynnelsen av måneden angrep en mann væpnet med kniv en politibetjent og flere personer på et kjøpesenter, og den Kina-vennlige folkevalgte Junius Ho ble angrepet med kniv under en uke etter.</li>
          <li>En demonstrant ble kritisk skadd etter å ha blitt skutt under sammenstøt 11. november.</li>
          <li>18. november omringet opprørspoliti Hongkongs polytekniske universitet mens over 1.000 personer, blant dem tenåringer, satt på innsiden. Politiet har brukt tåregass og vannkanoner mot demonstranter, som har forsøkt å rømme,, mens demonstrantene har kastet bensinbomber mot politiet.</li>
        </ul>
        <p>Kilder: NTB, AFP, AP</p>
      </details>
      <related>
        <h4>Les også</h4>
        <a href="https://www.bt.no/utenriks/i/RRXLk8/politi-forsoeker-aa-storme-universitet-i-hongkong"/>
        <a href="https://www.bt.no/utenriks/i/awemPd/hoeyesterett-i-hongkong-mener-maskeforbudet-strider-med-grunnloven"/>
        <a href="https://sysla.no/a/rA3owl"/>
        <a href="https://www.bt.no/utenriks/i/e80P29/hatet-vokser-i-hongkong"/>
      </related>
      <related>
        <h4>Mest lest akkurat nå</h4>
        <a href="https://www.bt.no/btmagasinet/i/wPkoR5/paa-jakt-etter-lesestoff-her-er-ukens-anbefalinger"/>
        <a href="https://www.bt.no/innenriks/i/JoXkoP/arbeids-og-sosialdepartementet-nektet-stortingsrepresentant-magne-rom"/>
        <a href="https://www.bt.no/btmeninger/debatt/i/b56lmq/bt-taler-klimafornekternes-sak"/>
        <a href="https://www.bt.no/nyheter/lokalt/i/BRegA0/nabokrangel-skal-ha-endt-med-drapsforsoek"/>
        <a href="https://www.bt.no/kultur/i/OpXAB1/vinskvetten-bjarte-hjelmeland-og-kurt-nilsen-soerger-for-millioninntek"/>
        <a href="https://www.bt.no/sprek/i/lAaBre/rebecca-39-naadde-maalet-om-aa-loepe-halvmaraton-paa-115-slik-trener-hu"/>
      </related>
      <ol>
        <li>
          <a href="https://www.bt.no/tag/Hongkong">Hongkong</a>
        </li>
      </ol>
    </article>
  </body>
</html>