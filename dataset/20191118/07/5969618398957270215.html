<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Sports/Tennis/tsitsipas-pagkosmia-apothewsh-gia-ton-stef.5641783.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-18T07:03:00+00:00"/>
    <meta property="og:title" content="Τσιτσιπάς: Παγκόσμια αποθέωση για τον Στεφ"/>
    <meta property="og:description" content="Ο Στέφανος Τσιτσιπάς αποθεώνεται από τα μεγαλύτερα Μέσα του Παγκόσμιου Τύπου για την κατάκτηση του ATP Finals στο Λονδίνο."/>
  </head>
  <body>
    <article>
      <h1>Τσιτσιπάς: Παγκόσμια αποθέωση για τον Στεφ</h1>
      <h2>Ο Στέφανος Τσιτσιπάς αποθεώνεται από τα μεγαλύτερα Μέσα του Παγκόσμιου Τύπου για την κατάκτηση του ATP Finals στο Λονδίνο.</h2>
      <address><time datetime="2019-11-18T07:03:00+00:00">18 Nov 2019, 07:03</time> by <a rel="author">Κώστας Χολίδης</a></address>
      <p>Εντυπωσιακά σχόλια χρησιμοποιούν για τον Στέφανο Τσιτσιπά τα μεγαλύτερα Μέσα του Παγκόσμιου Τύπου <a href="https://www.sport24.gr/Sports/Tennis/thrylikos-tsitsipas-katekthse-to-atp-finals.5641606.html">για την κατάκτηση</a> του ATP Finals στο Λονδίνο. Κάτι απόλυτα φυσιολογικό αφού ο Στεφ κατάφερε <a href="https://www.sport24.gr/Sports/Tennis/tsitsipas-o-pemptos-mikroteros-poy-katakta-to-atp-finals.5641528.html">να γράψει ιστορία</a>.</p>
      <p>Εμείς επιλέξαμε ορισμένα από αυτά και ξεκινάμε από την Ισπανία όπου τόσο η "As", όσο και η "Marca" χρησιμοποιούν τη λέξη μαέστρος.</p>
      <p>Κάτι που δεν είναι τυχαίο αφού το στιλ του παραπέμπει στον "μαέστρο", Ρότζερ Φέντερερ. <i>"Ο Τσιτσιπάς επικράτησε του Τιμ και έγινε ο νεαρότερος που κατακτά το Master τα τελευταία 18χρόνια"</i>. "Ένας μαέστρος ετών 21" αναφέρει στον εξωτερικό της τίτλο η "As", ενώ μέσα αναφέρει: <i>"Ο Τσιτσιπάς έδειξε προσωπικότητα και νίκησε τον Τιμ για να κατακτήσει το μεγαλύτερο τρόπαιο της καριέρας του και μάλιστα αγωνιζόμενος για πρώτη φορά".</i></p>
      <p>Στη Γαλλία η ιστορική "L' Equipe" έγραψε στην ηλεκτρονική της σελίδα: <i>"Μαέστρος ο Τσιτσιπάς. Η μεγαλύτερη στιγμή στην καριέρα του. Νίκησε τον Τιμ στον τελικό και πήρε το ATP Finals"</i>.</p>
      <p>Μεταφερόμαστε στη Μεγάλη Βρετανία όπου το BBC έγραψε: <i>"Το έκανε ο Στέφανος Τσιτσιπάς"</i> και προσθέτει: <i>"Ο Τσιτσιπάς κατέκτησε το ATP Finals"</i>. Ο "Guardian" αναφέρει: <i>"Ο Τσιτσιπάς νίκησε τον Τιμ σε ένα δραματικό αγώνα και κατέκτησε το ATP Finals".</i></p>
      <p>Πιο ενθουσιώδεις ήταν οι γείτονες μας Ιταλοί. Η Corriere dello Sport αναφέρει: <i>"Θρίαμβος του Τσιτσιπά στο Atp Finals: ξεπέρασε το εμπόδιο του Τιμ στο τάι μπρέικ"</i>. Η "La Stampa" χρίζει τον Τσιτσιπά, ως διάδοχο του Φέντερερ: <i>"Η πρώτη φορά του Τσιτσιπά, ο πιο αξιόπιστος διάδοχος του Φέντερερ"</i>, ενώ η Repubblica αναφέρει: <i>"Ο Μαέστρος είναι ο Τσιτσιπάς, νίκησε τον Τιμ στον τελικό"</i>.</p>
      <p>Φυσικά δεν θα μπορούσαμε να μην αναφερθούμε και στην επίσημη σελίδα της ATP η οποία γράφει: <i>"Τσιτσιπάς, ο Νέος βασιλιάς του Λονδίνου" και προσθέτει: "Έγινε ο πρώτος τενίστας από την Ελλάδα που κατέκτησε το ATP Finals".</i></p>
    </article>
  </body>
</html>