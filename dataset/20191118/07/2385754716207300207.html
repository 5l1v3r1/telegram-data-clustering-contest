<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597848/kalifornia-enoplos-anoikse-pyr-se-partytoulaxiston-tesseris-nekroi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-18T07:34:00+00:00"/>
    <meta property="og:title" content="Καλιφόρνια: Ένοπλος άνοιξε πυρ σε πάρτυ–Τουλάχιστον τέσσερις νεκροί"/>
    <meta property="og:description" content="Τέσσερις άνθρωποι σκοτώθηκαν και άλλοι έξι τραυματίστηκαν το απόγευμα της Κυριακής, όταν διαπράχθηκε επίθεση στην αυλή σπιτιού στο Φρέσνο,..."/>
  </head>
  <body>
    <article>
      <h1>Καλιφόρνια: Ένοπλος άνοιξε πυρ σε πάρτυ–Τουλάχιστον τέσσερις νεκροί</h1>
      <address><time datetime="2019-11-18T07:34:00+00:00">18 Nov 2019, 07:34</time> by <a rel="author">SigmaLive</a></address>
      <p><b>Τέσσερις άνθρωποι σκοτώθηκαν και άλλοι έξι τραυματίστηκαν το απόγευμα της Κυριακής, όταν διαπράχθηκε επίθεση στην αυλή σπιτιού στο Φρέσνο, ανακοίνωσε η αστυνομία της πόλης της Πολιτείας της Καλιφόρνιας, επιβεβαιώνοντας πληροφορίες τοπικών ΜΜΕ.<br/></b> <br/>Κατά τα πρώτα στοιχεία, σύμφωνα με τον Μάικλ Ριντ, εκπρόσωπο της αστυνομίας στο Φρέσνο, ένας ή πολλοί δράστες εισέβαλαν στον κήπο σπιτιού όπου είχαν συγκεντρωθεί περίπου 35 άνθρωποι και άνοιξε ή άνοιξαν πυρ. Ο δράστες ή οι δράστες διέφυγαν, ενώ δεν είναι σαφές ποιο ήταν το κίνητρο.<br/> <br/>«Βρήκαμε πολλούς νεκρούς στον κήπο» της κατοικίας, είχε πει λίγο νωρίτερα ο αξιωματικός της αστυνομίας Μπιλ Ντούλι σε τοπικά μέσα ενημέρωσης, αποφεύγοντας να δώσει πιο συγκεκριμένο απολογισμό.<br/> <br/>Δημοσιογραφικές πληροφορίες έκαναν λόγο λίγο νωρίτερα για τουλάχιστον τέσσερις νεκρούς, μέλη μιας οικογένειας και φίλων που είχαν συγκεντρωθεί για να δουν μαζί έναν αγώνα του αμερικανικού φούτμπολ όταν ο ύποπτος ή οι ύποπτοι μπήκαν στον χώρο κι άνοιξαν πυρ.<br/> <br/>Σύμφωνα με τον Ντούλι, η αστυνομία αναζητεί «υπόπτους» που έχουν διαφύγει μετά την επίθεση, που διαπράχθηκε περί τις 18:00 (τοπική ώρα· 04:00 σήμερα Δευτέρα ώρα Ελλάδας).<br/> <br/>Γείτονες έκαναν δεκάδες κλήσεις στον αριθμό της άμεσης δράσης για βοήθεια.<br/> <br/>Αστυνομικοί χτενίζουν τη γειτονιά για να πάρουν καταθέσεις μαρτύρων και να εξακριβώσουν εάν κάμερες κατέγραψαν την επίθεση.<br/> <br/>Ορισμένοι από τους τραυματίες μπόρεσαν να φθάσουν με τα δικά τους αυτοκίνητα σε νοσοκομείο του Φρέσνο, 322 χιλιόμετρα βόρεια του Λος Άντζελες. Άλλα θύματα διακομίστηκαν σε κοντινό ιατρικό κέντρο.<br/> <br/> <br/> </p>
      <figure>
        <iframe data-src="https://twitter.com/dennisreports/status/1196279804388970496?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>