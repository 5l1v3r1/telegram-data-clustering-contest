<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742256"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T07:15:00+00:00"/>
    <meta property="og:title" content="ออกหมายจับ2หนุ่มผู้ต้องหา ล่วงขืนใจ'เด็ก13ดิ่งตึกดับ'"/>
    <meta property="og:description" content="รองโฆษกตร. เผยศาลอนุมัติหมายจับ 2 ผู้ต้องหา คดีร่วมกันทำอนาจารเด็กม.2 อายุ 13 ปีกระโดดตึกเสียชีวิต ระบุจับแล้ว 1 ขังในเรือนจำ พร้อมกับเร่งติดตามอีกคนโดยด่วน"/>
  </head>
  <body>
    <article>
      <h1>ออกหมายจับ2หนุ่มผู้ต้องหา ล่วงขืนใจ'เด็ก13ดิ่งตึกดับ'</h1>
      <address>
        <time datetime="2019-11-18T07:15:00+00:00">18 Nov 2019, 07:15</time>
      </address>
      <figure>
        <img src="https://www.dailynews.co.th/admin/upload/20191118/news_eDLWcokfsl142742_533.jpg?v=201911181512"/>
      </figure>
      <p>
        <b>รองโฆษกตร. เผยศาลอนุมัติหมายจับ 2 ผู้ต้องหา คดีร่วมกันทำอนาจารเด็กม.2 อายุ 13 ปีกระโดดตึกเสียชีวิต ระบุจับแล้ว 1 ขังในเรือนจำ พร้อมกับเร่งติดตามอีกคนโดยด่วน</b>
      </p>
      <p>เมื่อวันที่ 18 พ.ย. ที่สำนักงานตำรวจแห่งชาติ (ตร.) พ.ต.อ.กฤษณะ พัฒนเจริญ รองโฆษกตร. กล่าวความคืบหน้าเหตุ ด.ญ.วัย 13 ปี กระโดดตึกเสียชีวิต ซึ่งครอบครัวเชื่อว่าเกิดจากความเครียด ว่าได้รับรายงานจากสน.คลองตัน เมื่อวันที่ 13 พ.ย.ที่ผ่านมา มารดาผู้เสียชีวิตได้เข้ามาแจ้งความว่าบุตรสาวถูกหน่วงเหนี่ยวกักขัง ภายในห้องพักแห่งหนึ่ง ภายในซอยพัฒนการ 36 ซึ่งนอกจากพบผู้เสียชีวิตแล้ว ยังพบนายกิติยะพงษ์ บุญถนัด อาย 24 ปี และนายอานนท์ โดรอเซะ อายุ 25 ปี อยู่บริเวณที่เกิดเหตุ และพบเครื่องกระสุนปืนลูกซอง ขนาด 67.5 มม. จำนวน 3 นัด จึงได้ตรวจยึดไว้เป็นของกลางในคดี<br/> <br/>ทั้งนี้มีนายกิติยะพงษ์ รับเป็นเจ้าของเครื่องกระสุนปืนดังกล่าว เจ้าหน้าที่ตำรวจจึงได้จับกุมไว้ในข้อหา "มีเครื่องกระสุนปืน (ลูกซอง) ไว้ในความครอบครองโดยไม่ได้รับอนุญาต" ส่งพนักงานสอบสวนดำเนินคดีตามกฎหมาย โดยเจ้าหน้าที่ตำรวจชุดสืบสวนได้ขยายผลจนพิสูจน์ทราบถึงมูลเหตุที่เกิดขึ้นว่า ช่วงกลางดึกวันที่ 12 พ.ย. ผู้ก่อเหตุ 2 คน ได้แก่ นายกิติยะพงษ์ และนายอานนท์ ได้ร่วมกันพาผู้เสียชีวิตไปทำอนาจารภายในห้องพักดังกล่าว กระทั่งวันนี้ศาลได้อนุมัติหมายจับผู้ต้องหาทั้ง 2 คนในความผิดฐาน "ร่วมกันพรากเด็กอายุไม่เกินสิบห้าปีไปเสียจากบิดามารดา ผู้ปกครอง หรือผู้ดูแล เพื่อการอนาจาร"<br/> <br/>รองโฆษกตร. กล่าวอีกว่า ขณะนี้พนักงานสอบสวน สน.คลองตัน ได้ขออายัดตัวนายกิติยะพงษ์ ตามหมายจับดังกล่าวข้างต้น ซึ่งเป็นผู้ต้องขังภายในเรือนจำ พร้อมเร่งติดตามจับกุมนายอานนท์ เพื่อมาดำเนินคดีตามกฎหมาย และหากพบมีผู้อื่นร่วมกระทำผิดร่วมอีก ก็จะดำเนินคดีจนถึงที่สุดต่อไป อย่างไรก็ตามพนักงานสอบสวนยังคงต้องรอผลชันสูตรพลิกศพจากแพทย์ เพื่อพิจารณาข้อหาความผิดที่เกี่ยวเนื่องต่อไป.<br/> <br/><b>อ่านข่าวที่เกี่ยวข้อง...</b><br/> <br/><b><a href="https://www.dailynews.co.th/regional/742125">หิ้วหนุ่ม24แฟนดญ.13สอบ แม่แจ้งจับข่มขืนเหตุลูกดับ<br/></a></b> <br/><b><a href="https://www.dailynews.co.th/regional/742032">ไม่ชัด'ม.2'ท้อง1เดือน-โดนลวงขืนใจ รอสอบหลังงานศพ<br/></a></b> <br/><b><a href="https://www.dailynews.co.th/regional/741917">สาวม.2โพสต์เฟซลาเพื่อน "ไปแล้วนะ" ดิ่งตึก12ชั้นดับ</a></b></p>
    </article>
  </body>
</html>