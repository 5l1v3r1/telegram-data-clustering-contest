<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/deals/hp-othvarli-slivaneto-s-xerox-za-33-5-miliarda-dolara.html"/>
    <meta property="og:site_name" content="Money.bg"/>
    <meta property="article:published_time" content="2019-11-18T07:09:20+00:00"/>
    <meta property="og:title" content="HP отхвърли сливането с Xerox за 33,5 милиарда долара"/>
    <meta property="og:description" content="Преговорие между компаниите продължават"/>
  </head>
  <body>
    <article>
      <h1>HP отхвърли сливането с Xerox за 33,5 милиарда долара</h1>
      <address>
        <time datetime="2019-11-18T07:09:20+00:00">18 Nov 2019, 07:09</time>
      </address>
      <p>Бордът на HP е отхвърлил предложението за поглъщане на Xerox за приблизително 33,5 милиарда долара, предава Associated Press.</p>
      <p>Базираната в Калифорния компания заяви, че сделката подценява бизнеса ѝ. Сред директорите имало и притеснение относно натрупването на "извънгабаритни" нива на дълг при евентуално сливане.</p>
      <p>HP, чиято главна дейност е производството на компютри и принтери, вече изтъкна, че признава потенциалните ползи от консолидацията. Компанията остава отворена за проучване на други опции за комбиниране с Xerox.</p>
      <p>Междувременно и двете компании са изправени пред трудности, тъй като търсенето на печатни документи и мастило намалява в световен мащаб.</p>
      <p>По-рано този месец Xerox предложи да даде на акционерите на HP по 17 долара в брой и частичен дял от акциите на Xerox за всяка акция, която притежават в HP. Това направи сделката на стойност от 33,5 милиарда долара. Ако преговорите бяха приключени, акционерите на HP щяха да притежават приблизително 48% от комбинираната компания.</p>
      <p>HP обаче отхвърли предложението, като заяви, че има "голяма увереност" в способността си да предоставя дългосрочна стойност и да се развива. Съветът също така заяви, че има значителни въпроси относно траекторията на бизнеса при евентуално сливане, както и относно перспективите на Xerox, особено предвид скорошния спад на приходите.</p>
      <p>Агенцията не е намерила веднага за коментар представител на базираната в Кънектикът Xerox.</p>
    </article>
  </body>
</html>