<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-it-23497192-browserele-chrome-edge-safari-fost-compromise-hackeri-chinezi-competitie.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T07:51:00+00:00"/>
    <meta property="og:title" content="Browserele Chrome, Edge și Safari au fost compromise de hackeri chinezi la o competiție"/>
    <meta property="og:description" content="Hackeri etici de elită din China au compromis trei dintre cele mai cunsocute browsere de internet din lume - Chrome, Edge și Safari -, transmite publicația ZDNet, citată de Mediafax. Cei mai buni"/>
  </head>
  <body>
    <article>
      <h1>Browserele Chrome, Edge și Safari au fost compromise de hackeri chinezi la o competiție</h1>
      <address><time datetime="2019-11-18T07:51:00+00:00">18 Nov 2019, 07:51</time> by <a rel="author">I.B.</a></address>
      <p>Hackeri etici de elită din China au compromis trei dintre cele mai cunsocute browsere de internet din lume - Chrome, Edge și Safari -, transmite publicația ZDNet, citată de Mediafax.<br/><br/>Cei mai buni hackeri etici din China s-au strâns în acest weekend în orașul Chengdu pentru a participa la evenimentul Tianfu Cup, în care se caută vulnerabilități în programe, aplicații și dispozitive hardware. Concursul este cel mai important de acest gen din China.<br/><br/>Regulile de la Tianfu Cup sunt similare cu cele de la Pwn2Own, cea mai mare competiție de hacking din lume. Participanții caută vulnerabilități în programe, aplicații populare și dispozitive, care le permit să preia controlul asupra acestora. Câștigătorii primesc premii consistente și au parte de faimă.<br/><br/>În prima zi, pe 16 noiembrie, au fost compromise mai multe programe populare, printre care: browserele Google Chrome, Apple Safari, Microsoft Edge, suita de productivitate Office 365 și programul Adobe PDF Reader. A fost compromis și un dispozitiv hardware, routerul D-Link DIR-878.<br/><br/>În primăvara anului 2018, guvernul chinez le-a interzis hackerilor etici din China să mai participe la competiții din străinătate. Câteva luni mai târziu a fost anunțată competiția Tianfu Cup, aflată acum la a doua ediție.</p>
    </article>
  </body>
</html>