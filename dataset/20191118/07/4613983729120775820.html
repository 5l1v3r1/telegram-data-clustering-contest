<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/economics/morgan-stanley-predvizhda-vazstanovyavane-na-ikonomicheskiya-rastezh-prez-zimata.html"/>
    <meta property="og:site_name" content="Money.bg"/>
    <meta property="article:published_time" content="2019-11-18T07:27:33+00:00"/>
    <meta property="og:title" content="Morgan Stanley предвижда възстановяване на икономическия растеж през зимата"/>
    <meta property="og:description" content="Ако Тръмп наложи нови мита срещу китайския внос обаче, то ще се забави, прогнозират от банката"/>
  </head>
  <body>
    <article>
      <h1>Morgan Stanley предвижда възстановяване на икономическия растеж през зимата</h1>
      <address><time datetime="2019-11-18T07:27:33+00:00">18 Nov 2019, 07:27</time> by <a rel="author" href="https://money.bg/author/vasil-shushkov" target="_blank">Васил Шушков</a></address>
      <p>Комбинация от затопляне на търговските отношения и ултрахлабава парична политика ще подкрепят световния растеж през първото тримесечие на 2020 г., прогнозират икономисти на Morgan Stanley, цитирани от Bloomberg.</p>
      <p>Възстановяването ще бъде подхранено от развиващите се пазари, твърдят те. "Световният растеж най-вероятно ще се възстанови от първото тримесечие на 2020 г., обръщайки негативната тенденция от последните седем тримесечия. Това ще се случи благодарение на едновременното намаляване на търговското напрежение и новото отхлабване на паричната политика, което се случва за първи път, откакто икономиката започна да забавя растеж", посочват те.</p>
      <p>Morgan Stanley обаче предупреждават, че рисковете все още не са изчезнали напълно и картината може да бъде помрачена от още мита и предизвикателства, типични за момента от цикъла, в който САЩ се намира, включително корпоративните кредити и несигурността около изборите през следващата година.</p>
      <p>Ако администрацията на Тръмп изпълни заплахата си за допълнителни мита върху китайски стоки през декември, растежът ще се забави още повече през последните три месеца на тази година, а възстановяването ще бъде забавено до третото тримесечие на 2020 г., пишат авторите.</p>
      <p>Банката публикува и друга прогноза: за развитието на пазарите на акции и облигации. Според Morgan Stanley американският пазар ще се представи по-слабо през следващата година, като сред основните причини са отслабване на щатския долар. "Виждаме най-голям потенциал при пазарите с по-ясен път като постигане на ръст на печалбата - Япония и развиващите се пазари - или при тези с възможност за нова промяна на лихвите или намаляващ политически риск, като Европа", казват стратезите на банката.</p>
      <p>Предизвикателствата през САЩ през следващата година включват вече достигнатия пик на корпоративната печалба, високите пазарни оценки на акциите и "уникален" политически риск преди президентските избори.</p>
    </article>
  </body>
</html>