<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/rusija-zapochna-transportiraneto-na-tri-ukrainski-koraba.html"/>
    <meta property="og:site_name" content="bTV Новините"/>
    <meta property="article:published_time" content="2019-11-18T07:19:00+00:00"/>
    <meta property="og:title" content="Русия връща на Украйна три бойни кораба"/>
    <meta property="og:description" content="Москва плени плавателните съдове миналия ноември"/>
  </head>
  <body>
    <article>
      <h1>Русия връща на Украйна три бойни кораба</h1>
      <h2>Москва плени плавателните съдове миналия ноември</h2>
      <address><time datetime="2019-11-18T07:19:00+00:00">18 Nov 2019, 07:19</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Русия започна транспортирането на три пленени украински кораба. Това става на фона на информациите в руски медии, че плавателните съдове ще бъдат върнати на Украйна преди планираната четиристранна среща идния месец, посветена на Източна Украйна.</p>
      <p>Репортер на „Ройтерс” в Крим видял как катери теглят трите кораба през Керченския проток към Черно море, където те евентуално може да отпътуват за Украйна.</p>
      <p>Русия плени плавателните съдове миналия ноември, след като те опитаха да минат през Керченския проток. Стигна се до откриване на огън, при което пострадаха трима украински моряци.</p>
      <p>Москва върна военнослужещите от заловените кораби през септември в рамките на размяна на затворници с Киев.</p>
      <p>Отношенията между двете страни се влошиха след анексирането на Крим от Русия през 2014 г., вследствие на което Западът наложи санкции на Москва.</p>
      <p>След избирането си през април украинският президент Володимир Зеленски обеща да сложи край на конфликта в Източна Украйна.</p>
    </article>
  </body>
</html>