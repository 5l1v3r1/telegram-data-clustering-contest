<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/18/7103146/"/>
    <meta property="og:site_name" content="Європейська правда"/>
    <meta property="article:published_time" content="2019-11-18T07:56:20+00:00"/>
    <meta property="og:title" content="Засуджений за шпигунство у Росії норвежець повернувся додому"/>
    <meta property="og:description" content="Норвезький прикордонник на пенсії Фруде Берг, засуджений за шпигунство в Росії, повернувся на батьківщину після обміну шпигунами між Росією та Литвою."/>
  </head>
  <body>
    <article>
      <h1>Засуджений за шпигунство у Росії норвежець повернувся додому</h1>
      <address>
        <time datetime="2019-11-18T07:56:20+00:00">18 Nov 2019, 07:56</time>
      </address>
      <p>Норвезький прикордонник на пенсії Фруде Берг, засуджений за шпигунство в Росії, повернувся на батьківщину після обміну шпигунами між Росією та Литвою.</p>
      <p> Про це у неділю повідомив норвезький національний телерадіомовник <a href="https://www.nrk.no/">NRK</a>, пише "Європейська правда".</p>
      <p>Берг прибув приватним літаком із Вільнюса та приземлився на військовій авіабазі Гардемоен поблизу Осло в суботу ввечері. Його дружина опублікувала у соцмережах фото зустрічі з чоловіком після двох років, які він провів у російській в’язниці.</p>
      <figure>
        <img src="https://img.eurointegration.com.ua/images/doc/d/1/d14c556-wvw112fwmd1o1dgi281ziwn0qavnqgqn8h0fkpvmsdcq.jpg"/>
      </figure>
      <p>Адвокат Берга повідомив мовнику, що колишній прикордонник відчув полегшення після повернення додому, але почувається зніяковілим, оскільки "провів два роки у в'язниці в чужій країні в досить складних умовах".</p>
      <p>"Він також критикував інших людей, через яких опинився у такій ситуації. Це зробило перебування в тюрмі страшенно важким для нього", - зазначив адвокат Брінджульф Ріснес.</p>
      <p>Раніше норвезька прем'єрка Ерна Солберг подякувала Литві за те, що в ході <b><a href="https://www.eurointegration.com.ua/news/2019/11/15/7103094/">обміну шпигунами</a></b> з Росією країна допомогла повернути колишнього норвезького прикордонника Фруде Берга, засудженого у Москві за шпигунство.</p>
      <p>У рамках обміну засудженими за шпигунство, який відбувся у п’ятницю на литовсько-російському кордоні, Литва передала Росії двох російських громадян - Ніколая Філіпченка та Сергєя Моісеєнка.</p>
      <p>Зі свого боку Москва погодилася помилувати двох затриманих у Росії литовських громадян, Євгенія Матайтіса та Арістідаса Тамошайтіса, засуджених 2016 року. Також Москва погодилася відпустити норвежця Берга.</p>
      <related>
        <a href="https://www.eurointegration.com.ua/news/2019/11/16/7103123/"/>
      </related>
    </article>
  </body>
</html>