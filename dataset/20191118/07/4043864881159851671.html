<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/18/7232253/"/>
    <meta property="og:site_name" content="Українська правда"/>
    <meta property="article:published_time" content="2019-11-18T07:15:40+00:00"/>
    <meta property="og:title" content="Пристайко бачить два варіанти результату &quot;нормандської&quot; зустрічі"/>
    <meta property="og:description" content="Міністр закордонних справ Вадим Пристайко сподівається на прорив від зустрічі лідерів України, Росії, Франції та Німеччини, запланованої на 9 грудня, але поки підготовлено стримане комюніке за його очікуваними результатами."/>
  </head>
  <body>
    <article>
      <h1>Пристайко бачить два варіанти результату "нормандської" зустрічі</h1>
      <address>
        <time datetime="2019-11-18T07:15:40+00:00">18 Nov 2019, 07:15</time>
      </address>
      <p>Міністр закордонних справ Вадим Пристайко сподівається на прорив від зустрічі лідерів України, Росії, Франції та Німеччини, запланованої на 9 грудня, але поки підготовлено стримане комюніке за його очікуваними результатами.</p>
      <p>В інтерв'ю "<a href="https://www.rbc.ua/rus/news/vadim-pristayko-normandskom-formate-igraem-1573986829.html">РБК-Україна</a>" він розповів про два підходи в цьому плані.</p>
      <p>Коментуючи заяви президента Росії Володимира <a href="https://www.pravda.com.ua/news/2019/11/14/7231998/">Путіна</a> від 15 листопада, Пристайко сказав: "Ми домовилися про певні умови для проведення зустрічі 9 грудня. Жодні інші вимоги не сприймаються – ми готуємося до зустрічі чотирьох лідерів".</p>
      <p>"<b>Є два підходи</b>. Перший – давайте контролювати наші очікування і не ставити надто амбітні завдання перед собою, щоб потім, не знайшовши шляху їх виконання, ми не говорили, що прогрес не досягнуто і ми навіть відкотилися назад. Це обережний підхід, який зафіксовано в короткому комюніке, про який ми з вами говорили", – зазначив голова МЗС.</p>
      <p>"Ми цей документ виписали, всі чотири сторони на нього погодилися, це робочий документ, який зовнішньополітичні радники голів держав пропонують своїм лідерам", – додав він.</p>
      <p>"Якщо в ході розмови лідерів буде досягнуто якийсь прорив, а ми хотіли б на це сподіватися, то оперативно буде підготовлено новий документ. Наприклад, усі чотири лідери прийдуть до того, що треба закінчувати з війною і є три-чотири кроки, які треба зробити. Це ідеальний сценарій, але зараз наші очікування ґрунтуються на мінімально можливому варіанті", – сказав Пристайко.</p>
      <p>Він наголосив, що "навіть підготовлене коротке <b>комюніке передбачає,</b> що до моменту зустрічі <a href="https://www.pravda.com.ua/articles/2019/09/7/7225631/">обмін</a> уже відбудеться, наші <a href="https://www.pravda.com.ua/rus/news/2019/11/14/7231998/">кораблі повернуть</a> (захоплені РФ в Керченській протоці, – ред.)".</p>
      <p>"Це все є в обережному варіанті, і це абсолютно конкретні речі. Документ – це вишенька на торті", – сказав міністр.</p>
      <p>"<b>Тристороння контактна група в Мінську</b> сама по собі автономна, але вона не працює без політичних вказівок. Три останні роки ця можливість була втрачена, тому що лідери не сказали, чого вони хочуть від роботи ТКГ. Ми даємо новий поштовх мінської групи", – заявив Пристайко.</p>
      <p>"Лідери домовилися, визначили ось такі наступні напрямки. Тепер домовляйтеся в Мінську, створіть підгрупу, наприклад, з передачі кордону під контроль України та протягом деякого часу покажіть нам рішення, як цього домогтися. Друге – в гуманітарній групі закінчіть до такого-то часу обмін усіх на усіх. Вирішіть наявні гуманітарні проблеми, підготуйтеся до можливого проведення виборів", – додав він.</p>
      <p>"Усім <b>чотирьом підгрупам</b> – із безпеки, політичної, економічної і гуманітарної – думаю, їм <b>буде дано напрямки</b>, за якими вони за певний розумний період роботи повинні будуть показати результат. Тоді можна буде підбивати підсумки наступного етапу", – підсумував Пристайко.</p>
      <p>
        <b>Передісторія:</b>
      </p>
      <ul>
        <li>Зустріч "нормандської четвірки" на найвищому рівні багато разів відкладалася, хоча президент Володимир З<a href="https://www.pravda.com.ua/news/2019/08/7/7223010/">еленський квапив</a> її з початку серпня.</li>
        <li>Передбачалося, що вона може відбутися <a href="https://www.pravda.com.ua/news/2019/11/10/7231557/">24 або 26 листопада</a>, але зрештою озвучили дату – <a href="https://www.pravda.com.ua/news/2019/11/15/7232102/">9 грудня</a> 2019 року, Париж.</li>
      </ul>
      <related>
        <a href="https://www.pravda.com.ua/news/2019/11/18/7232284/"/>
        <a href="https://www.pravda.com.ua/news/2019/11/16/7232178/"/>
        <a href="https://www.pravda.com.ua/news/2019/11/15/7232102/"/>
      </related>
    </article>
  </body>
</html>