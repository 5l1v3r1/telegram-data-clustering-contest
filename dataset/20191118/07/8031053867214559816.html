<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b7%cf%80%ce%b1-%ce%b7-%cf%80%ce%b5%ce%bb%cf%8c%ce%b6%ce%b9-%ce%ba%ce%b1%ce%bb%ce%b5%ce%af-%cf%84%ce%bf%ce%bd-%cf%84%cf%81%ce%b1%ce%bc%cf%80-%ce%bd%ce%b1-%ce%ba%ce%b1%cf%84%ce%b1%ce%b8%ce%ad%cf%83.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T07:05:01+00:00"/>
    <meta property="og:title" content="ΗΠΑ: Η Πελόζι καλεί τον Τραμπ να καταθέσει στο Κογκρέσο"/>
    <meta property="og:description" content="Ανοιχτή πρόσκληση στον Ντόναλντ Τραμπ να καταθέσει όποτε θελήσει εφόσον έχει στη διάθεσή του στοιχεία τα οποία μπορεί να ελαφρύνουν τη θέση του απηύθυνε η πρόεδρος της Βουλής των Αντιπροσώπων Νάνσι Πελόζι."/>
  </head>
  <body>
    <article>
      <h1>ΗΠΑ: Η Πελόζι καλεί τον Τραμπ να καταθέσει στο Κογκρέσο</h1>
      <address>
        <time datetime="2019-11-18T07:05:01+00:00">18 Nov 2019, 07:05</time>
      </address>
      <p>
        <b>Ανοιχτή πρόσκληση στον Ντόναλντ Τραμπ να καταθέσει όποτε θελήσει εφόσον έχει στη διάθεσή του στοιχεία τα οποία μπορεί να ελαφρύνουν τη θέση του απηύθυνε η πρόεδρος της Βουλής των Αντιπροσώπων Νάνσι Πελόζι.</b>
      </p>
      <p>Εν όψει μίας νέας κρίσιμης εβδομάδας, κατά την οποία θα καταθέσουν αρκετοί μάρτυρες-κλειδιά στην έρευνα για την παραπομπή του Αμερικανού προέδρου, η Δημοκρατική πρόεδρος της Βουλής τον κάλεσε να καταθέσει είτε προφορικώς ενώπιον της ειδικής επιτροπής είτε γραπτώς.</p>
      <p>«Ο Τραμπ θα μπορούσε να εμφανιστεί και να μιλήσει, να πει όλη την αλήθεια που θέλει, εάν θέλει», δήλωσε η Νάνσι Πελόζι χθες στην εκπομπή «Face the Nation» του CBS απαντώντας με αυτόν τον τρόπο στις κατηγορίες του Αμερικανού προέδρου ότι έχει στοχοποιηθεί.</p>
      <p>Oπως αναφέρει η <a href="https://www.naftemporiki.gr/story/1534013/ipa-i-pelozi-kalei-ton-tramp-na-katathesei-sto-kogkreso">Ναυτεμπορική</a>, η Πελόζι συγκρίνει τις ενέργειες του Τραμπ με εκείνες του πρώην προέδρου Ρίτσαρντ Νίξον στο σκάνδαλο Γουότεργκεϊτ που τον οδήγησε στην παραίτηση το 1974. Η προσπάθεια του Τραμπ να στρατολογήσει μια ξένη δύναμη – την Ουκρανία – για να τον βοηθήσει στις εκλογές στις ΗΠΑ και η προσπάθεια να αποκρύψει γεγονότα κάνουν να φαίνονται «σχεδόν ασήμαντα» όσα έκανε ο Νίξον, σημειώνει η Πελόζι.</p>
      <p>Την Παρασκευή, ενόσω κατέθετε στο Κογκρέσο η πρώην πρέσβειρα των ΗΠΑ Μαρί Γιοβάνοβιτς, ο Τραμπ της επιτέθηκε με μηνύματα στο Twitter.</p>
      <p>«Απ’ όπου κι αν πέρασε η Μαρί Γιοβάνοβιτς, τα πράγματα εξελίχθηκαν άσχημα», έγραψε μεταξύ άλλων ο Αμερικανός πρόεδρος, ενώ η Γιοβάνοβιτς σχολίασε πως «το πιθανότερο είναι ότι θέλει να προκαλέσει φόβο».</p>
    </article>
  </body>
</html>