<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nku-stavba-silnic-prvni-tridy-je-pomala-a-nezohlednuje-vyznam/1822302?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T07:57:00+00:00"/>
    <meta property="og:title" content="NKÚ: Stavba silnic první třídy je pomalá a nezohledňuje význam"/>
    <meta property="og:description" content="Praha - Příprava staveb silnic první třídy trvá v Česku průměrně 12 let. V dnes zveřejněné zprávě to konstatuje Nejvyšší kontrolní úřad, který prověřoval modernizaci silnic v letech 2013 až 2018. V termínu se podle něj podařilo dokončit jen pětinu. Kontroloři kritizují, že se komunikace nestavěly podle důležitosti. Ministerstvo dopravy s tím nesouhlasí."/>
  </head>
  <body>
    <article>
      <h1>NKÚ: Stavba silnic první třídy je pomalá a nezohledňuje význam</h1>
      <address><time datetime="2019-11-18T07:57:00+00:00">18 Nov 2019, 07:57</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Příprava staveb silnic první třídy trvá v Česku průměrně 12 let. V dnes zveřejněné zprávě to konstatuje Nejvyšší kontrolní úřad, který prověřoval modernizaci silnic v letech 2013 až 2018. V termínu se podle něj podařilo dokončit jen pětinu. Kontroloři kritizují, že se komunikace nestavěly podle důležitosti. Ministerstvo dopravy s tím nesouhlasí.</p>
      <p>Jaké stavby silnic první třídy jsou prioritní, určily strategické dokumenty z roku 2013, které stanovily i harmonogram staveb a předpokládané náklady. "Jenže z plánovaných 35 staveb se podařilo dokončit v termínu jen sedm. Navíc šest z nich už bylo v nějaké fázi rozpracovanosti, když harmonogram staveb vznikal," zjistil NKÚ.</p>
      <p>Náklady na stavbu silnic první třídy byly v kontrolovaných letech o 30 procent nižší, než kolik předpokládalo Ředitelství silnic a dálnic v zadávacích řízeních. Podle NKÚ se pozitivně projevil vyšší počet uchazečů o veřejné zakázky.</p>
      <p>Silnice se však podle kontrolorů nestavěly podle důležitosti, ale podle toho, jak daleko byla příprava staveb. S tím nesouhlasí ministerstvo dopravy. "Právě ze strany NKÚ citované Dopravní sektorové strategie v sobě obsahovaly mechanismus, který sloužil jako podklad pro sestavení hodnocení projektů a jejich důležitosti," uvedl úřad v tiskové zprávě.</p>
      <p>Zpoždění v případě staveb bylo podle ministerstva způsobeno mnoha okolnostmi. "To však v žádném případě nesnižuje význam připravovaných staveb, pouze oddaluje dosažení pozitivních efektů," uvedla mluvčí ministerstva Lenka Rezková.</p>
      <p>To, že se některé stavby silnic první třídy zbrzdily nebo zastavily, bylo podle NKÚ především kvůli nedostatku peněz. Před krizí se jich začalo připravovat mnoho a následně se muselo přikročit k úsporám.</p>
      <p>Průměrně příprava stavby silnice první třídy trvala 12 let, zjistili kontroloři. Výjimkou ale nejsou ani stavby s přípravou přes 20 let. Například u přeložky silnice u Nového Města nad Metují trvala v době kontroly NKÚ už 22 let a byla v podstatě na začátku. Přípravu této stavby komplikovaly námitky občanů proti plánované trase silnice i obtížná protihluková ochrana.</p>
      <p>Ministerstvo dopravy ale tvrdí, že přeložka u Nového Města je extrémní případ. "Spíše ukazuje na dlouhodobou neschopnost místních samospráv nalézt shodu nad jednou variantou, kterou by stát mohl dále efektivně v přípravě směrem k realizaci vůbec sledovat," uvedlo ministerstvo.</p>
      <p>Silnic první třídy bylo v roce 2018 v Česku 69. Celkem měřily přes 5800 kilometrů.</p>
    </article>
  </body>
</html>