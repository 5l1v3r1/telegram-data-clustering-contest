<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/beograd.74.html:830842-Legitimisace-i-bez-uniforme-zaustavljati-vozila-i-oduzimati-ih-Komunalnim-policajcima-veca-ovlascenja"/>
    <meta property="og:site_name" content="Вечерње новости"/>
    <meta property="article:published_time" content="2019-11-18T07:42:00+00:00"/>
    <meta property="og:title" content="Legitimisaće i bez uniforme, zaustavljati vozila i oduzimati ih: Komunalnim policajcima veća ovlašćenja"/>
    <meta property="og:description" content="Odbornici Gradske skupštine nedavno su usvojili nekoliko novina vezanih za rad komunalne milicije. Građanin koji im traži nalog na uvid, mora da potpiše zahtev milicionaru"/>
  </head>
  <body>
    <article>
      <h1>Legitimisaće i bez uniforme, zaustavljati vozila i oduzimati ih: Komunalnim policajcima veća ovlašćenja</h1>
      <address><time datetime="2019-11-18T07:42:00+00:00">18 Nov 2019, 07:42</time> by <a rel="author">J. D.</a></address>
      <p>
        <b>Odbornici Gradske skupštine nedavno su usvojili nekoliko novina vezanih za rad komunalne milicije. Građanin koji im traži nalog na uvid, mora da potpiše zahtev milicionaru</b>
      </p>
      <p>POSLOVE komunalne milicije ubuduće će moći da obavljaju i komunalni milicionari bez službene uniforme, ali sa pisanim nalogom načelnika. Nalog mora da sadrži podatke o patroli, oblast kontrole, tačnu lokaciju i vreme odnosno početak i kraj planirane akcije. Ove izmene koje je predložio Sekretarijat za poslove komunalne milicije usvojili su gradski odbornici na nedavno održanoj sednici.</p>
      <p>U slučaju da kontrolisani čovek zatraži nalog na uvid, pre toga mora komunalnom milicionaru da potpiše izjavu da je to tražio.</p>
      <p>- Milicionari mogu da upozore građane, upute usmeno naređenje, provere identitet, zaustave i pregledaju vozilo, ali i privremeno ga oduzmu - navodi se u Odluci Komunalne milicije.</p>
      <p>
        <i>
          <b>Pročitajte i: </b>
        </i>
        <a href="https://www.novosti.rs/vesti/beograd.74.html:830440-Sanacija-zgrada-sredstvima-iz-budzeta-opstine-evo-koja-dokumenta-stanari-treba-da-pripreme">Sanacija zgrada sredstvima iz budžeta opštine, evo koja dokumenta stanari treba da pripreme</a>
      </p>
      <p>Kada je za to ovlašćen zakonom, milicionar može da izda prekršajni nalog, podnese prijavu nadležnom organu za učinjeno delo, ali i da podnese zahtev za pokretanje prekršajnog postupka. Protiv rešenja komunalnog milicionara, građani će ubuduće imati pravo da upute žalbu Gradskom veću u roku od 15 dana od dostavljanja rešenja.</p>
      <p>Nova ovlašćenja odnose se i na nadzor i kontrolu parkiranja. Odnosno, ako milicionari uoče nepropisno parkirano vozilo, mogu vozaču izdati usmeno naređenje da ga odmah ukloni.</p>
      <p>POMOĆ UGROŽENIMA</p>
      <p>PRIPADNICI komunalne milicije ubuduće će učestvovati i u obavljanju "spasilačkih funkcija i pružanja pomoći drugim organima na otklanjanju posledica elementarnih i drugih nepogoda". Milicionari će dobijati ovlašćenja kada pomoć ugroženima ne mogu da pruže nadležni gradski organi i ovlašćene organizacije.</p>
      <related>
        <h4>Srodne vesti</h4>
        <a href="http://www.novosti.rs/vesti/beograd.74.html:829777-Stanari-ce-slavlja-morati-da-najave-komsijama-Novi-kucni-red-stigao-u-Beograd"/>
        <a href="http://www.novosti.rs/vesti/beograd.74.html:829481-Tokom-noci-u-Beogradu-jedna-saobracajka"/>
        <a href="http://www.novosti.rs/vesti/beograd.74.html:828762-Banjicka-pijaca-prva-u-rukama-supermarketa-Grad-u-pregovorima-s-trgovinskim-lancima-oko-preuzimanja-zelenih-trznica"/>
        <a href="http://www.novosti.rs/vesti/beograd.74.html:828763-Javni-prevoz-u-Beogradu-U-centru-samo-trole-i-elektrobusevi"/>
      </related>
    </article>
  </body>
</html>