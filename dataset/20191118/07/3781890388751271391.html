<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/742267"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T07:52:00+00:00"/>
    <meta property="og:title" content="เสมา 2 เตรียมลุยต่ออบรม Coding ผ่านระบบออนไลน์"/>
    <meta property="og:description" content="คุณหญิงกัลยา เตรียมลุยต่ออบรม Coding ผ่านระบบออนไลน์ หลังนำร่องอบรมครูและผู้บริหารสถานศึกษาไปแล้วในรุ่นแรก พบเสียงสะท้อนกลับเข้ามาเป็นจำนวนมาเป็นโครงการที่ดีและเกิดประโยชน์ต่อการพัฒนาการศึกษาอย่างแท้จริง"/>
  </head>
  <body>
    <article>
      <h1>เสมา 2 เตรียมลุยต่ออบรม Coding ผ่านระบบออนไลน์</h1>
      <address>
        <time datetime="2019-11-18T07:52:00+00:00">18 Nov 2019, 07:52</time>
      </address>
      <p>
        <b>คุณหญิงกัลยา เตรียมลุยต่ออบรม Coding ผ่านระบบออนไลน์ หลังนำร่องอบรมครูและผู้บริหารสถานศึกษาไปแล้วในรุ่นแรก พบเสียงสะท้อนกลับเข้ามาเป็นจำนวนมาเป็นโครงการที่ดีและเกิดประโยชน์ต่อการพัฒนาการศึกษาอย่างแท้จริง</b>
      </p>
      <p>วันนี้ (18 พ.ย.) คุณหญิงกัลยา โสภณพนิช รมช.ศึกษาธิการ เปิดเผยความคืบหน้าในการส่งเสริมการจัดการเรียนการสอนภาษาคอมพิวเตอร์ หรือ Coding ว่า หลังจากที่สถาบันส่งเสริมการสอนวิทยาศาสตร์และเทคโนโลยี (สสวท.) ได้จัดอบรมครูและผู้บริหารสถานศึกษาที่จะนำร่องจัดการเรียนการสอน Coding ไปแล้วในรุ่นแรก ปรากฏว่าได้รับเสียงสะท้อนกลับเข้ามาเป็นจำนวนมากว่าเป็นโครงการที่ดีและเกิดประโยชน์ต่อการพัฒนาการศึกษาอย่างแท้จริง ครูและผู้บริหารโรงเรียนบางแห่งได้นำสิ่งที่ได้รับจาการอบรม Coding ในครั้งนี้ไปประยุกต์ใช้ในการผลิตกะปิคลองโคลน เด็กนักเรียนได้มีโอกาสเรียนรู้จากปราชญ์ชาวบ้าน และยังมีอีกหลายๆโรงเรียนได้นำไปประยุกต์ใช้กับการเรียนการสอนอย่างอื่นอีกมากมาย ซึ่งตนถือว่าจุดเริ่มต้นที่ดีมาก และหากครูและนักเรียนได้เรียนรู้อย่างสนุกสนานไม่เบื่อหน่ายกับการเรียนนั่นถือว่าโครงการนี้ประสบความสำเร็จ<br/>          <br/>"หลังจากนี้ ศธ.ก็ยังจะมีการอบรม Coding ให้กับครูและผู้บริหารโรงเรียนอย่างต่อเนื่อง แต่อาจจะเปลี่ยนวิธีในการอบรมโดยดึงรูปแบบการอบรมผ่านระบบออนไลน์เข้ามาใช้ ขณะเดียวกันจะมีครูพี่เลี้ยงคอยให้คำแนะนำด้วย เพราะเรื่องนี้ต้องสร้างทักษะและความเข้าใจอย่างแท้จริง โดยขณะนี้ได้มอบหมายให้ สสวท.ได้ไปเตรียมความพร้อมเรื่องนี้เอาไว้แล้ว อย่างไรก็ตามในภาคเรียนที่ 1 ปีการศึกษา 2563 เราตั้งเป้าปูพรหมจัดอบรม Coding ให้กับครูและผู้บริหารโรงเรียนให้ได้อย่างน้อยอีก 10,000 แห่ง และในปีการศึกษา 2564 จะทำให้ครบทุกโรงเรียนทั่วประเทศ ทั้งนี้เมื่อครบทุกแห่งมั่นใจว่าจะทำให้การศึกษาบ้านเราปรับเปลี่ยนไปในทิศทางที่ดีขึ้นแน่นอน" รมช.ศึกษาธิการ กล่าวอีกว่า จากที่ตนได้เดินทางไปศึกษาดูงานที่ประเทศญี่ปุ่นครั้งล่าสุดได้รับรายงานว่าประเทศญี่ปุ่นได้ให้ความสำคัญกับการจัดการเรียนการสอน Coding อย่างมาก โดยได้ประกาศเป็นนโยบายในปี 2563 จะมีการจัดการเรียนการสอน Coding ในระดับประถมศึกษาทั้งประเทศ ดังนั้นจึงถือว่าบ้านเราเริ่มต้นดำเนินการเรื่องนี้ได้ไม่ช้า.<br/><br/> </p>
    </article>
  </body>
</html>