<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-companii-23497170-lista-celor-mai-mari-companii-din-lume-care-nu-facut-inca-profit.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-18T07:12:00+00:00"/>
    <meta property="og:title" content="Lista celor mai mari companii din lume care nu au făcut încă profit"/>
    <meta property="og:description" content="Pandora Radio, Tesla și Uber fac parte dintr-o listă, realizată de firma forward2me, a celor mai mari și cunoscute companii din lume care nu au făcut încă profit, potrivit Mediafax. Fondată"/>
  </head>
  <body>
    <article>
      <h1>Lista celor mai mari companii din lume care nu au făcut încă profit</h1>
      <address><time datetime="2019-11-18T07:12:00+00:00">18 Nov 2019, 07:12</time> by <a rel="author">I.B.</a></address>
      <p>
        <b>Pandora Radio, Tesla și Uber fac parte dintr-o listă, realizată de firma forward2me, a celor mai mari și cunoscute companii din lume care nu au făcut încă profit, potrivit Mediafax.</b>
      </p>
      <p>Pe primul loc în listă se situează serviciul de streaming de muzică și radio Pandora. Fondată în urmă cu 19 ani, compania a înregistrat o cifră de afaceri de 1,47 miliarde de dolari anul trecut, dar încă nu a făcut profit.</p>
      <p>O altă companie apărută în urmă cu mulți ani, dar încă neprofitabilă, este Tesla. Constructorul de automobile electrice a fost fondat în urmă cu 16 ani, iar anul trecut a avut venituri de 21,46 milliarde de dolari.</p>
      <p>Alte nume cunoscute care sunt deja de mulți ani pe piață, dar nu au făcut profit sunt: serviciul de streaming de muzică Spotify (compania a fost fondată acum 13 ani), furnizorul de servicii de găzduire și sincronizare a fișierelor în cloud Dropbox (12 ani) sau platforma de partajare audio SoundCloud (12 ani). Infograficul poate fi accesat aici: <a href="https://www.forward2me.com/turning-a-profit/">https://www.forward2me.com/turning-a-profit/</a></p>
      <p>Pe de altă parte, nume precum Microsoft, Apple, PayPal și Google sunt incluse într-o listă a companiilor care au devenit repede profitabile, în trei ani sau mai puțin. Microsoft a făcut profit din primul an de existență, iar Apple în al doilea an.</p>
      <p>Facebook s-a situat pe locul șase. Compania care deține cea mai mare rețea de socializare online din lume a avut nevoie de cinci ani pentru a deveni profitabilă, fiind urmată de serviciul de streaming video Netflix, care a avut nevoie de șase ani.</p>
    </article>
  </body>
</html>