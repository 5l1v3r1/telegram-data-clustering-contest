<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ad%cf%81%ce%b5%cf%85%ce%bd%ce%b5%cf%82-%ce%b3%ce%b9%ce%b1-%cf%84%ce%b7%ce%bd-%cf%84%cf%81%ce%b1%ce%b3%cf%89%ce%b4%ce%af%ce%b1-%ce%bc%ce%b5-%cf%84%ce%b7%ce%bd-17%cf%87%cf%81%ce%bf%ce%bd%ce%b7.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-18T07:50:23+00:00"/>
    <meta property="og:title" content="Έρευνες για την τραγωδία με την 17χρονη και τη μητέρα της στην Κατερίνη – Τα σενάρια που εξετάζει η αστυνομία"/>
    <meta property="og:description" content="Δεκάδες είναι τα αναπάντητα ερωτήματα για την τραγωδία με την 17χρονη Μαρία και την 45χρονη μητέρα της, οι οποίες βρέθηκαν νεκρές σε δύσβατη περιοχή της Πιερίας, όπου αγνοούνταν τα τελευταία 24ωρα και για την περίπτωση τους είχε εκδοθεί “Ambert Alert”."/>
  </head>
  <body>
    <article>
      <h1>Έρευνες για την τραγωδία με την 17χρονη και τη μητέρα της στην Κατερίνη – Τα σενάρια που εξετάζει η αστυνομία</h1>
      <address>
        <time datetime="2019-11-18T07:50:23+00:00">18 Nov 2019, 07:50</time>
      </address>
      <p>
        <b>Δεκάδες είναι τα αναπάντητα ερωτήματα για την τραγωδία με την 17χρονη Μαρία και την 45χρονη μητέρα της, οι οποίες βρέθηκαν νεκρές σε δύσβατη περιοχή της Πιερίας, όπου αγνοούνταν τα τελευταία 24ωρα και για την περίπτωση τους είχε εκδοθεί “Ambert Alert”.</b>
      </p>
      <p>Σύμφωνα με την Αστυνομία, οι σοροί τους εντοπίστηκαν σε χαράδρα, βάθους 120 μέτρων, κοντά στην ορεινή περιοχή Φωτεινά, απ’ όπου διέρχεται η παλιά εθνική οδός Κατερίνης – Ελασσόνας.</p>
      <p>Το μακάβριο εύρημα εντοπίστηκε στις 11:40 το πρωί από μικτό κλιμάκιο πυροσβεστών, ανδρών της ΕΜΑΚ και αστυνομικών που και με τη βοήθεια drones “χτένιζαν” την περιοχή.</p>
      <p>Από τα πρώτα στοιχεία της αστυνομικής έρευνας δεν διαφαίνονται ίχνη εγκληματικής ενέργειας, παρ’ όλα αυτά ειδοποιήθηκαν να φτάσουν στο σημείο ιατροδικαστής αλλά και αστυνομικοί των εγκληματολογικών ερευνών.</p>
      <p>Οι δύο σοροί βρέθηκαν δίπλα δίπλα και εξωτερικά από Ι.Χ. αυτοκίνητο με το οποίο φαίνεται πως είχαν φύγει από το σπίτι τους στην Κατερίνη. Η εξαφάνιση τους δηλώθηκε το Σάββατο 9 Νοεμβρίου, από τον πατέρα της ανήλικης και σύζυγο της 45χρονης, κι έκτοτε διεξάγονταν έρευνες για τον εντοπισμό τους.</p>
      <p>Το ερώτημα που καλείται τώρα να απαντήσει η αστυνομία, με τις έρευνές της, είναι εάν η πτώση του οχήματος στη χαράδρα ήταν προϊόν ατυχήματος ή η μητέρα έλαβε την απόφαση να βάλει τέρμα στη ζωή της και στη ζωή του κοριτσιού της που έπασχε από μία πολύ σοβαρή κινητική πάθηση.</p>
      <p>Σύμφωνα με τη γιαγιά της 17χρονης, η κόρη της είχε δηλώσει ότι θα φύγει γιατί δεν άντεχε. Της είχε πει μάλιστα ότι θέλει να βάλει τέλος στη ζωή της, καθώς ήταν φορτισμένη λόγω της κατάστασης της υγείας της 17χρονης.</p>
      <p>Συντετριμμένος ο πατέρας της 17χρονης από την Κατερίνη, «ανέβασε» στο Facebook ένα αποχαιρετιστήριο μήνυμα για τη σύζυγο και την κόρη του: «Η ακριβή μου Σβέτα και η μοναδική μου Μαρία δεν υπάρχουν πια».</p>
      <p>Ο πρόεδρος του Συλλόγου «Το Χαμόγελο του Παιδιού» Κώστας Γιαννόπουλος, μιλώντας το πρωί στον ΑΝΤ1 και την εκπομπή «Καλημέρα Ελλάδα» τόνισε ότι οι έρευνες θα έπρεπε να είχαν ξεκινήσει νωρίτερα.</p>
      <p>Πηγή: ant1news.gr</p>
    </article>
  </body>
</html>