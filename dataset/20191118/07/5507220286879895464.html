<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80186601/"/>
    <meta property="og:site_name" content="Janam TV"/>
    <meta property="article:published_time" content="2019-11-18T07:24:10+00:00"/>
    <meta property="og:title" content="മരടിലെ ഫ്ലാറ്റ് പൊളിക്കൽ നടപടികളിൽ വീണ്ടും പ്രതിസന്ധി"/>
    <meta property="og:description" content="കൊച്ചി: മരടിലെ ഫ്ലാറ്റ് പൊളിക്കൽ നടപടികളിൽ വീണ്ടും പ്രതിസന്ധി. സുരക്ഷാ മാനദണ്ഡങ്ങളെല്ലാം ലംഘിച്ചുള്ള പൊളിക്കൽ നടപടികൾ പരിസരവാസികളുടെ ജീവൻ"/>
  </head>
  <body>
    <article>
      <h1>മരടിലെ ഫ്ലാറ്റ് പൊളിക്കൽ നടപടികളിൽ വീണ്ടും പ്രതിസന്ധി</h1>
      <address><time datetime="2019-11-18T07:24:10+00:00">18 Nov 2019, 07:24</time> by <a rel="author">Janam TV Web Desk</a></address>
      <p>കൊച്ചി: മരടിലെ ഫ്ലാറ്റ് പൊളിക്കൽ നടപടികളിൽ വീണ്ടും പ്രതിസന്ധി. സുരക്ഷാ മാനദണ്ഡങ്ങളെല്ലാം ലംഘിച്ചുള്ള പൊളിക്കൽ നടപടികൾ പരിസരവാസികളുടെ ജീവൻ അപകടത്തിലാക്കുകയാണ്. ഇതേ തുടർന്ന് സുരക്ഷ ഉറപ്പാക്കിയിട്ടുമതി തുടർ നടപടികളെന്ന ആവശ്യമുയർത്തി നാട്ടുകാർ ശക്തമായ പ്രക്ഷോഭത്തിലേക്ക് നീങ്ങുകയാണ്.</p>
      <p>മരടിൽ പൊളിക്കുന്ന ഫ്ലാറ്റുകളുടെ അതിർത്തിയിൽ വരുന്ന വീടുകളുടെയും, താമസക്കാരുടെയും സുരക്ഷ പോലും പൊളിക്കാൻ കരാർ ഏറ്റെടുത്തിട്ടുള്ള എഡിഫൈസ് എൻഞ്ചിനിയേഴ്സും, വിജയ് സ്റ്റീൽസും ഒരുക്കിയിട്ടില്ല. കെട്ടിട ഭാഗങ്ങൾ ഉയരങ്ങളിൽ നിന്ന് തട്ടി താഴേയിടുകയാണ് ചെയ്യുന്നത്.</p>
      <p>കണ്ണാടിക്കാട് ഗോൾഡൻ കായലോരം, നെട്ടൂർ ആൽഫ സെറിൻ ഇരട്ട ടവറുകൾ എന്നിവയെല്ലാം ഇത്തരത്തിലാണ് പൊളിക്കുന്നത്. ആൽഫ സെറിൻ ഫ്ലാറ്റ് ടവറുകളോട് ചേർന്ന് പതിനൊന്ന് വീടുകളും, 50 മീറ്റർ പരിധിയിൽ 29 വീടുകളുമുണ്ട്. കുട്ടികൾ വീടിനു പുറത്തുള്ളപ്പോൾ പോലും കോൺക്രീറ്റ് പാളികൾ വീട്ടുമുറ്റത്ത് വീണതോടെ അവരെ പുറത്തിറക്കാൻ പോലും പരിസരവാസികൾ ഭയക്കുകയാണ്.</p>
      <p>ഗോൾഡൻ കായലോരം ഫ്ലാറ്റ് സമുച്ചയം പൊളിക്കുമ്പോഴുള്ള ഇഷ്ടികകളും, സ്റ്റീൽ കമ്പികളും ഇത്തരത്തിൽ താഴേക്ക് വലിച്ചെറിയുകയാണ്. നശിപ്പിക്കാതെ അഴിച്ചെടുത്താൻ വലിയ തുക ലഭിക്കുന്ന കട്ടളയും, ജനലുകളും ശ്രദ്ധയോടെ നീക്കുന്ന കരാർ കമ്പനികൾ സ്റ്റീൽ കമ്പി, ലിഫ്റ്റ് റെയിൽ, പാനലുകൾ എന്നിവയെല്ലാം താഴെയുള്ളവരുടെ സുരക്ഷ നോക്കാതെ വലിച്ചെറിയും. അടുത്ത ഘട്ടമായി ജനുവരിയിൽ നിയന്ത്രിത സ്ഫോടനത്തിലൂടെ പൊളിക്കുമ്പോൾ ഇപ്പോൾ കണക്കാക്കിയതിലും വലിയ ആഘാതമാകും ഉണ്ടാവുകയെന്ന ആശങ്കയും ജനങ്ങൾക്കുണ്ട്.</p>
    </article>
  </body>
</html>