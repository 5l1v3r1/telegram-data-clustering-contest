<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wahcricket.com/news/afghanistan-beat-west-indies-in-three-match-twenty-twenty-series-by-2-1-143377"/>
    <meta property="og:site_name" content="Wah Cricket"/>
    <meta property="article:published_time" content="2019-11-18T07:14:32+00:00"/>
    <meta property="og:title" content="WI Vs AFG: तीसरे T-20 में अफगानिस्तान ने वेस्टइंडीज को 29 रन से हराया, 2-1 से जीती सीरीज"/>
    <meta property="og:description" content="यह पहला मौका है जब अफगानिस्तान की टीम ने ट्वेंटी-ट्वेंटी सीरीज में वेस्टइंडीज को मात दी है."/>
  </head>
  <body>
    <article>
      <h1>WI Vs AFG: तीसरे T-20 में अफगानिस्तान ने वेस्टइंडीज को 29 रन से हराया, 2-1 से जीती सीरीज</h1>
      <h2>यह पहला मौका है जब अफगानिस्तान की टीम ने ट्वेंटी-ट्वेंटी सीरीज में वेस्टइंडीज को मात दी है.</h2>
      <address>
        <time datetime="2019-11-18T07:14:32+00:00">18 Nov 2019, 07:14</time>
      </address>
      <p><b>WI Vs AFG:</b> ट्वेंटी-ट्वेंटी वर्ल्ड चैंपियन वेस्टइंडीज को अफगानिस्तान के खिलाफ बड़े उलटफेर का शिकार होना पड़ा है. अफगानिस्तान की टीम ने वेस्टइंडीज को तीन मैचों की सीरीज में 2-1 से मात दी है. अफगानिस्तान ने यह कमाल तीसरे ट्वेंटी-ट्वेंटी मैच में वेस्टइंडीज को 29 रन से हराकर किया. ट्वेंटी-ट्वेंटी फॉर्मेट में अफगानिस्तान की लगातार छठी सीरीज जीत है. यह अफगानिस्तान की विश्व विजेता विंडीज के खिलाफ टी-20 में पहली सीरीज जीत है.</p>
      <p>पहले बल्लेबाजी करते हुए अफगानिस्तान ने 20 ओवरों में आठ विकेट के नुकसान पर 156 रन बनाए. बड़े हिटरों से भरपूर विंडीज की टीम अफगानी गेंदबाजों के सामने 20 ओवरों में सात विकेट खोकर 127 रन ही बना सकी. शाई होप ने टीम के लिए 46 गेंदों पर 54 रन संघर्ष किया लेकिन वह अकेले लड़ाके साबित हुए. उनकी पारी में तीन चौके और एक छक्का शामिल रहा.</p>
      <p>मुजीब उर-रहमान ने लेंडल सिमंस (7) को 13 के कुल स्कोर पर आउट कर विंडीज को अच्छी शुरुआत नहीं करने दी. यहां से अफगानिस्तान ने लगातार विकेट लेने जारी रखे. होप ने हालांकि बीच में एक छोर संभाले रखते हुए टीम की उम्मीदों को किसी तरह बनाए रखा था लेकिन दूसरे छोर से साथ न मिलने के कारण वह भी कुछ नहीं कर पाए. 19वें ओवर की पहली गेंद पर गुलबदीन नैब ने उन्हें पवेलियन भेज विंडीज को छठा झटका दिया. होप के बाद सलामी बल्लेबाज इविन लुइस टीम के सर्वोच्च स्कोरर रहे जिन्होंने 24 रनों का योगदान दिया. कप्तान केरन पोलार्ड ने 11 रन बनाए. पोलार्ड को नवीन ने अपना शिकार बनाया.</p>
      <p>
        <a href="https://www.wahcricket.com/news/indian-women-team-beat-west-indies-in-forth-t-20-heading-towards-clean-sweep-143375">
          <b>भारतीय महिला टीम ने चौथे ट्वेंटी-ट्वेंटी में वेस्टइंडीज को 5 रन से हराया</b>
        </a>
      </p>
      <p>इससे पहले, अफगानिस्तान ने सलामी बल्लेबाज रहमानुल्लाह गुरबज के 52 गेंदों पर 79 रन बनाए. असगर अफगान ने 20 गेंदों पर 24 रनों का योगदान दिया. इन दोनों के दम पर भी मेजबान टीम सम्मानजनक स्कोर खड़ा करने में सफल रही.</p>
    </article>
  </body>
</html>