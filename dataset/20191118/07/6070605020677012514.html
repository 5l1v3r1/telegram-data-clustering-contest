<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/previsions/borrasca-important-setmana-arribara-divendres_0_2346365398.html"/>
    <meta property="og:site_name" content="Ara.cat"/>
    <meta property="article:published_time" content="2019-11-18T07:36:02+00:00"/>
    <meta property="og:title" content="La méteo en 1 minut: fred encara molt d'hivern a l'espera de noves pluges"/>
    <meta property="og:description" content="Aquest dimarts i dimecres continuarà glaçant en molts indrets a primera hora"/>
  </head>
  <body>
    <article>
      <h1>La méteo en 1 minut: fred encara molt d'hivern a l'espera de noves pluges</h1>
      <h2>Aquest dimarts i dimecres continuarà glaçant en molts indrets a primera hora</h2>
      <address>
        <time datetime="2019-11-18T07:36:02+00:00">18 Nov 2019, 07:36</time>
      </address>
      <p>Aquest dilluns ha començat amb força boires i núvols baixos, tant a la Depressió Central com en altres comarques interiors i de la costa. Avui el paraigua farà poca falta, però aquest matí es podrien escapar ruixats puntuals al voltant de l'Empordà. Els xàfecs irregulars seran especialment protagonistes a les Balears, on aquesta nit ja han descarregat 12 l/m2 a Escorca, 10 a Banyalbufar i 7 a la Serra d'Alfàbia. A Catalunya aquesta nit ha caigut 1 l/m2 a Palamós i sobretot han continuat les precipitacions al vessant nord del Pirineu; al Lac Redon, a la Vall d'Aran, s'hi han acumulat fins a 8 l/m2 més.</p>
      <figure>
        <a href="https://www.ara.cat/2019/11/18/societat/meteo/Acumulacions-precipitacio-previstes-avui_2346375415_67462973_630x486.png">
          <img src="https://www.ara.cat/2019/11/18/societat/meteo/Acumulacions-precipitacio-previstes-avui_2346375415_67462973_630x486.png"/>
        </a>
        <figcaption>Acumulacions de precipitació previstes per avui</figcaption>
      </figure>
      <p>Aquest matí hi ha hagut menys glaçades que ahir, però en canvi l'entrada d'una nova massa d'aire fred ha fet baixar altre cop la temperatura a les cotes altes del Pirineu. Entre les temperatures mínimes d'avui destaquen els -7 graus de la Tosa d'Alp o d'Espot, els -3 de Puigcerdà, els -2 de Ripoll o la mínima d'1 grau sota zero a Olot.</p>
      <p>Aquest migdia no serà gaire diferent al d'ahir: la sensació d'hivern continuarà sent clara, amb temperatures màximes que en general no passaran dels 15 graus. El fred no marxarà ràpidament, però sí que s'anirà moderant a mesura que avanci la setmana. Demà i dimecres fins i tot hi haurà més glaçades que avui, però el canvi de temps que s'espera al voltant de divendres farà entrar una massa d'aire més càlid. Les nits del cap de setmana que ve s'entreveuen força més suaus, tot i que les temperatures diürnes potser no pujaran tant si el cel es manté tapat o variable.</p>
      <figure>
        <a href="https://www.ara.cat/2019/11/18/societat/meteo/Diferencia-prevista-temperatura-minima-divendres_2346375414_67462895_630x486.png">
          <img src="https://www.ara.cat/2019/11/18/societat/meteo/Diferencia-prevista-temperatura-minima-divendres_2346375414_67462895_630x486.png"/>
        </a>
        <figcaption>Diferència prevista entre la temperatura mínima d'avui i la de divendres</figcaption>
      </figure>
      <p>Sens dubte el canvi de temps més important d'aquesta setmana arribarà divendres, amb el pas d'una borrasca que és probable que deixi pluges arreu i fins i tot precipitacions destacables en alguns casos. Encara hi ha força incertesa en el pronòstic: alguns models apunten a la possibilitat de pluges de més de 50 l/m2, mentre que d'altres indiquen precipitacions més discretes. Serà en tot cas una borrasca més càlida que farà pujar la cota de neu per sobre dels 1.500 metres. Tampoc està clar encara si les pluges duraran només divendres o si es podrien allargar durant el dissabte, sobretot en comarques de l'est. Caldrà seguir-ho. Fins llavors ens espera una setmana amb força dies de cel mig ennuvolat, però amb poques opcions de més pluges o nevades fins divendres.</p>
      <figure>
        <a href="https://www.ara.cat/2019/11/18/societat/meteo/Probabilitat-tant-cent-divendres-caiguin_2346375413_67462817_630x486.png">
          <img src="https://www.ara.cat/2019/11/18/societat/meteo/Probabilitat-tant-cent-divendres-caiguin_2346375413_67462817_630x486.png"/>
        </a>
        <figcaption>Probabilitat en tant per cent que divendres caiguin més de 5 l/m2</figcaption>
      </figure>
    </article>
  </body>
</html>