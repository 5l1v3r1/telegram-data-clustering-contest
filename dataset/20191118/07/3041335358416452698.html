<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/18/economy/apodeikseis-oi-apodeikseis-kai-ta-epaggelmata-pou-tha-metroun/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-18T07:48:15+00:00"/>
    <meta property="og:title" content="Αποδείξεις : Οι αποδείξεις και τα επαγγέλματα που θα μετρούν"/>
    <meta property="og:description" content="Διπλά θα μετράνε οι αποδείξεις τουλάχιστον δέκα επαγγελμάτων για την κάλυψη του 30% επί του πραγματικού εισοδήματος προκειμένου να μην προκύψει πρόσθετος φόρος 22% στη διαφορά των λιγότερων αποδείξεων."/>
  </head>
  <body>
    <article>
      <h6 class="kicker">Για το 30%</h6>
      <h1>Αποδείξεις : Οι αποδείξεις και τα επαγγέλματα που θα μετρούν</h1>
      <h2>Διπλά θα μετράνε οι αποδείξεις τουλάχιστον δέκα επαγγελμάτων για την κάλυψη του 30% επί του πραγματικού εισοδήματος προκειμένου να μην προκύψει πρόσθετος φόρος 22% στη διαφορά των λιγότερων αποδείξεων.</h2>
      <address><time datetime="2019-11-18T07:48:15+00:00">18 Nov 2019, 07:48</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Διπλά θα μετράνε οι αποδείξεις τουλάχιστον δέκα επαγγελμάτων για την κάλυψη του 30% επί του πραγματικού εισοδήματος προκειμένου να μην προκύψει πρόσθετος φόρος 22% στη διαφορά των λιγότερων αποδείξεων.</p>
      <p>Στο φορολογικό νομοσχέδιο, που πρόκειται να κατατεθεί στη Βουλή το επόμενο δεκαπενθήμερο, ή στην υπουργική απόφαση που θα ακολουθήσει για την εφαρμογή του νόμου θα καθοριστούν τα επαγγέλματα που θεωρούνται ότι ανήκουν στη λεγόμενη ζώνη υψηλής επικινδυνότητας για φοροδιαφυγή και για τα οποία θα ισχύσει το μέτρο που συγκαταλέγεται στις αλλαγές επί του φορολογικού νομοσχεδίου.</p>
      <p>
        <a href="https://www.in.gr/2019/11/18/economy/epidoma-thermansis-pote-anoigei-taxisnet/">Διαβάστε ακόμη : Πότε ανοίγει το Taxisnet για το επίδομα θέρμανσης</a>
      </p>
      <p>Παράλληλα, σχεδιάζονται βελτιώσεις στην προτεινόμενη διάταξη για την έκπτωση φόρου 40% για ανακαίνιση – ενεργειακή αναβάθμιση κατοικιών, ενώ πλέον για τον υπολογισμό του 30% των αποδείξεων θα αφαιρείται από το εισόδημα, πέραν της εισφοράς αλληλεγγύης, και η διατροφή που καταβάλλεται σε πρώην συζύγους για την επιμέλεια τέκνων.</p>
      <h3>Οι αποδείξεις και τα επαγγέλματα</h3>
      <p>Σύμφωνα με πληροφορίες του «Βήματος της Κυριακής» και του δημοσιογράφου Ντίνου Σιωμόπουλου, ήδη έχει ζητηθεί η συνδρομή του ΙΟΒΕ για τον σαφή προσδιορισμό των εν λόγω επαγγελμάτων, ενώ εκτιμάται ότι σε αυτά θα συγκαταλέγονται τα συνεργεία αυτοκινήτων, τα εστιατόρια, τα κέντρα διασκέδασης, οι καφετέριες, τα κομμωτήρια, οι γιατροί, οι δικηγόροι, οι μηχανικοί, οι διοργανώσεις εκδηλώσεων (γάμοι, πάρτι κ.λπ.) και τα ταξί.</p>
      <figure>
        <iframe src="https://www.youtube.com/embed/PPFcCS4nnAs" width="640" height="360" data-service="Youtube" scrolling="no"/>
      </figure>
      <p>Επίσης, όλες οι αποδείξεις που προέρχονται από επαγγέλματα που αφορούν την οικοδομή (ελαιοχρωματιστές, ηλεκτρολόγοι, ξυλουργοί, υδραυλικοί, κατασκευαστές αλουμινίου, ψυκτικοί, όσοι τοποθετούν πλακάκια σε δάπεδα και τοίχους καθώς και υαλοπίνακες, όσοι κάνουν επιχρίσεις κονιαμάτων (σοβατζήδες), κατασκευαστές στεγών κ.λπ.) αναμένεται να είναι στη λίστα των επαγγελμάτων όπου η αξία των αποδείξεων που θα εκδίδονται θα μετράει διπλά.</p>
      <h4>Το φορολογικό νομοσχέδιο</h4>
      <p>Η δημόσια διαβούλευση για το φορολογικό νομοσχέδιο τελείωσε και σειρά τώρα έχουν οι διορθώσεις στο φορολογικό νομοσχέδιο.</p>
      <p>Σύμφωνα με πληροφορίες, η κυβέρνηση έχει ήδη ενημερώσει τους θεσμούς για τα πυρά που δέχθηκαν συγκεκριμένες διατάξεις του νομοσχεδίου, όπως το άρθρο 7 για παράδειγμα με τα νέα όρια για τις ηλεκτρονικές αποδείξεις, το οποίο έκανε «πρωταθλητισμό» στα αρνητικά σχόλια.</p>
      <p>«Μπούσουλας» για τις αλλαγές αναμένεται να αποτελέσουν τα σχόλια των φορολογούμενων που έγιναν στις διατάξεις του φορολογικού. Συνολικά το νομοσχέδιο συγκέντρωσε 831 σχόλια κα τα περισσότερα πυρά 349 δέχθηκε το άρθρο 7 που αφορά στο νέο καθεστώς των ηλεκτρονικών αποδείξεων.</p>
      <p>Σύμφωνα με πληροφορίες, απορρίφθηκε η πρόταση για μείωση του ποσοστού από το 30% σε χαμηλότερα επίπεδα (25% ή 20%) και το οικονομικό επιτελείο ενημέρωσε τους θεσμούς για την απόφαση του να μη συνυπολογίζονται στο εισόδημα οι δαπάνες για την καταβολή διατροφής από διαζευγμένους.</p>
      <h4>Ποιοι εξαιρούνται</h4>
      <p>Για λόγους δικαιοσύνης αποφασίστηκε ότι από τον κανόνα για την συγκέντρωση αποδείξεων εξαιρούνται:</p>
      <p>– Οι ηλικιωμένοι άνω των 70 ετών. Με το υφιστάμενο καθεστώς υπήρχε η υποχρέωση συγκέντρωσης χάρτινων αποδείξεων, χωρίς, όμως, ποτέ να ελέγξει αν η υποχρέωση αυτή τηρούνταν. Τώρα η ηλικιακή αυτή ομάδα απαλλάσσεται εντελώς από την υποχρέωση συγκέντρωσης αποδείξεων.</p>
      <p>– Τα άτομα με ποσοστά αναπηρίας 80% και άνω.</p>
      <p>– Οι υπηρετούντες την στρατιωτική τους θητεία.</p>
      <p>– Οι δημόσιοι υπάλληλοι που υπηρετούν στο εξωτερικό.</p>
      <p>– Οι κάτοικοι χωριών κάτω των 500 κατοίκων και νησιών κάτω των 3.100 κατοίκων (όχι τουριστικές περιοχές).</p>
      <p>– Οι φορολογούμενοι που είναι μακροχρόνια νοσηλευόμενοι.</p>
      <p>– Οι στρατιωτικοί και οι υπάλληλοι του υπ. Εξωτερικών που υπηρετούν στην αλλοδαπή.</p>
      <p>– Οι διαμένοντες σε οίκο ευγηρίας.</p>
      <p>– Οι φυλακισμένοι.</p>
      <p>– Οι διαμένοντες σε ψυχιατρικό κατάστημα.</p>
      <p>
        <a href="https://www.tanea.gr/2019/11/17/greece/epeteios-polytexneiou-oi-sygklonistikes-martyries-ton-protagoniston-sto-one-channel/">Eπέτειος Πολυτεχνείου – Οι συγκλονιστικές μαρτυρίες των πρωταγωνιστών στο One Channel</a>
      </p>
    </article>
  </body>
</html>