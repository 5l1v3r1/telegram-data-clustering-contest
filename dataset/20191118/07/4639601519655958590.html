<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/18/vimatv/paylos-geroulanos-sto-one-channel-imoun-eimai-kai-tha-eimai-panta-pasok/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-18T07:31:02+00:00"/>
    <meta property="og:title" content="Παύλος Γερουλάνος στο One Channel: Ήμουν είμαι και θα είμαι πάντα ΠΑΣΟΚ"/>
    <meta property="og:description" content="Καλεσμένος στην εκπομπή Οne Talk Weekend βρέθηκε το βράδυ της Κυριακής 17 Νοεμβρίου ο επικεφαλής δημοτικής παράταξης «Αθήνα είσαι εσύ», Παύλος Γερουλάνος όπου μίλησε, μεταξύ άλλων, για το επικείμενο συνέδριο του ΠΑΣΟΚ, αλλά και το εκλογικό αποτέλεσμα του ΚΙΝ.ΑΛ"/>
  </head>
  <body>
    <article>
      <h1>Παύλος Γερουλάνος στο One Channel: Ήμουν είμαι και θα είμαι πάντα ΠΑΣΟΚ</h1>
      <h2>Καλεσμένος στην εκπομπή Οne Talk Weekend βρέθηκε το βράδυ της Κυριακής 17 Νοεμβρίου ο επικεφαλής δημοτικής παράταξης «Αθήνα είσαι εσύ», Παύλος Γερουλάνος όπου μίλησε, μεταξύ άλλων, για το επικείμενο συνέδριο του ΠΑΣΟΚ, αλλά και το εκλογικό αποτέλεσμα του ΚΙΝ.ΑΛ</h2>
      <address><time datetime="2019-11-18T07:31:02+00:00">18 Nov 2019, 07:31</time> by <a rel="author">ΤοΒΗΜΑ Team</a></address>
      <p>Καλεσμένος στην εκπομπή Οne Talk Weekend βρέθηκε το βράδυ της Κυριακής 17 Νοεμβρίου ο επικεφαλής δημοτικής παράταξης «Αθήνα είσαι εσύ», Παύλος Γερουλάνος όπου μίλησε, μεταξύ άλλων, για το επικείμενο συνέδριο του ΠΑΣΟΚ, αλλά και το εκλογικό αποτέλεσμα του ΚΙΝ.ΑΛ.</p>
      <p>Ξεκινώντας από τη διαδήλωση για το Πολυτεχνείο, ο κ. Γερουλάνος υποστήριξε πως πλέον έχει γίνει αντιληπτό πως «αυτές οι εκδηλώσεις είναι σημαντικές για τη χωρά, για να θυμόμαστε ότι η δημοκρατία είναι η βάση πάνω στην οποία όλα χτίζονται». «Το κάλεσμα για δημοκρατία είναι επίκαιρο», τόνισε. Σχολίασε επίσης τη συμμετοχή του Αλέξη Τσίπρα στην πορεία λέγοντας πως «από ένα σημείο και πέρα οι πολιτικοί αρχίσαν να εκμεταλλεύονται το Πολυτεχνείο για τη δική τους προβολή».Αυτό είναι κάτι που τον ενοχλεί τρομερά.</p>
      <p>
        <a href="https://www.in.gr/2019/11/18/economy/oikonomikes-eidiseis/eurobank-poulise-180-epaggelmatika-akinita/">Η Eurobank πούλησε 180 επαγγελματικά ακίνητα</a>
      </p>
      <p>Για το εκλογικό αποτέλεσμα του ΚΙΝ.ΑΛ. ισχυρίστηκε πως πολλοί από τους ψηφοφόρους του ΣΥΡΙΖΑ και της ΝΔ αποτελούν παλιούς ψηφοφόρους του ΠΑΣΟΚ και πως υπάρχει ακόμα κόσμος που πιστεύει ότι η κεντροαριστερά είναι η λύση στην Ελλάδα και οφείλει να δώσει ένα καινούριο όραμα για τη χώρα. Για τον εαυτό του υποστήριξε πως «Ήμουν είμαι και θα είμαι πάντα ΠΑΣΟΚ». Μίλησε ακόμα για τα στρατηγικά λάθη του ΚΙΝ.ΑΛ. με πρώτο την προτεραιότητα που έθεσαν στην αναζήτηση προσωπικοτήτων και όχι ψηφοφόρων, αλλά και την προσπάθεια να περιοριστεί το σώμα που παίρνει αποφάσεις. «Σήμερα πρέπει να καταλάβουμε ότι αν θέλουμε να προσελκύσουμε ψηφοφόρους, θα πρέπει να το κάνουμε ορίζοντας την κεντροαριστερά του μέλλοντος, και η χώρα την έχει ανάγκη», δήλωσε χαρακτηριστικά.</p>
      <p>«Το όραμα μιας κεντροαριστεράς πρέπει να επικεντρώνεται στον άνθρωπο», συμπλήρωσε. Δικαιολόγησε τον καυστικό τρόπο με τον οποίο μιλάει για το συνέδριο που πρόκειται να γίνει, λέγοντας πως δεν έχει γίνει καν προσυνεδριακός διάλογος και πως το ψήφισμα δεν περιέχει ούτε κείμενα ούτε συζήτηση, παρά μόνο την αλλαγή του καταστατικού του κόμματος. Κατέληξε στο ότι δεν αναγνωρίζει τις διαδικασίες του συνεδρίου του ΠΑΣΟΚ. Μίλησε ακόμα για την παραίτηση που ο ίδιος ζήτησε από την Κατερίνα Γκαγκάκη μετά την τοποθέτηση από μέρους της σχετικά με τον περιστατικό της φοιτήτριας στη Θεσσαλονίκη λέγοντας πως «η κα. Γκαγκάκη εκπροσωπεί τον πολιτισμό στην Αθήνα, ο οποίος είναι ένας θεσμός. Όταν εκπροσωπείς αυτόν το θεσμό δεν μπορείς να συμμετέχεις σε μια τέτοια διαδικασία. Είναι μια ανάδειξη κακής κρίσης». Τέλος αναφέρθηκε στην κατάσταση της Ελλάδας μετά τα μνημόνια και τα αντανακλαστικά του κόσμου, αλλά και τις αλλαγές που πρέπει να γίνουν στα κόμματα.</p>
      <p>«Τα μνημόνια αδρανοποίησαν πολύ τον κόσμο γιατί επιβλήθηκε η άποψη ότι δεν είχαμε επιλογές. Αυτή η περίοδος τελειώνει», είπε χαρακτηριστικά. Διατυπώνοντας την άποψη ότι τα κόμματα πρέπει να γίνουν πιο δημοκρατικά και πιο ανοιχτά, υπογράμμισε πως το κάλεσμα είναι γι’ αυτό και για να αναδειχθεί το όραμα για την Ελλάδα, το οποίο μεταφράζεται σε θέσεις για την καθημερινότητα του πολίτη. «Οι Έλληνες πολιτικοί δεν έχουν μεταφράσει το πώς ένα όραμα για την Ελλάδα μπορεί να γίνει πράξη μέσα από θέσεις και προτάσεις για την ελληνική κοινωνία. Ο κόσμος το περιμένει. Όποιος το δουλέψει και το δώσει πρώτος θα ηγεμονεύσει στην πολιτική και την κεντροαριστερά», τόνισε.</p>
      <figure>
        <iframe src="https://www.youtube.com/embed/nhFiWFk7vO8" width="640" height="360" data-service="Youtube" scrolling="no"/>
      </figure>
      <p>Πηγή: <a href="https://www.onetv.gr/politiki/p-geroulanos-sto-one-channel-imoun-eimai-kai-tha-eimai-panta-pasok/"><b>onetv.gr</b></a></p>
      <p> </p>
      <p>
        <a href="https://www.tovima.gr/2019/11/18/politics/m-xrysoxoidis-sto-vima-oute-anomia-oute-astynomia-sta-panepistimia/">Μ. Χρυσοχοΐδης στο ΒΗΜΑ: Ούτε ανομία ούτε αστυνομία στα Πανεπιστήμια</a>
      </p>
    </article>
  </body>
</html>