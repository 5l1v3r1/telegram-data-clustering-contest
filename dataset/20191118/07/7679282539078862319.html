<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/assembly-elections/jharkhand-assembly-election-2019/story-jharkhand-assembly-elections-2019-equations-change-due-to-breakdown-of-ajsu-and-bjp-alliance-2855600.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T07:43:01+00:00"/>
    <meta property="og:title" content="झारखंड विधानसभा चुनाव 2019: आजसू-भाजपा गठबंधन टूटने से समीकरण बदले"/>
    <meta property="og:description" content="सत्तारूढ़ भाजपा और आजसू के बीच चुनावी गठबंधन टूट चुका है। इससे जहां सूबे में नए राजनीतिक समीकरण बने हैं वहीं इन दोनों दलों के सामने नई चुनौतियां भी खड़ी हुई हैं। आजसू ने भाजपा से 17 सीटें मांगी थी..."/>
  </head>
  <body>
    <article>
      <h1>झारखंड विधानसभा चुनाव 2019: आजसू-भाजपा गठबंधन टूटने से समीकरण बदले</h1>
      <address><time datetime="2019-11-18T07:43:01+00:00">18 Nov 2019, 07:43</time> by <a rel="author">रांची, रंजन</a></address>
      <p>सत्तारूढ़ भाजपा और आजसू के बीच चुनावी गठबंधन टूट चुका है। इससे जहां सूबे में नए राजनीतिक समीकरण बने हैं वहीं इन दोनों दलों के सामने नई चुनौतियां भी खड़ी हुई हैं।</p>
      <p>आजसू ने भाजपा से 17 सीटें मांगी थी लेकिन भाजपा ने प्रस्ताव ठुकरा दिया। इस बीच दोनों दलों के प्रमुख नेताओं के बीच बातचीत तो चलती रही लेकिन परिणाम सामने नहीं आ सका। आजसू ने चार दिन पहले 12 उम्मीदवारों की सूची जारी की थी। शुक्रवार को फिर छह उम्मीदवारों की सूची जारी कर भाजपा को खुलेआम चुनौती दे दी। चंदनकियारी और लोहरदगा सीट को लेकर शुरू हुआ विवाद दो दर्जन से ज्यादा सीटों तक पहुंच चुका था। आजसू ने दूसरी सूची में छह वैसे सीटों पर अपने उम्मीदवार खड़े कर दिये जिनमें से पांच सीटों पर वर्तमान में भाजपा के विधायक हैं। घाटशिला में कांग्रेस के पूर्व अध्यक्ष प्रदीप बलमुचू को टिकट देकर आजसू ने भाजपा के नए उम्मीदवार को कड़ी चुनौती पेश कर दी।</p>
      <p>कई दलों में जिस कदर भगदड़ मची है, उस लिहाज से आजसू पार्टी फिलहाल यहां रुकने वाली नहीं दिख रही है। पार्टी का मनोबल चरम पर है। 26 सीटों की दावेदारी से घटकर 19 फिर 15 तक पर लौटने का मन बना चुकी पार्टी की महत्वाकांक्षा को राजनीतिक हालात ने बढ़ा दिया है। आजसू ने पिछले चुनाव में भाजपा से नौ सीटें पाकर अपनी संतुष्टि जाहिर कर दी थी। लेकिन पिछले पांच सालों में भाजपा के साथ कई मुद्दों पर मतभेद बढ़ने के कारण पार्टी ने अपनी चुनावी तैयारी को विस्तार दिया है। आजसू में दूसरे दलों से नेताओं का आना जारी है। दल बदलने वाले नेताओं की पहली पसंद आजसू बन गई है।</p>
      <p><b>पार्टी के सामने कई चुनौती</b><br/>पिछले तीन सालों में आजसू कई विधानसभा क्षेत्रों को चिह्नित कर पार्टी के लिए अघोषित रूप से प्रत्याशी का एलान कर चुकी है। इस दौरान आजसू सुप्रीमो ने पदयात्रा कर कई ऐसे मुद्दों पर लोगों से संपर्क साधा जो भाजपा सरकार की नीति के खिलाफ थी। आजसू के सामने सबसे बड़ी चुनौती होगी नए उम्मीदवारों को लेकर मैदान में उतरना। पार्टी के कैडर बाहर से आए प्रत्याशियों को कितना स्वीकारेंगे यह तो समय ही बताएगा। इसके अलावा अधिकतर सीटों पर मुकाबला बहुकोणीय होने से भी आजसू को वर्तमान सीटों के साथ नई सीटों पर उम्मीद से अधिक ताकत लगानी होगी।</p>
      <p><b>दल बदल की भगदड़ में आजसू ही पसंद क्यों</b><br/>वर्तमान राजनीतिक हालात के बीच भाजपा और कांग्रेस के बड़े नेताओं के अलावा अन्य दलों के नेताओं के लिए भी आजसू पहली पसंद बन रही है। कारण है कि आजसू ने कई सीटों से अपने उम्मीदवारों की घोषणा नहीं की थी। ऐसे में वैसे नेता जिन्होंने दल बदला और जिनको अपने क्षेत्र में लड़ने का मुफीद अवसर आजसू में दिखा वह पार्टी का दामन थाम बैठे। लिहाजा छतरपुर से भाजपा के वर्तमान विधायक राधाकृष्ण किशोर का जब टिकट कट गया तो वह आजसू में आ गए। उसी प्रकार कांग्रेस के पूर्व अध्यक्ष प्रदीप बलमुचू को जब घाटशिला से अपने दल में दाल गलती नहीं दिखी तो उन्होंने भी आजसू का दामन थामना बेहतर समझा। कोडरमा से भाजपा की जिला परिषद अध्यक्ष शालिनी गुप्ता अब आजसू के साथ हैं। पाकुड़ से झामुमो के पूर्व विधायक अकील अख्तर आजसू के उम्मीदवार होंगे। लिस्ट लंबी है, कई दल वेट एंड वाच कर रहे हैं। जहां तक आजसू को पसंद करने की बात है तो इसमें न तो दल के नेता या नीति है, बल्कि दावेदारों की संभावना ही आकर्षण है।</p>
    </article>
  </body>
</html>