<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/publications/20204565-sim-dniv-nafti-j-gazu-chim-rizikuyut-saudivci-hto-i-navishcho-zaperechue-globalne-poteplinnya-shcho-take"/>
    <meta property="og:site_name" content="Mind UA"/>
    <meta property="article:published_time" content="2019-11-18T07:30:00+00:00"/>
    <meta property="og:title" content="Сім днів нафти й газу: чим ризикують саудівці, хто і навіщо заперечує глобальне потепління, що таке «багато нафти» і як загасити Каліфорнію"/>
    <meta property="og:description" content="Дайджест найважливіших і захопливих сюжетів у світовому нафтогазовому бізнесі й енергетиці за тиждень"/>
  </head>
  <body>
    <article>
      <h1>Сім днів нафти й газу: чим ризикують саудівці, хто і навіщо заперечує глобальне потепління, що таке «багато нафти» і як загасити Каліфорнію</h1>
      <h2>Дайджест найважливіших і захопливих сюжетів у світовому нафтогазовому бізнесі й енергетиці за тиждень</h2>
      <address><time datetime="2019-11-18T07:30:00+00:00">18 Nov 2019, 07:30</time> by <a rel="author" href="https://mind.ua/author/149-svitlana-dolinchuk" target="_blank">Світлана Долінчук</a></address>
      <p>
        <i>Як завжди, по понеділках <b>Mind</b> знайомить читачів з найбільш захопливими сюжетами, які хвилюють глобальну індустрію, пов'язану з виробництвом та торгівлею енергоресурсами.</i>
      </p>
      <h3>Сьогодні у випуску:</h3>
      <p><b>Виклик</b> – ризики «народного» IPO від Saudi Aramco</p>
      <p><b>Конфлікт</b> – чи можна заперечувати глобальне потепління</p>
      <p><b>Інтрига</b> – коли США припинять домінувати в світовій енергетиці</p>
      <p><b>Партнерство</b> – губернатор і жителі Каліфорнії проти PG&amp;E</p>
      <p><b>Бонус</b> – що буде, якщо в усьому світі вимкнути електрику</p>
      <hr/>
      <h3>Виклик тижня: ризики «народного» IPO від Saudi Aramco</h3>
      <hr/>
      <p>Саудівська Аравія хоче, щоб середній клас країни взяв активну участь в IPO нафтової держкомпанії Saudi Aramco. Багато жителів дійсно готові купити її акції – почасти через почуття патріотизму, частково – з надії заробити. Заради цього недосвідчені в операціях на фондовому ринку обивателі готові брати кредити і закладати будинки.</p>
      <hr/>
      <p>Ер-Ріяд сподівається, що саудівці не лише витратять мільярди доларів на акції компанії, але і допоможуть збільшити оцінку її вартості, <a href="https://www.wsj.com/articles/saudis-are-urged-not-to-miss-the-train-on-aramco-ipo-11573560000">пише </a>The Wall Street Journal (WSJ).</p>
      <p>Лістинг акцій Saudi Aramco – ключова частина плану з позбавлення країни від нафтової залежності, озвученого наслідним принцом Саудівської Аравії Мухаммадом ібн Салманом. Це IPO має стати найбільшим у світі. Щоправда, зараз єдиної думки про вартість компанії немає: принц сподівався на $2 трлн, а інвестбанки називають суми від $1,6 трлн до $2,3 трлн.</p>
      <p>«Саудівська Аравія потребує залучення зовнішніх інвестицій, щоб домогтися успіху. Це факт, що у Ер-Ріяда закінчуються гроші, суверенний фонд добробуту виснажений», – <a href="https://www.cnbc.com/amp/2019/11/14/saudi-aramco-ipo-needs-to-go-well-ex-cia-chief-petraeus-says.html">зазначив </a>у інтерв'ю CNBC Девід Петреус, колишній глава ЦРУ.</p>
      <p>Згідно з проспектом емісії, роздрібні інвестори зможуть придбати до 0,5% акцій, тобто витратити на них понад $6 млрд. Збір заявок стартував у неділю, 17 листопада, і для фізосіб триватиме до 28 листопада. Ціна розміщення акцій на саудівській фондовій біржі Tadawul буде оголошена 5 грудня. Обсяг розміщення залежатиме від попиту інвесторів, але передбачається, що він складе від 1 до 3% акцій.</p>
      <p>Зараз у Саудівській Аравії рекламу із закликом купити акції Saudi Aramco можна зустріти повсюдно – на білбордах, у газетах і банкоматах. Місцеві банки навіть пропонують кредити для покупки її акцій. Роздрібних інвесторів не бентежить те, що контроль над Saudi Aramco збереже уряд. «Як мешканці Саудівської Аравії мені хочеться бути частиною цього», – наводить WSJ слова медіаконсультантки Дани Абдулрахман, яка зізнається, що раніше ніколи не цікавилася фондовим ринком.</p>
      <p>Почасти такий ентузіазм пов'язаний з патріотизмом, зазначає керівник близькосхідного підрозділу Nomura Тарек Фадлаллах. Але саудівців також приваблює можливість підзаробити. Saudi Aramco пообіцяла виплатити наступного року $75 млрд дивідендів. За словами Фадлаллаха, попит є навіть з боку водіїв таксі. А як розповів WSJ на умовах анонімності інвестбанкір, один з його клієнтів думає продати половину своєї нерухомості, щоб купити акції. Наскільки виправданою є така готовність ризикувати?</p>
      <p>Саудівська Аравія та інші країни Перської затоки вже проходили бум «народних» IPO – у першій половині 2000-х, коли влада намагалася розподілити багатство, що з'явилося завдяки сировинному суперциклу, що тоді розпочався. При приватизації катарської Industries Qatar наприкінці 2003 року її акції придбала сьома частина населення країни, а організатори IPO саудівської Yanbu National Petrochemicals отримали заявки від 40% жителів.</p>
      <p>У 2005 році саудівці спали на галявинах парків у Дубаї, де проходило IPO найбільшого на Близькому Сході газового трейдера Dana Gas, – готелі були вщент забиті інвесторами. У Катарі Al Rayyan Bank розміщував десятки тисяч людей, які бажали брати участь в його IPO, на стадіоні.</p>
      <p>Індекс Tadawul зріс з 2500 пунктів у березні 2003 року до 20 744,5 наприкінці лютого 2006 року. Але період ейфорії закінчився погано – як це зазвичай буває з фінансовими бульбашками. До середини травня індекс Tadawul обвалився на 54%, а до початку 2007 року опустився на 67%, після чого вже почалося відновлення.</p>
      <hr/>
      <h3>Конфлікт тижня: чи можна заперечувати глобальне потепління</h3>
      <hr/>
      <p>The Guardian <a href="https://www.theguardian.com/tv-and-radio/2019/nov/14/climategate-science-of-a-scandal-review-the-hack-that-cursed-our-planet">розповідає </a>про скандал, що трапився у Великобританії 10 років тому й увійшов в історію під назвою «Climategate». Це історія про протистояння вчених-кліматологів і тих, хто заперечує глобальне потепління.</p>
      <hr/>
      <p>Анонімний хакер зламала сервер з листуванням дослідників з університету Східної Англії, які аналізували багаторічні дані про зміну погодних умов. У відкритому доступі опинилося понад тисячу листів. Цитати з численних наукових праць були вирвані з контексту і розміщувалися в інтернеті з перекрученнями. Це створювало ілюзію змови вчених, які нібито прагнули обдурити весь світ і нав'язати страх перед глобальним потеплінням.</p>
      <p>З атаками на кліматологів обрушилися деякі журналісти. Ситуація підігрівалася також компаніями, бізнес яких пов'язаний з викопним паливом. Науковці прагнули спростувати нападки скептиків, але марно. Їхнім сім'ям стали надходити смертельні погрози.</p>
      <p>Благополучному завершенню цієї історії посприяло проведення двох незалежних розслідувань, які спростували всі звинувачення, висунуті дослідникам, що стали учасниками «кліматгейту». «Немає жодних доказів у будь-якій навмисній науковій недбалості. Строгий підхід і чесність вчених не викликають сумнівів», – йдеться в їхніх висновках.</p>
      <p>Чому ж досі лунають голоси тих, хто заперечує ризик кліматичної катастрофи? Справа в тому, що зміна клімату часто уявляється як простий, лінійний процес прояви причинно-наслідкового зв'язку: збільшення споживання енергії призводить до збільшення концентрації двоокису вуглецю в атмосфері. Це викликає зростання температури поблизу поверхні Землі, а воно має катастрофічні наслідки для навколишнього середовища. Але, як пояснює Джон Хаугхтон, колишній голова Міжурядової експертної ради з питань зміни клімату (IPCC), є декілька можливих результатів на кожному етапі причинно-наслідкової залежності, і передбачити кожен можна з досить великою похибкою.</p>
      <p>Моделювання такої складної системи, як атмосфера і клімат Землі, засноване на припущеннях про ще складніші системи людської діяльності, що неминуче породжує високий ступінь невизначеності. Ще важче оцінити кінцевий вплив зміни клімату на навколишнє середовище, людське життя й економіку. IPCC називає це «каскадом невизначеності»: ми не знаємо достеменно, як зміниться клімат і якими виявляться наслідки змін, але ми повинні усвідомлювати цю невизначеність і діяти з огляду на існування проблеми, що загрожує існуванню людства.</p>
      <hr/>
      <h3>Інтрига тижня: коли США припинять домінування у світовій енергетиці</h3>
      <hr/>
      <p>Сланцева революція дозволила США за декілька років перетворитися на найбільшого виробника нафти у світі. Але тепер розробники сланцевих родовищ змушені жорсткіше контролювати витрати, і деякі з них через це готуються і взагалі скоротити діяльність, що може перешкодити подальшому зростанню нафтовидобутку США.</p>
      <hr/>
      <p>Зараз добовий видобуток, за <a href="https://www.eia.gov/dnav/pet/hist/LeafHandler.ashx">даними </a>управління енергетичної інформації США, перевищує 12,5 млн барелів.</p>
      <p>Для порівняння: ще 10 років тому він становив близько 5,5 млн барелів. Завдяки такому стрімкому зростанню, пов'язаному з розробкою сланцевих родовищ, американський Конгрес у 2015 році скасував 40-річну заборону на експорт сирої нафти, і США почали постачати її за кордон. У червні та жовтні цього року експорт становив близько 3,7 млн ​​барелів на день.</p>
      <p>Однак ціни на нафту повністю так і не відновилися після обвалу, що почався у 2014-му. Протягом значної частини нинішнього року вартість північноамериканської нафти WTI коливається в діапазоні від $50 до $60 за барель. Тому все більше виробників сланцевої нафти вважають, що краще скоротити видобуток заради фінансової дисципліни, ніж прагнути будь-що наростити його і сподіватися на зростання нафтових цін, у тому числі за рахунок дій Організації країн – експортерів нафти (ОПЕК), <a href="https://www.wsj.com/articles/frackers-prepare-to-pull-back-exacerbating-a-slowdown-in-u-s-oil-growth-11573478550">пише </a>The Wall Street Journal.</p>
      <p>«Не думаю, що ОПЕК слід надто турбуватися щодо зростання видобутку сланцевої нафти в США у довгостроковій перспективі», – заявив Скотт Шеффілд, генеральний директор Pioneer Natural Resources.</p>
      <p>Консервативна інвестиційна політика розробників сланцевих родовищ у США спровокувала ОПЕК минулого тижня погіршити прогноз зростання видобутку країн, які не входять у картель.</p>
      <p>Інакше бачать ситуацію в Міжнародному енергетичному агентстві. Експерти МЕА попереджають про різке падіння попиту на нафту країн ОПЕК і їхніх союзників, які зіткнуться з «великою проблемою» у 2020 році. Причина – прискорення нафтовидобутку в інших країнах, йдеться у щомісячній доповіді МЕА, опублікованій 15 листопада.</p>
      <hr/>
      <h3>Партнерство тижня: губернатор і жителі Каліфорнії проти PG&amp;E</h3>
      <hr/>
      <p>Минулого місяця мільйони жителів штату Каліфорнія в США залишилися без електрики через лісові пожежі. Вогонь поширився на 310 кв. км, його вдалося локалізувати через два тижні. «Каліфорнія показала всьому світу, як треба приборкувати масштабні лиха», – <a href="https://www.npr.org/2019/11/02/775705225/most-california-fires-over-70-contained-as-ventura-firefighters-contend-with-dro">пише </a>NPR.</p>
      <hr/>
      <p>У штату і його жителів виявилося достатньо коштів, аби захистити своє майно. Своєчасне оповіщення та евакуація населення, вертольоти, безпілотники, сучасна пожежна техніка – все це було доступним для забезпечення безпеки в постраждалому від руйнівного вогню регіоні.</p>
      <p>Єдина проблема – це нерозторопність компанії Pacific Gas &amp; Electric (PG&amp;E), яка відповідає за електропостачання штату і, можливо, з якої все й почалося. За попередніми висновками, причиною поширення пожеж стали численні аварії на високовольтних лініях, які обслуговує PG&amp;E.</p>
      <p>З огляду на безпеку компанія була змушена зупинити подачу електроенергії близько 2 млн клієнтів. Губернатор Каліфорнії Гевін Ньюсом накинувся на PG&amp;E зі звинуваченнями в поганій роботі і жадібності. Він зажадав надати знижку в $100 усім приватним клієнтам, яких зачепило відключення.</p>
      <p>«Тоді як Каліфорнія лідирує у світі по запобіганню і реагуванню на пожежі, PG&amp;E – це негативний приклад корпоративної культури «неквапливого невмілого бегемота», який залишається стійким до змін і не поспішає відповідати на виклики часу», – заявив Гевін Ньюсом.</p>
      <p>У 2018 році найстрашніша пожежа в історії Каліфорнії забрала життя 85 осіб. Вона сталася через аварію на високовольтній лінії PG&amp;E. Зіткнувшись з необхідністю багатомільярдних виплат постраждалим, компанія у 2019 році оголосила про банкрутство.</p>
      <hr/>
      <h3>Бонус: що буде, якщо в усьому світі відключиться електрика</h3>
      <hr/>
      <p>Зростаючі потреби світу в енергії, збільшення населення, нові технології ведуть до подальших збоїв у постачанні електрики, особливо в міру того, як ми дедалі більше переходимо на поновлювані, але нестабільні її джерела – вітер і сонце. Екстремальні погодні умови, пов'язані зі змінами світового клімату, ще більше підвищують ризик відключень.</p>
      <hr/>
      <p>«Дуже багато в нашому житті (і майже все, що ми робимо) залежить від енергопостачання, особливо – від електрики», – підкреслює Джулієт Міан, технічний директор Resilience Shift – організації, що допомагає підготуватися до збоїв у роботі інфраструктури.</p>
      <p>Але повністю захистити наші електромережі від збоїв практично неможливо. До чого ж готуватися?</p>
      <p>«Ми не можемо створити таку систему, в якій вимикання живлення не траплятимуться. Наші мережі настільки складні, що при відключеннях починає діяти ефект доміно, і часто цього просто неможливо уникнути. Але ми можемо розробити системи, які дуже швидко реагуватимуть на збої і швидко відновлюватимуться», – <a href="https://www.bbc.com/future/article/20191023-what-would-happen-in-an-apocalyptic-blackout">розповіла </a>Джулієт Міан в інтерв'ю ВВС Future.</p>
      <p>
        <i>Telegram-канал автора: ROTHSCHILD QUEST: ENERGY TRENDS</i>
      </p>
      <p><b>Якщо ви дочитали цей матеріал до кінця</b>, ми сподіваємось, що це значить, що він був корисним для вас.</p>
      <p>Ми запрошуємо вас стати частиною Mind Club. Для цього потрібно оформити підписку за $7 на місяць.</p>
      <p>Нам дуже важлива ваша підтримка!</p>
      <p>
        <b>Чому ми впроваджуємо платну підписку?</b>
      </p>
      <p>Справжня якісна та незалежна журналістика потребує багато часу, зусиль та витрат, це дійсно недешево. Але ми віримо в перспективи ділової журналістики в Україні, тому що віримо в перспективу України.</p>
      <p>Саме тому ми створюємо можливість платної щомісячної підписки – Mind Club.</p>
      <p>Якщо ви читаєте нас, якщо вам подобається та ви цінуєте те, що ми робимо, – пропонуємо вам вступити до спільноти Mind.</p>
      <p>Ми плануємо розвивати Mind Club: обсяг матеріалів і доступних сервісів і проектів. Уже сьогодні всі члени клубу:</p>
      <ul>
        <li>Допомагають створювати та розвивати якісну незалежну ділову журналістику. Ми зможемо і надалі розвиватись та підвищувати якість наших матеріалів.</li>
        <li>Отримують вільний від банерної реклами сайт.</li>
        <li>Отримують доступ до «закритих» матеріалів Mind (до щомісячного випуску, в якому ми досліджуємо та аналізуємо, як працюють цілі галузі; до щотижневих аналітичних підсумків).</li>
        <li>Вільний доступ до івентів Mind для підписників та спеціальні умови на інші події Mind.</li>
        <li>Smart Power. Власники бізнесу, що стануть підписниками Mind, отримають доступ до агрегатора системних порушень від аналітиків Mind та партнерів «Cкажи.uа». Якщо у вашого бізнесу виникли проблеми з непорядними чиновниками чи конкурентами – ми проаналізуємо, чи є їхня поведінка системною, і разом зможемо вирішити цю проблему.</li>
        <li>Ми і надалі розвиватимемо Mind та додаватимемо корисні журналістські рубрики і сервіси для вашого бізнесу.</li>
      </ul>
      <p>Ми працюємо над тим, аби наша журналістська та аналітична робота була якісною, і прагнемо виконувати її максимально компетентно. Це вимагає і фінансової незалежності. Підтримайте нас за 196 грн на місяць.</p>
      <p>Щомісячна підтримка у 196 грн Допомогти проекту одноразово</p>
      <related>
        <h4>Також читайте</h4>
        <a href="https://mind.ua/news/20204713-mi-v-glibokij-yami-i-treba-perestati-kopati-v-oon-shokovani-tempami-naftovidobutku"/>
        <a href="https://mind.ua/news/20204707-virobniki-palmovoyi-oliyi-stvoryat-fond-dlya-borotbi-z-kritikami"/>
        <a href="https://mind.ua/news/20204702-partneri-ministra-energetiki-ssha-perri-vidobuvatimut-naftu-i-gaz-v-ukrayini-ap"/>
      </related>
    </article>
  </body>
</html>