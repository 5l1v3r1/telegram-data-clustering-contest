<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/science/2019/11/18/nabliudavana-e-tainstvenata-9-a-planeta-v-slynchevata-sistema.429948"/>
    <meta property="og:site_name" content="Dnes.bg"/>
    <meta property="article:published_time" content="2019-11-18T07:34:00+00:00"/>
    <meta property="og:title" content="Наблюдавана е тайнствената 9-а планета в Слънчевата система?"/>
    <meta property="og:description" content="Смята се, че това е станало с космическия телескоп TESS | Dnes.bg"/>
  </head>
  <body>
    <article>
      <h1>Наблюдавана е тайнствената 9-а планета в Слънчевата система?</h1>
      <h2>Смята се, че това е станало с космическия телескоп TESS</h2>
      <address><time datetime="2019-11-18T07:34:00+00:00">18 Nov 2019, 07:34</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Космическият телескоп TESS, който е предназначен за търсене на екзопланети чрез транзитния метод, може да е наблюдавал мистериозната девета планета, известна също като планетата Х, в Слънчевата система, съобщи Сайънс алърт, позовавайки се на учени от САЩ и Унгария.</p>
      <p>Специалистите потвърждават, че TESS може да се използва за проследяване на транснептунови обекти, т.е. небесни тела отвъд орбитата на Нептун.</p>
      <p>Бе изяснено, че в случая може да става дума за три небесни тела - Седна с видима звездна величина 20,5-20,8, кандидата за планета джудже 2015 BP519 с видима звездна величина 21,5 и обекта 2015 BM518 с видима звездна величина 21,6. Оказало се, че изображенията на трите обекта са размити, но разпознаваеми.</p>
      <p>Резултатите от моделирането показали, че планетата Х ще е различима като обект с видима звездна величина 19-24. Това означава, че съществува хипотетичната възможност TESS да "разгледа" планетата Х.</p>
      <p>Специалистите предполагат, че космическият телескоп вече я е наблюдавал, но ще мине много време до анализирането на получените данни.</p>
      <p>Телескопът открива екзопланети, когато те преминават на фона на диска на звездата си. Това намалява видимия блясък на светилото.</p>
      <p>Деветата планета в Слънчевата система обаче никога не преминава между TESS и Слънцето. Откриването й все пак е възможно, защото телескопът дълго време наблюдава определени участъци от небето, създавайки множество изображения. Сумирането им позволява да се усили яркостта на далечни обекти. <br/> </p>
      <p>/БТА/</p>
      <p> </p>
    </article>
  </body>
</html>