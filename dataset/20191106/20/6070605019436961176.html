<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-10-novembre-2019-iglesias-psc-comuns-podem_0_2339166292.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T20:02:51+00:00"/>
    <meta property="og:title" content="Iglesias es planta a Catalunya i apel·la al votant del PSC: &quot;Alguns diem el mateix a Barcelona, Madrid o Albacete&quot;"/>
    <meta property="og:description" content="Asens i Colau apunten a ERC i insisteixen que Unides Podem és l'única força capaç d'obrir un diàleg amb Catalunya"/>
  </head>
  <body>
    <article>
      <h1>Iglesias es planta a Catalunya i apel·la al votant del PSC: "Alguns diem el mateix a Barcelona, Madrid o Albacete"</h1>
      <h2>Asens i Colau apunten a ERC i insisteixen que Unides Podem és l'única força capaç d'obrir un diàleg amb Catalunya</h2>
      <address>
        <time datetime="2019-11-06T20:02:51+00:00">06 Nov 2019, 20:02</time>
      </address>
      <p>A pocs dies per arribar a la meta del 10-N, Pablo Iglesias s'ha plantat aquesta tarda a Barcelona per demanar el vot dels socialistes catalans que volen que hi hagi un govern progressista a tot l'Estat. En un bany de masses a les Cotxeres de Sants –unes 800 persones han omplert el recinte i desenes ho han hagut de seguir des de fora–, el líder i candidat d'Unides Podem ha centrat tot el seu discurs a presentar-se com l'única opció política que defensa un diàleg amb Catalunya i la plurinacionalitat de l'Estat. "Als votants del PSC els dic que alguns diem el mateix a Barcelona, Madrid o Albacete", ha afirmat Iglesias, en referència al fet que el PSOE que hagués intentat deixar fora del seu programa electoral els valors del federalisme i la plurinacionalitat.  </p>
      <p>La formació lila sap que té en els socialistes catalans una bossa de vots que vol recuperar. Per això, Iglesias ha tornat a brandar el fantasma d'un hipotètic pacte del PSOE amb les forces de la dreta si Unides Podem no obté un resultat que forci Pedro Sánchez a asseure's i parlar per formar un govern progressista. "Hi ha molta gent progressista que no acceptarà que li canviïn l'«Amb Rivera no» a «Amb Casado sí»", ha avisat. "No us fallarem, farem que hi hagi un govern progressista a Espanya", ha promès l'alcaldessa de Barcelona, Ada Colau, només començar l'acte. Així, Iglesias ha demanat al votant socialista que ara confiï amb "l'única força que, tenint molts defectes, no la compren i que diu la veritat". De fet, els comuns fa setmanes que es presenten com la formació que pot captar els votants socialistes que asseguren que el PSC ha deixat orfes després de "renunciar" a valors com el federalisme, però també els que defensen un diàleg "sense renúncies" amb Catalunya. </p>
      <figure>
        <a href="https://www.ara.cat/2019/11/06/imatges/Pablo-Iglesias-durant-miting_2339176311_67182135_1500x1000.jpg">
          <img src="https://www.ara.cat/2019/11/06/imatges/Pablo-Iglesias-durant-miting_2339176311_67182135_1500x1000.jpg"/>
        </a>
        <figcaption>Pablo Iglesias, durant el míting / CRISTINA CALDERER</figcaption>
      </figure>
      <p>I, per demostrar-ho, els comuns, amb l'aval d'Unides Podem, van decidir apostar per Rosa Lluch, filla de l'exministre socialista assassinat per ETA, Ernest Lluch, per encapçalar la seva candidatura al Senat. Lluch és present en la majoria d'actes que organitza En Comú Podem –com el d'aquesta tarda–. Per als comuns, la filla de l'exministre socialista és un perfil que demostra que el diàleg és la clau per trobar una solució pactada en qualsevol conflicte i amb el clau creuen que es poden acostar al votant del PSC. Aquesta tarda, Iglesias també ha insistit en aquesta idea i ha tornat a presentar la formació lila com la garantia per "defensar els drets socials", però també l'única que aposta "pel diàleg amb Catalunya". Malgrat tot, Unides Podem continua defensant que Catalunya ha de continuar formant part de l'Estat –tot i que es mostren disposats a escoltar el que es decideixi en un eventual referèndum– i avui ho ha exemplificat així: "Estic orgullós de ser espanyol i vull dir: «Visca Catalunya i visca l'autonomia»".</p>
      <h3>A la caça del votant d'ERC</h3>
      <p>L'alcaldessa de Barcelona i líder de Catalunya en Comú, Ada Colau, ha encetat l'acte central d'En Comú Podem i ha centrat bona part del seu discurs a caçar el votant d'ERC, amb qui els comuns hi tenen part del seu vot fronterer. Els ha acusat de "dividir la gent republicana" i ha presentat el projecte dels comuns com l'únic útil perquè s'estableixi un diàleg amb l'Estat per resoldre el conflicte català davant de les anades i vingudes que, segons la formació, ha protagonitzat ERC en les últimes setmanes. "No hem comprat el discurs triomfal dels partits independentistes de l'Espanya feixista i irreformable", ha criticat. "Nosaltres no canviem d'idees segons bufa el vent i defensem l'Espanya plurinacional", ha afegit, en un dard també dirigit al PSOE i el PSC. </p>
      <p>A les crítiques a ERC també s'hi ha afegit el candidat d'En Comú Podem, Jaume Asens. El dirigent dels comuns ho ha fet en referència a les càrregues policials en els aldarulls dels últims dies als carrers de Barcelona: "Rufián també és la Brimo mentre no demani la dimissió de Buch". Així, Asens ha recriminat al govern de la Generalitat que esperoni l'independentisme a sortir al carrer i després els reprimeixi. "Porta en una mà una porra i a l'altra una pancarta", ha afirmat, i ha demanat que els agents de la Policia Nacional i la Guàrdia Civil que va enviar com a reforços el govern espanyol, marxin de Catalunya.</p>
      <figure>
        <a href="https://www.ara.cat/2019/11/06/imatges/Jaume-Asens-durant-miting_2339176307_67180965_1500x1001.jpg">
          <img src="https://www.ara.cat/2019/11/06/imatges/Jaume-Asens-durant-miting_2339176307_67180965_1500x1001.jpg"/>
        </a>
        <figcaption>Jaume Asens, durant el míting / CRISTINA CALDERER</figcaption>
      </figure>
      <h3>Primera i única visita d'Iglesias en campanya</h3>
      <p>És la primera i única vegada que Pablo Iglesias serà a Barcelona durant aquesta campanya electoral. Per a les eleccions del 28-A, Iglesias també va visitar una vegada Catalunya. De fet, va ser l'únic líder estatal que va ser a les comarques catalanes per donar suport a Jaume Asens. Aquesta vegada, però, a banda d'Iglesias, la portaveu d'Unides Podem, Irene Montero, també va ser a Catalunya aquest dissabte, concretament, en un acte a Santa Coloma de Gramenet. </p>
      <p>Abans que comencés la campanya electoral, Iglesias també es va desplaçar fins a Barcelona. Ho va fer per participar en la roda de premsa de presentació de la proposta de diàleg elaborada pels comuns i que compta amb l'aval d'Unides Podem. Precisament, aquesta iniciativa, basada en meses de diàleg que serveixin per arribar a un "nou pacte" entre Catalunya i Espanya, és un dels pilars de la campanya dels comuns per aquest 10-N.</p>
    </article>
  </body>
</html>