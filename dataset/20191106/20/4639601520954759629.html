<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/world/ispania-pente-prosfyges-nekroi-se-nayagio/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T20:47:14+00:00"/>
    <meta property="og:title" content="Ισπανία: Πέντε πρόσφυγες νεκροί σε ναυάγιο"/>
    <meta property="og:description" content="Καμιά πληροφορία δεν δόθηκε για τη χώρα καταγωγής τους ή την ταυτότητά τους"/>
  </head>
  <body>
    <article>
      <h1>Ισπανία: Πέντε πρόσφυγες νεκροί σε ναυάγιο</h1>
      <h2>Καμιά πληροφορία δεν δόθηκε για τη χώρα καταγωγής τους ή την ταυτότητά τους</h2>
      <address><time datetime="2019-11-06T20:47:14+00:00">06 Nov 2019, 20:47</time> by <a rel="author">ΤοΒΗΜΑ Team</a></address>
      <p>Πέντε μετανάστες έχασαν τη ζωή τους και άλλοι έξι φέρονται ως αγνοούμενοι μετά το ναυάγιο στ΄ανοιχτά του ισπανικού νησιού Λανθαρότε του σκάφους στο οποίο επέβαιναν, το οποίο ανατράπηκε από τα δυνατά κύματα, ανακοίνωσαν σήμερα οι αρχές.</p>
      <p>«Οι πυροσβέστες μπόρεσαν να βρουν πέντε πτώματα, παρά τις δυσκολίες λόγω της θαλασσοταραχής, η οποία ήταν και η αιτία της ανατροπής του σκάφους», εξήγησε σε ανακοίνωση η τοπική διοίκηση του Λανθαρότε, στο αρχιπέλαγος των Καναρίων Νήσων, στ΄ανοιχτά του Μαρόκου.</p>
      <p>
        <a href="https://www.in.gr/2019/11/06/economy/oikonomikes-eidiseis/ilektronikes-apodeikseis-o-kryfos-foros-kai-oi-pagides-tou-neou-forologikou/">Διαβάστε ακόμη: Ηλεκτρονικές αποδείξεις : Ο κρυφός φόρος και οι παγίδες του νέου φορολογικού</a>
      </p>
      <p>Οι διασώστες κατάφεραν να διασώσουν πέντε άλλους ανθρώπους που βρίσκονταν πάνω στο σαπιοκάραβο, το οποίο πιθανόν μετέφερε 15 μετανάστες συνολικά, δήλωσε στο δημόσιο δίκτυο TVE ο Ισίντορο Μπλάνκο, εκπρόσωπος των υπηρεσιών εκτάκτων καταστάσεων του Λανθαρότε.</p>
      <h3>Εξι αγνοούμενοι</h3>
      <p>«Έξι άνθρωποι φέρονται ως αγνοούμενοι», είπε υπογραμμίζοντας ότι ο ωκεανός είναι «επικίνδυνος» αυτήν την περίοδο, «με κύματα τριών και τεσσάρων μέτρων».</p>
      <p>Οι διασωθέντες εξήγησαν ότι είχαν αναχωρήσει την Παρασκευή δια θαλάσσης, σύμφωνα με τον εκπρόσωπο. Καμιά πληροφορία δεν δόθηκε για τη χώρα καταγωγής τους ή την ταυτότητά τους.</p>
      <p>Η έρευνα για τους αγνοούμενους συνεχίστηκε σήμερα με εναέρια και θαλάσσια μέσα, ανακοίνωσαν μέσω του Twitter οι υπηρεσίες εκτάκτων καταστάσεων των Καναρίων Νήσων.</p>
      <p>
        <a href="https://www.tovima.gr/2019/11/06/science/sos-gia-tin-klimatiki-allagi-11-200-epistimones-proeidopoioun-gia-aneipota-anthropina-vasana/">SOS για την κλιματική αλλαγή: 11.200 επιστήμονες προειδοποιούν για «ανείπωτα ανθρώπινα βάσανα»</a>
      </p>
    </article>
  </body>
</html>