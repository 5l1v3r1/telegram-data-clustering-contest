<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/06/anton_korobov_zigraie_na_shahovomu_grand_chess_tour_u_rumunii_1685401"/>
    <meta property="og:site_name" content="ZIK.UA"/>
    <meta property="article:published_time" content="2019-11-06T20:04:00+00:00"/>
    <meta property="og:title" content="Антон Коробов зіграє на шаховому Grand Chess Tour у Румунії"/>
    <meta property="og:description" content="У Румунії сьогодні, 6 листопада, стартує черговий, шостий етап шахової серії Grand Chess Tour."/>
  </head>
  <body>
    <article>
      <h1>Антон Коробов зіграє на шаховому Grand Chess Tour у Румунії</h1>
      <address>
        <time datetime="2019-11-06T20:04:00+00:00">06 Nov 2019, 20:04</time>
      </address>
      <p>
        <b>У Румунії сьогодні, 6 листопада, стартує черговий, шостий етап шахової серії Grand Chess Tour.</b>
      </p>
      <p>На цих найбільших у грошовому вимірі шахових змаганнях виступить й український гросмейстер Антон Коробов.</p>
      <p>Усього ж гратимуть десятеро шахістів. Окрім Коробова, Фабіано Каруана (США), Аніш Гірі (Голландія), Віші Ананд (Індія), Шахріяр Мамедьяров (Азербайджан), Веслі Со (США), Левон Аронян (Вірменія) Сергій Карякін і Владислав Артем’єв (обидва – Росія) та Ле Куанг Льєм (В’єтнам).</p>
      <p>Зазначимо, що семеро з них – постійні гравці, а Владислав Артем’єв, Ле Куанг Льєм та Антон Коробов – спеціальні гості, повідомляє <a href="http://www.ukrinform.ua/rubric-sports/2812870-ukrainskij-grosmejster-korobov-zigrae-na-grand-chess-tour-u-rumunii.html">ukrinform.ua</a>.</p>
      <p>Учасники зіграють в одноколовому турнірі зі швидких шахів (рапіду) та двоколовому – з бліцу. У швидких шахах за перемогу нараховується два очки, за нічию – одне. У бліці – відповідно одне очко та пів очка. Рапід гратимуть з 6 по  8 листопада, бліц – 9 і 10 листопада.</p>
      <p>Взагалі організатори Grand Chess Tour – люди з великою фантазією. Розібратися у його правилах, як то кажуть, без «півлітри» дуже важко. Як ми вже знаємо, на етапах є постійні учасники, але в деяких «карт-бланш» дають щасливчикам, які зіграють лише в одному змаганні. Звичайно, вони не претендуватитуть на успіх у загальному заліку, проте можуть отримати непогані гроші. Призовий фонд складає 150 тисяч доларів. Переможець матиме 37 500 у.о. Для шахістів, які не грають постійно в цій серії, заробити такі гроші можна лише, як мінімум, у чотирьох змаганнях. Отож, тут діє своєрідна благочинність для шахістів другого ешелону</p>
      <p>Спостережливі читачі, мабуть, звернули увагу, що перші п’ять етапів ми не висвітлювали. І, певно, здогадалися чому. Адже перший раз у Grand Chess Tour участь бере український шахіст. Ще років з десять тому серед постійних учасників серії були б троє–четверо наших, але тоді цих змагань, на жаль, не існувало.</p>
      <p>Та все ж, на що може розраховувати Антон? Для цього ми порівняємо рейтинги учасників для рапіду і бліцу. У швидких шахах Коробов має показник 2798, і вище нього стоїть лише Со (2803). Дещо гірші показники українця у найшвидший дисципліні, але й тут він п’ятий.</p>
      <p>Отож, шанси нашого гросмейстера мусять бути досить високими. Звичайно, якщо він подолає психологічний тягар. Адже постійні учасники звикли до таких призових, а на харків’янина великі гроші можуть стати додатковим тиском. Проте, уболіватимемо за Антона і зичимо йому удачі.</p>
      <p> </p>
      <p> </p>
      <p> </p>
      <related>
        <h4>читайте також</h4>
        <a href="https://zik.ua/news/2019/10/28/zbirna_ukrainy_z_shahiv__sered_lideriv_komandnogo_yevro2019_v_batumi_1678021"/>
        <a href="https://zik.ua/news/2019/09/24/pershyy_etap_zhinochogo_granpri_fide_z_shahiv_vygrala_hampi_koneru_z_indii_1653025"/>
        <a href="https://zik.ua/news/2019/09/18/chempionka_svitu_z_shahiv_tszyuy_ventszyun_lidyruie_na_pershomu_etapi_zhinochogo_1648925"/>
        <a href="https://zik.ua/news/2019/09/10/zavtra_startuie_shahovyy_granpri_sered_zhinok_1644003"/>
      </related>
    </article>
  </body>
</html>