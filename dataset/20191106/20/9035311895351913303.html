<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/06/ingiltere-de-secim-kampanyasi-resmen-basladi-liderler-ne-mesaj-veriyor"/>
    <meta property="og:site_name" content="euronews"/>
    <meta property="article:published_time" content="2019-11-06T20:09:15+00:00"/>
    <meta property="og:title" content="İngiltere'de seçim kampanyası başladı: Liderler ne mesaj veriyor?"/>
    <meta property="og:description" content="İngiltere Başbakanı Boris Johnson, Buckingham Sarayı'nda Kraliçe Elizabeth ile buluşarak seçim kampanyası döneminin başlangıcını ilan etti. Ancak bu görüşmeden bir saat sonra, bir tecavüz davasını sabote ettiği öne sürülen yardımcısı hakkında yalan söylemekle suçlanan Galler Bakanı istifasını sundu"/>
  </head>
  <body>
    <article>
      <h1>İngiltere'de seçim kampanyası başladı: Liderler ne mesaj veriyor?</h1>
      <address><time datetime="2019-11-06T20:09:15+00:00">06 Nov 2019, 20:09</time> by <a rel="author">Bahtiyar Kucuk</a></address>
      <p>İngiltere Başbakanı Boris Johnson, Buckingham Sarayı'nda Kraliçe Elizabeth ile buluşarak seçim kampanyası döneminin başlangıcını ilan etti.</p>
      <p>Ancak bu görüşmeden bir saat sonra, bir tecavüz davasını sabote ettiği öne sürülen yardımcısı hakkında yalan söylemekle suçlanan Galler Bakanı Alun Cairn istifasını sundu.</p>
      <p>Johnson'ın kabine üyelerinden Cairns, istifa mektubunda aklanacağından emin olduğunu kaydetti, ancak iddiaların hassasiyeti nedeniyle görevi bırakma kararı aldığını belirtti.</p>
      <figure>
        <img src="https://static.euronews.com/articles/stories/04/28/23/02/606x388_cmsv2_c3a8555f-d7c9-535d-ae53-124a5c038503-4282302.jpg"/>
        <figcaption>İngiltere Başbakanı Boris Johnson ve istifa eden Galler Bakanı Alun CairnsReuters</figcaption>
      </figure>
      <p>Cairns, geçen hafta, yardımcısının verdiği ve geçen yılın nisan ayındaki bir tecavüz davasının düşmesine yol açan kanıtlarının farkında olmadığını iddia etti. Ülkede muhalefetin görevi bırakmaya çağırdığı Cairns, "yüzsüzce yalan söylemekle" suçlandı.</p>
      <ul>
        <li>
          <a href="https://tr.euronews.com/2019/10/29/brexit-in-ertelenmesinin-ardindan-ingiltere-12-aralikta-erken-secime-gidiyor">Brexit'in ertelenmesinin ardından İngiltere 12 Aralık'ta erken seçime gidiyor</a>
        </li>
        <li>
          <a href="https://tr.euronews.com/2019/10/22/brexit-ingiltere-nin-ab-den-ayrilma-yasa-tasarisi-neleri-iceriyor">Brexit: İngiltere'nin "AB'den ayrılma" yasa tasarısı neleri içeriyor?</a>
        </li>
      </ul>
      <h3>Jonhson: Ya Brexit olsun ya da gelecek yılı korku içinde geçirin</h3>
      <p>Brexit tartışmaları sonunda erken seçime gitme kararı alan İngiltere'de partiler <a href="https://tr.euronews.com/2019/10/29/brexit-in-ertelenmesinin-ardindan-ingiltere-12-aralikta-erken-secime-gidiyor">12 Aralık</a> için çalışmalara resmen başladı.</p>
      <p>Johnson’ın Muhafazakarları, muhalif İşçi Partisi’nin yüzde 7 ila 17 puan arasında önünde bulunuyor.</p>
      <p>55 yaşındaki Johnson, Downing Street'te yaptığı açıklamada <a href="https://tr.euronews.com/2019/10/22/brexit-ingiltere-nin-ab-den-ayrilma-yasa-tasarisi-neleri-iceriyor">Brexit</a> mesajını tekrarladı.</p>
      <p>İngiliz halkına seslenen Johnson, "Ya bizimle gelin Brexit'i gerçekleştirelim ve ülkemizi daha ileriye taşıyalım ya da gelecek yılı korku içinde geçirin" dedi.</p>
      <p>Johnson, İşçi Partisi lideri Jeremy Corbyn'in yeni Brexit referandumu ve İskoçya'nın bağımsızlığı politikalarıyla ülkeyi felakete sürükleyeceğini savundu.</p>
      <h3>Johnson, Corbyn'i Stalin'e benzetti</h3>
      <p>Boris Johnson, rakibi Jeremy Corbyn'i zenginlerden daha fazla vergi alınmasını istediği için komünist diktatör Joseph Stalin'e benzetti.</p>
      <p>Sovyet liderinin 1930'larda 'kulak' denilen varlıklı köylülerin mallarını ellerinden aldığını hatırlatan Johnson, "Nefretlerinin yalnızca belirli milyarderlere yönelik olduğu numarası yapıyorlar ve Stalin'in kulaklara zulmetmesinden bu yana görülmeyen bir şekilde zevk ve kinle şahısları işaret ediyorlar" ifadesini kullandı.</p>
      <p>Başbakan, Daily Telegraph'daki yazısında, İşçi Partisi'nin esasen emekli aylıkları, işletmeler, miras, konut ve arazi gibi varlıklara ek vergiler getireceğini iddia etti.</p>
      <p>Johnson, daha önce AB'yi Alman diktatör Adolf Hitler'e, eski İngiltere Başbakanı Gordon Brown'ı eski Libya lideri Muammer Kaddafi'ye, eski İşçi Partisi lideri Ed Miliband'ı Stalin'e ve bir Londra belediye meclisi üyesini de Taliban'a benzetmişti.</p>
      <figure>
        <img src="https://static.euronews.com/articles/stories/04/28/23/02/606x409_cmsv2_14226166-aa47-5b1a-9be2-98ac05cef73f-4282302.jpg"/>
        <figcaption>İşçi Partisi lideri Jeremy CorbynReuters</figcaption>
      </figure>
      <h3>Corbyn: Vergi kaçakçılarının peşine düşeceğiz</h3>
      <p>Öte yandan, Corbyn, milyarderlerin üstlerine düşen payı ödemelerinin ahlaki bir zorunluluk olduğunu belirterek, başbakan olması durumunda vergi kaçakçılarıyla mücadele edeceklerini söyledi.</p>
      <p>Corbyn, "Vergi planlarımız toplumumuzun en zengin yüzde 5'lik kısmını etkileyecek. Vergi kaçakçılığı, vergiden kaçınma ve vergi cennetlerinin peşine düşeceğiz" dedi.</p>
      <p>İngiltere'de parlamentonun Brexit'te anlaşamaması üzerine hükümet erken seçime gidilmesini istedi.</p>
      <p>Ülkede ana muhalefetteki İşçi Partisi'nin desteğiyle 12 Aralık'ta erken seçim kararı alındı. Parlamentonun feshedilmesiyle de seçim kampanyası başlamış oldu.</p>
      <h3>Anketlere göre erken seçimde hangi parti önde?</h3>
      <p>Ülkede yapılan son anketlere göre Muhafazakar Parti yüzde 37, İşçi Partisi yüzde 22, Liberal Demokrat Parti yüzde 19, Brexit Partisi yüzde 11, Yeşil Parti yüzde 7 ve İskoç Ulusal Partisi yüzde 4 oy alıyor.</p>
      <p>İngiltere'de uygulanan dar bölge, çoğunluk seçim sistemine göre ülkedeki 650 seçim bölgesinin her birinde en çok oyu alan aday parlamentoya seçiliyor. Teorik olarak bir parti her seçim bölgesinde ikinci gelerek ülke genelinde çok yüksek oy alsa bile parlamentoya milletvekili sokamayabiliyor.</p>
      <p>Bu seçim sisteminin, Brexit'in ana konu olacağı erken genel seçimde taktik işbirliklerini gündeme getirmesi bekleniyor.</p>
      <p>İngiltere’de iktidardaki Muhafazakar Parti 2017’de kendi isteğiyle gittiği erken seçimde oy oranını yüzde 5 artırırken, 13 milletvekili kaybederek azınlık hükümeti kurmaya mecbur kalmıştı.</p>
      <p>Ana muhalefetteki İşçi Partisi ise anketlerin gösterdiğinin tersine oy oranını yüzde 10, milletvekili sayısını da 30 artırmıştı.</p>
      <p>Ek kaynaklar<b> • Reuters, AA</b></p>
    </article>
  </body>
</html>