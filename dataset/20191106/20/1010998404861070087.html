<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/isaj-chung-dang-e-novijat-kmet-na-selo-balgarski-izvor.html"/>
    <meta property="og:site_name" content="bTV Новините"/>
    <meta property="article:published_time" content="2019-11-06T20:10:00+00:00"/>
    <meta property="og:title" content="Исай Чунг Данг е новият кмет на село Български извор"/>
    <meta property="og:description" content="Данг, който е кандидат на ГЕРБ, успя да победи досегашния кмет от ДПС Севин Иванов"/>
  </head>
  <body>
    <article>
      <h1>Исай Чунг Данг е новият кмет на село Български извор</h1>
      <h2>Данг, който е кандидат на ГЕРБ, успя да победи досегашния кмет от ДПС Севин Иванов</h2>
      <address><time datetime="2019-11-06T20:10:00+00:00">06 Nov 2019, 20:10</time> by <a rel="author" href="https://btvnovinite.bg/author/?author=2001865" target="_blank">Елица Попова</a></address>
      <figure>
        <video src="https://vid.btv.bg/btvnews/2019/11/06/kmet_1573062328-1.mp4"/>
      </figure>
      <p>Исай Чунг Данг е новият кмет на село Български извор. Данг, който е кандидат на ГЕРБ, успя да победи досегашния кмет от ДПС Севин Иванов.</p>
      <p>Новият кмет на Български извор Исай Чунг Данг има български и виетнамски корени.</p>
      <figure>
        <img src="https://img.bg.sof.cmestatic.com/media/images/640x/Nov2019/2112016349.jpg"/>
      </figure>
      <p>Бащата на кмета Данг – Уанг Чунг идва от Северен Виетнам, за да стане миньор в Мадан, а любовта го отвежда в Тетвенско.</p>
      <figure>
        <img src="https://img.bg.sof.cmestatic.com/media/images/640x/Nov2019/2112016350.jpg"/>
      </figure>
      <p>„По принцип всички имена на виетнамци са на цветя. И виетнамците са трудолюбиви като българите, темпераментни, може би оттам е тази любов за родния дом”, каза Исай Чунг Данг</p>
      <p>Той побеждава опонента си с 19 гласа.</p>
      <p>„Младите хора помогнаха, даже от чужбина, които агитираха по телефона близки, роднини, приятели братовчеди”, обясни Исай Чунг Данг.</p>
      <figure>
        <img src="https://img.bg.sof.cmestatic.com/media/images/640x/Nov2019/2112016351.jpg"/>
      </figure>
      <p>Кметството на село Български извор е на улица „Демокрация”. Демокрацията и правото на избор донесе победа на Исай Данг.</p>
      <p>И както си му е редът, съселяните на Исай Чунг Данг му дават 100 дни толеранс.</p>
      <p>„Беше мой състезател по футбол – дисциплиниран, грамотен. Той ми е роднина”, каза Страхил Димчев.</p>
      <figure>
        <img src="https://img.bg.sof.cmestatic.com/media/images/640x/Nov2019/2112016352.jpg"/>
      </figure>
      <p>Новият кмет си даде две седмици за едно от обещанията си.  </p>
      <p>„Обещание давам, че тази чешмичка до две седмици ще заработи, така че хората, които живеят в това село, да пият водичка, не може в 21 век да живеем в джунгла”, категоричен е Исай Чунг Данг.</p>
      <p>Идният понеделник той полага клетва като кмет, а във вторник, казва, че започва работа.</p>
    </article>
  </body>
</html>