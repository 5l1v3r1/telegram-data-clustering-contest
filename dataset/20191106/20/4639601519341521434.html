<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/world/ollandia-lathos-pilotou-efere-ton-synagermo-gia-aeropeirateia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T20:56:02+00:00"/>
    <meta property="og:title" content="Ολλανδία : Λάθος πιλότου έφερε τον συναγερμό για αεροπειρατεία"/>
    <meta property="og:description" content="Η αγωνία έληξε όταν η ισπανική αεροπορική εταιρεία Air Europa"/>
  </head>
  <body>
    <article>
      <h1>Ολλανδία : Λάθος πιλότου έφερε τον συναγερμό για αεροπειρατεία</h1>
      <h2>Η αγωνία έληξε όταν η ισπανική αεροπορική εταιρεία Air Europa</h2>
      <address><time datetime="2019-11-06T20:56:02+00:00">06 Nov 2019, 20:56</time> by <a rel="author">ΤοΒΗΜΑ Team</a></address>
      <p>Συναγερμός σήμανε το βράδυ της Τετάρτης στο αεροδρόμιο Σίπχολ του Άμστερνταμ, με την ολλανδική στρατιωτική αστυνομία να ερευνά «ύποπτη κατάσταση» σε  αεροπλάνο. Μάλιστα, σύμφωνα με αναφορές, εξεταζόταν το ενδεχόμενο αεροπειρατείας.</p>
      <p>Η αγωνία έληξε όταν η ισπανική αεροπορική εταιρεία Air Europa ανακοίνωσε ότι ο κυβερνήτης αεροσκάφους της στο αεροδρόμιο Σίπχολ του Άμστερνταμ «σήμανε κατά λάθος τον συναγερμό».</p>
      <p>
        <a href="https://www.in.gr/2019/11/06/economy/oikonomikes-eidiseis/ilektronikes-apodeikseis-o-kryfos-foros-kai-oi-pagides-tou-neou-forologikou/">Διαβάστε ακόμη: Ηλεκτρονικές αποδείξεις : Ο κρυφός φόρος και οι παγίδες του νέου φορολογικού</a>
      </p>
      <p>«Λάθος συναγερμός. Στην πτήση από το Άμστερνταμ για τη Μαδρίτη σήμερα το απόγευμα ενεργοποιήθηκε κατά λάθος ο συναγερμός περί αεροπειρατείας στο αεροδρόμιο. Δεν συνέβη τίποτα, όλοι οι επιβάτες είναι σώοι και ασφαλείς και περιμένουν να πετάξουν σύντομα» ανέφερε μέσω Twitter η εταιρεία, η οποία ζήτησε συγγνώμη για το συμβάν.</p>
      <figure>
        <iframe data-src="https://twitter.com/AirEuropa/status/1192169340306677760?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Μεγάλη επιχείρηση</h3>
      <p>Νωρίτερα, σύμφωνα με την ολλανδική De Telegraaf, οι ολλανδικές αρχές έκτακτης ανάγκης ξεκίνησαν διαδικασίες για «συμβάν ή σοβαρό γεγονός με σημαντικές συνέπειες για τον πληθυσμό».</p>
      <p>Πηγές που επικαλέστηκε η ολλανδική εφημερίδα ανέφεραν πως ο κυβερνήτης έκανε λόγο για αεροπειρατεία. Αυτό ωστόσο δεν επιβεβαιώθηκε επίσημα από τις Αρχές. Μάλιστα, οι ίδιες πηγές ανέφεραν πως τρεις άντρες με μαχαίρια προσπάθησαν να πάρουν τον έλεγχο της πτήσης.</p>
      <figure>
        <iframe data-src="https://twitter.com/vikasjournolko/status/1192160646898552838?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Σε κάθε περίπτωση, οι επιβάτες και το πλήρωμα αποβιβάστηκαν με ασφάλεια από το αεροπλάνο.</p>
      <p>Στο σημείο μάλιστα έσπευσαν υπηρεσίες έκτακτης ανάγκης, συμπεριλαμβανομένου ενός ελικοπτέρου, καθώς και ασθενοφόρα, με τις Αρχές να αποκλείουν την περιοχή.</p>
      <figure>
        <img src="https://www.in.gr/wp-content/uploads/2019/11/1-238-600x338.jpg"/>
      </figure>
      <h3>Δεν μπορούσαν να περάσουν από τον έλεγχο</h3>
      <p>Την ίδια ώρα, αρκετές πύλες αναχώρησης αποκλείστηκαν.</p>
      <p>Ανθρωποι που βρίσκονταν στο αεροδρόμιο και δεν μπορούσαν να περάσουν από τον έλεγχο άρχισαν να κάνουν αναρτήσεις στα social media, προσπαθώντας να μάθουν τι συμβαίνει.</p>
      <p>Αλλοι επιβάτες ανέφεραν ότι σταμάτησε η αποβίβασή τους από αεροσκάφος, εξαιτίας του συναγερμού.</p>
      <p>Το Σίπχολ είναι ένας από τους πιο πολυσύχναστους μεταφορικούς κόμβους στην Ευρώπη, εξυπηρετώντας περισσότερους από 70 εκατ. επιβάτες τον χρόνο.</p>
      <figure>
        <iframe data-src="https://twitter.com/pvdmeersch/status/1192151655397105664?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <a href="https://www.tovima.gr/2019/11/06/science/sos-gia-tin-klimatiki-allagi-11-200-epistimones-proeidopoioun-gia-aneipota-anthropina-vasana/">SOS για την κλιματική αλλαγή: 11.200 επιστήμονες προειδοποιούν για «ανείπωτα ανθρώπινα βάσανα»</a>
      </p>
    </article>
  </body>
</html>