<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/bulgaria/2019/11/06/mvr-s-prihodi-ot-globi-skacha-zaplashtaneto-za-noshtniia-trud.428801"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T20:54:00+00:00"/>
    <meta property="og:title" content="МВР с приходи от глоби: Скача заплащането за нощния труд"/>
    <meta property="og:description" content="Маринов: Повече полицаи постъпват, отколкото напускат | Dnes.bg"/>
  </head>
  <body>
    <article>
      <h1>МВР с приходи от глоби: Скача заплащането за нощния труд</h1>
      <h2>Маринов: Повече полицаи постъпват, отколкото напускат</h2>
      <address><time datetime="2019-11-06T20:54:00+00:00">06 Nov 2019, 20:54</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>В момента имаме преизпълнение на бюджета на МВР в приходната част, защото повишихме освен събираемостта и техническите средства, които генерират глоби. Това заяви пред медиите вътрешният министър Младен Маринов след изслушване в ресорната парламентарна комисия и представяне на проектобюджета на МВР за 2020 г.</p>
      <p>Маринов отбеляза, че се надява тази дейност да се увеличава до известна степен, след което да започне да работи превенцията. Той допълни, че повишената събираемост на глобите е един от начините да се намали войната по пътищата.</p>
      <p>По думите му предвиденият за МВР бюджет от близо 1,7 млрд.лв. ще бъде достатъчен да се поддържа щатната численост и готовността за опазване на обществения ред, както и ведомството да отговаря за своите политики. По отношение на издръжка и капиталови разходи нуждите са много по-големи, допълни още той.</p>
      <p>Вътрешният министър каза още, че до месец ще бъде ясно с колко ще може да бъде увеличено заплащането на нощния труд на служители в МВР по точка 1 от закона, тези които са с полицейски правомощия.</p>
      <p>Изборите минаха в динамична обстановка с множество сигнали, коментира местните избори министър Маринов при изслушването си пред депутатите. Той допълни, че има увеличение на съставените предупредителни протоколи, когато не са събрани данни за извършено престъпление - 2348 за 2019 г. срещу 1662 за 2015 г.<br/>Задържаните по време на последните избори са били 60 души, а 95 са образуваните разследвания.</p>
      <p>Младен Маринов каза още, че тенденцията за назначаване и напускане на служителите на МВР е обърната. По думите му е постигнала стабилност по отношение кадровото обезпечаване. Министърът допълни, че в момента текат външни конкурси за назначаване на оперативни работници в МВР.</p>
    </article>
  </body>
</html>