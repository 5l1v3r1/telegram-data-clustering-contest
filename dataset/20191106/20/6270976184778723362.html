<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/06/zmi-diznalys-yakoyi-publichnoyi-zayavy-vymagav-dzhuliani-vid-zelenskogo/"/>
    <meta property="og:site_name" content="Рубрика"/>
    <meta property="article:published_time" content="2019-11-06T20:32:36+00:00"/>
    <meta property="og:title" content="ЗМІ дізнались, якої публічної заяви вимагав Джуліані від Зеленського"/>
    <meta property="og:description" content="Адвокат президента США Дональда Трампа Руді Джуліані вимагав, щоб президент України Володимир Зеленський зробив заяву про намір розслідувати справу компанії “Бурісма”, у якій працював син колишнього віцепрезидента США Джо Байдена Хантер, та нібито українське втручання у вибори в США 2016 року. Деталі так званої “антикорупційної заяви” стали відомі з документів, оприлюднених напередодні Конгресом, йдеться у статті “Європейської […]"/>
  </head>
  <body>
    <article>
      <h1>ЗМІ дізнались, якої публічної заяви вимагав Джуліані від Зеленського</h1>
      <address><time datetime="2019-11-06T20:32:36+00:00">06 Nov 2019, 20:32</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/09/2019-09-25T185946Z_1312133359_RC121D48B3A0_RTRMADP_3_USA-TRUMP-WHISTLEBLOWER-620x420.jpg"/>
      </figure>
      <p>Фото Reuters<br/><b><b>Адвокат президента США Дональда Трампа Руді Джуліані вимагав, щоб президент України Володимир Зеленський зробив заяву про намір розслідувати справу компанії “Бурісма”, у якій працював син колишнього віцепрезидента США Джо Байдена Хантер, та нібито українське втручання у вибори в США 2016 року.</b></b></p>
      <p>Деталі так званої “антикорупційної заяви” стали відомі з документів, оприлюднених напередодні Конгресом, йдеться у <a href="https://www.eurointegration.com.ua/articles/2019/11/6/7102698/"><b>статті </b></a>“Європейської правди”.</p>
      <p>Напередодні були оприлюднені текстові повідомлення, листування між радником Зеленського Андрієм Єрмаком та колишнім спецпредставником США в Україні Куртом Волкером, де вони обговорюють текст цієї заяви та конкретні формулювання.</p>
      <p>Сама вимога з’явилася усередині літа, коли Київ ще не знав про замороження безпекової допомоги.</p>
      <p>Руді Джуліані не лише особисто контактував із Банковою з цього приводу, але й визначав вимоги офіційних осіб, зокрема Волкера та посла США в ЄС Гордона Сондленда, визнали обидва посадовці.</p>
      <p>Київ мав вийти із заявою про початок розслідування. При цьому, як зізнався Сондленд, була чітка вимога про те, що цю заяву мав зробити особисто Зеленський, а не, наприклад, генпрокурор.</p>
      <p>12 серпня Банкова дала згоду на заяву Зеленського. Єрмак надіслав Волкеру варіант її тексту – російський оригінал та переклад англійською.</p>
      <p>Ключовий фрагмент, переданий на узгодження до Вашингтона, звучав так: “На окрему увагу заслуговує проблема втручання в політичні процеси Сполучених Штатів, зокрема за можливої участі деяких українських політиків. Хочу заявити про неприпустимість подібної практики. Ми маємо намір забезпечити і довести до кінця прозоре і неупереджене розслідування … що запобігатиме повторенню цієї проблеми в майбутньому”<i>.</i></p>
      <p>“Джуліані сказав, що це непереконливо. Він сказав: якщо вони (Україна) не хочуть розслідувати саме “Бурісму” і саме щодо (втручання у вибори) 2016 року, то про що ми взагалі говоримо?” – переказав Волкер дискусії щодо української пропозиції.</p>
      <p>Із Вашингтона у відповідь передали свій варіант заяви Зеленського, де були чітко згадані обидві важливі для Трампа теми – але на Банковій відмовилися давати хід американському варіанту.</p>
      <figure>
        <img src="https://rubryka.com/wp-content/uploads/2019/11/23-1.jpg"/>
      </figure>
      <p>“І я з ними погодився, – розповідає Волкер. – Тому у підсумку ідея цієї заяви просто померла”.</p>
      <p>Раніше була <a href="https://rubryka.com/2019/11/04/u-ssha-oprylyudnyly-pershi-svidchennya-u-spravi-pro-impichment-trampa/">оприлюднена стенограма свідчень експосла США в Україні Марі Йованович та колишнього радника держсекретаря Майка Помпео Майкла Маккінлі.</a></p>
      <p>Раніше повідомлялося, що<a href="https://rubryka.com/2019/11/03/impichment-trampa-informator-gotovyj-vidpovisty-na-pytannya-respublikantsiv/"> інформатор розмови Трампа і Зеленського готовий відповісти на питання республіканців.</a></p>
    </article>
  </body>
</html>