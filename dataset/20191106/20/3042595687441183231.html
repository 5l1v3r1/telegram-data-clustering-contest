<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/la-meg-komme-hjem-til-henne/71791219"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T20:32:47+00:00"/>
    <meta property="og:title" content="- La meg komme hjem til henne"/>
    <meta property="og:description" content="Christine Koht deler sine neste delmål."/>
  </head>
  <body>
    <article>
      <h1>- La meg komme hjem til henne</h1>
      <h2>Christine Koht deler sine neste delmål.</h2>
      <address><time datetime="2019-11-06T20:32:47+00:00">06 Nov 2019, 20:32</time> by <a rel="author">Ruben Pedersen</a></address>
      <p>Søndag rørte Christine Koht (52) atter en gang mange nordmenn. På Se og Hørs kjendisgalla ble hun kåret til «Årets forbilde», <a href="https://www.dagbladet.no/kjendis/christine-koht-er-arets-forbilde/71777810">en pris hun takket for i en åpen, ærlig og rørende video</a>. Sammen med mora Kirsten og kona Pernille fortalte hun om hvordan kreften har påvirket henne, og om hvordan det er å se at åpenheten hennes hjelper.</p>
      <p>
        <b>Helt siden det i januar ble kjent at hun var kreftsyk, har hun valgt å være ærlig om sykdomsbildet. I slutten av september fortalte hun blant annet at hun <a href="https://www.dagbladet.no/kjendis/jeg-laerer-meg-a-ga-for-fjerde-gang/71641275">lærte seg å gå for fjerde gang</a> etter å ha ligget i koma.</b>
      </p>
      <p>I slutten av oktober kunne Christine dele en gladnyhet om at hun skulle få <a href="https://www.dagbladet.no/kjendis/far-flytte-inn-pa-sunnaas/71728232">flytte inn på Sunnaas sykehus for rehabilitering.</a> Kort tid seinere delte 52-åringen nok et innlegg hvor hun fortalte at hun <a href="https://www.dagbladet.no/kjendis/ute-for-forste-gang-pa-elleve-maneder/71746555">hadde vært ute i frisk luft for første gang på elleve måneder.</a></p>
      <p>Da var målet hennes noe andre kanskje ville sett på som en bagatell - å gå til butikken på egen hånd for å kjøpe druer. Det målet har hun nådd.</p>
      <p>Nå har Koht nye planer i sikte.</p>
      <h3>Vil hjem til kona</h3>
      <p>- Det er jo sånn at mitt mål var å komme til Rema. Det er rundt 150 meter å gå. Jeg har juksa litt, for det er rullestol og jeg kan hvile litt underveis, men nå har jeg faktisk kommet hit. Men nå skal jeg gå videre fra frukten, forteller hun i en ny video på Facebook - som etter ti minutter hadde fått over 2000 likerklikk.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fchristinekoht%2Fvideos%2F2522082807870878%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Hun spøker med at hun skal komme seg til både servelaten og til tomatpureen i butikken, men dette er ikke det endelige målet. Hun er fortsatt svært syk, men med tida håper hun på å kunne bli frisk nok til å flytte hjem.</p>
      <p>I videoen legger hun ikke skjul på at dette er det ultimate målet.</p>
      <p>- For hvis jeg skal hjem til Pernille og bo med henne … Kjære Gud, la meg komme hjem og bo med henne. Jeg savner så innmari å bo med Pernille. Jeg er nødt til å kunne gå til butikken, sier hun, og legger altså til grunn at hun må kunne nå én milepæl av gangen om det endelige målet skal bli nådd.</p>
      <p>
        <b>- Og det er så vanskelig for meg, fordi jeg har smerter etter alle komaene, er veldig svimmel og ser litt dobbelt, forklarer Koht.</b>
      </p>
      <p>Christine Koht og Pernille Rygg hadde vært kjærester og samboere i over 23 år da de giftet seg i 2013. Komikeren giftet seg selvsagt i rosa kjole, mens kona hadde på seg hvit dress.</p>
      <p>52-åringen har hele tida vært åpen om at hun setter stor pris på støtten Rygg har vist i denne vanskelige perioden.</p>
      <h3>- Ikke frisk</h3>
      <p>Sunnaas er et spesialsykehus som jobber med fysikalsk medisin og rehabilitating, og det er ofte her mennesker som har vært i ulykker eller som har alvorlige sykdommer havner. Koht forteller at de der setter seg små, men mulige mål, hele tida - slik at man på sikt kan komme så nær full rehabilitering som mulig.</p>
      <p>Selv om Koht ble flyttet fra Rikshospitalet til Sunnaas, har hun fortalt at det ikke betyr at hun er frisk, men at det er et steg i riktig retning.</p>
      <p>- Jeg er ikke frisk, men jeg skal videre. Jeg tar tre måneder av gangen. Man drar ikke til Sunnaas fordi man er i form, men for sakte og sikkert å bli bedre, forklarte hun til <a href="https://www.aftenposten.no/kultur/i/GG8RA6/Koht-far-flytte-ut-av-sykehuset-og-inn-pa-Sunnaas--Jeg-er-ikke-frisk_-men-jeg-skal-videre">Aftenposten</a>.</p>
      <p>Hun delte videre at hun gleder seg til å gå til kantina på Sunnaas, noe som for folk flest er en selvfølge.</p>
      <p>
        <b>- Bare det å gå over gangen på sykehuset virker sterkt på meg, og det er trist for meg som elsker mennesker, sa hun til avisa.</b>
      </p>
    </article>
  </body>
</html>