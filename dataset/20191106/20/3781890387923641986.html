<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740371"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T20:27:00+00:00"/>
    <meta property="og:title" content="&quot;บาเยิร์น&quot;เตรียมดึง&quot;เวนเกอร์&quot;คุมทัพ"/>
    <meta property="og:description" content="'เสือใต้' เตรียมยื่นข้อเสนอให้ 'อาร์แซน เวนเกอร์' เข้ามาคุมทีมไปจนถึงจบฤดูกาลนี้แล้ว หลังพลาดหวังจาก 'เอริก เทน ฮาก' โค้ชหนวดงาม อาแจ็กซ์"/>
  </head>
  <body>
    <article>
      <h1>"บาเยิร์น"เตรียมดึง"เวนเกอร์"คุมทัพ</h1>
      <address>
        <time datetime="2019-11-06T20:27:00+00:00">06 Nov 2019, 20:27</time>
      </address>
      <p>
        <b>"เสือใต้" เตรียมยื่นข้อเสนอให้ "อาร์แซน เวนเกอร์" เข้ามาคุมทีมไปจนถึงจบฤดูกาลนี้แล้ว หลังพลาดหวังจาก "เอริก เทน ฮาก" โค้ชหนวดงาม อาแจ็กซ์</b>
      </p>
      <p>บาเยิร์น มิวนิค ยักษ์ใหญ่แห่งศึกบุนเดสลีกา เมืองเบียร์ ตกเป็นข่าวเตรียมยื่นข้อเสนอให้ อาร์แซน เวนเกอร์ กุนซือจอมเก๋าชาวฝรั่งเศส เข้ามาเป็นเทรนเนอร์คนใหม่แทน นิโก โควัช โค้ชหนุ่มชาวโครแอต ที่เพิ่งถูกเด้งตกเก้าอี้ไปหมาด ๆ แล้ว<br/><br/>เดลี่ เมล์ สื่อดังของอังกฤษ เผยว่า บาเยิร์น ต้องการดึง เวนเกอร์ เข้ามาคุมทีมด้วยสัญญาระยะสั้นไปจนกระทั่งจบฤดูกาลนี้ หลังเป้าหมายเบอร์ 1 อย่าง เอริก เทน ฮาก โค้ชคนเก่งของ อาแจ็กซ์ อัมสเตอร์ดัม ปฏิเสธที่จะย้ายไปทำงานยังถิ่น อัลลิอันซ์ อารีนา ระหว่างฤดูกาล ขณะที่เป้าหมายอีกคนอย่าง โธมัส ทูเคิล ก็ยังอยากทำงานอยู่กับ ปารีส แซงต์ แชร์กแมง ต่อไป<br/><br/>ทั้งนี้ เวนเกอร์ ที่ว่างงานมาตลอดนับตั้งแต่โบกมือลา อาร์เซนอล ในปี 2018 นั้น สามารถพูดภาษาเยอรมันได้อย่างคล่องแคล่ว อีกทั้งยังมีประสบการณ์มากมายในการรับมือกับดาวเตะระดับซูเปอร์สตาร์มาแล้ว ดังนั้น บาเยิร์น จึงมองว่า อดีตนายใหญ่ เดอะ กันเนอร์ส มีคุณสมบัติเหมาะสมที่จะเข้ามาเป็นกุนซือขัดตาทัพของพวกเขา.<br/><br/><b>ภาพ gettyimages</b><br/><br/> </p>
    </article>
  </body>
</html>