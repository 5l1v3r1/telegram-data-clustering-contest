<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88875"/>
    <meta property="og:site_name" content="Denník politika"/>
    <meta property="article:published_time" content="2019-11-06T20:35:03+00:00"/>
    <meta property="og:title" content="PS/Spolu rokovala s odborármi, za prioritu svojej agendy považujú zavedenie pestrejšieho daňového mixu"/>
    <meta property="og:description" content="6.11.2019 (Webnoviny.sk) – Opozičná koalícia PS/Spolu dnes rokovala s Konfederáciou odborových zväzov (KOZ), ktorá dlhodobo spolupracuje s vládnym Smerom-SD. O stretnutí šéfa PS/Spolu Michala Trubana s viceprezidentkou KOZ Monikou Uhlerovou informovali odborári, podľa nich diskutovali o mzdách, dôchodkovom systéme, daniach, odpolitizovaní verejnej správy, nájomnom bývaní či klimatických zmenách."/>
  </head>
  <body>
    <article>
      <h1>PS/Spolu rokovala s odborármi, za prioritu svojej agendy považujú zavedenie pestrejšieho daňového mixu</h1>
      <address><time datetime="2019-11-06T20:35:03+00:00">06 Nov 2019, 20:35</time> by <a rel="author">Webnoviny</a></address>
      <p>6.11.2019 (Webnoviny.sk) – Opozičná koalícia PS/Spolu dnes rokovala s Konfederáciou odborových zväzov (KOZ), ktorá dlhodobo spolupracuje s vládnym Smerom-SD. O stretnutí šéfa PS/Spolu Michala Trubana s viceprezidentkou KOZ Monikou Uhlerovou informovali odborári, podľa nich diskutovali o mzdách, dôchodkovom systéme, daniach, odpolitizovaní verejnej správy, nájomnom bývaní či klimatických zmenách.</p>
      <p><i>„Zavedenie ambicióznejšieho a pestrejšieho daňového mixu vrátane presunu zaťaženia z práce na kapitál považuje KOZ SR, tak aj Progresívne Slovensko a Spolu za jednu z priorít svojej agendy,</i>“ napísali odborári v tlačovej správe.</p>
      <p>Odborári doteraz spolupracovali najmä s vládnym Smerom-SD. So stranou Roberta Fica v minulosti podpísali zmluvu o spolupráci a viackrát Smer-SD podporili vo volebnej kampani. O priazeň KOZ sa na jeseň tohto roka uchádzal aj predseda SNS Andrej Danko.</p>
      <p>KOZ je zároveň spolu so zástupcami zamestnávateľov súčasťou takzvanej tripartity – poradného orgánu vlády, ktorým prechádzajú najmä ekonomické návrhy zákonov.</p>
      <p>Viac k témam: <a href="https://www.webnoviny.sk/tag/odborovy-zvaz/"><u>odborový zväz</u></a>, <a href="https://www.webnoviny.sk/tag/opozicia/"><u>opozícia</u></a>, <a href="https://www.webnoviny.sk/tag/rokovanie/"><u>rokovanie</u></a><br/>Zdroj: Webnoviny.sk – <a href="https://www.webnoviny.sk/ps-spolu-rokovala-s-odborarmi-za-prioritu-svojej-agendy-povazuju-zavedenie-pestrejsieho-danoveho-mixu/"><u>PS/Spolu rokovala s odborármi, za prioritu svojej agendy považujú zavedenie pestrejšieho daňového mixu</u></a> © SITA Všetky práva vyhradené.</p>
    </article>
  </body>
</html>