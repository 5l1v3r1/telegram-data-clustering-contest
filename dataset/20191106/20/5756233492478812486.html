<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620273/%D8%B2%D9%88%D8%AC-%D8%A8%DB%8C%D9%85%D8%A7%D8%B1-%D8%B2%D9%86%D8%AF%D8%A7%D9%86%DB%8C-%D8%AF%D8%B1-%D9%87%D9%86%D8%AF-%D8%A8%D9%87-%D8%A7%DB%8C%D8%B1%D8%A7%D9%86-%D9%85%D9%86%D8%AA%D9%82%D9%84-%D8%B4%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T20:13:00+00:00"/>
    <meta property="og:title" content="زوج بیمار زندانی در هند به ایران منتقل شدند"/>
    <meta property="og:description" content="رئیس کمیته انتقال محکومان جمهوری اسلامی ایران گفت: زوج بیمار زندانی ایرانی در هند که به اتهام تلاش برای ورود به یک کشور ثالث با استفاده از گذرنامه جعلی توسط مقامات هندی دستگیر، محاکمه و زندانی شده بودند، به کشور منتقل شدند."/>
  </head>
  <body>
    <article>
      <h1>زوج بیمار زندانی در هند به ایران منتقل شدند</h1>
      <h2>رئیس کمیته انتقال محکومان ایران:</h2>
      <address>
        <time datetime="2019-11-06T20:13:00+00:00">06 Nov 2019, 20:13</time>
      </address>
      <p>
        <i>رئیس کمیته انتقال محکومان جمهوری اسلامی ایران گفت: زوج بیمار زندانی ایرانی در هند که به اتهام تلاش برای ورود به یک کشور ثالث با استفاده از گذرنامه جعلی توسط مقامات هندی دستگیر، محاکمه و زندانی شده بودند، به کشور منتقل شدند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمود عباسی روز چهارشنبه افزود: این زوج ایرانی با تلاش‌های سفارت جمهوری اسلامی ایران، سرکنسولگری جمهوری اسلامی ایران در حیدرآباد، وزارت امور خارجه و وزارت دادگستری در چارچوب موافقت نامه انتقال محکومان بین دو کشور ایران و هند و با همکاری دوستانه مقامات دولتی و قضایی هند، جهت گذراندن ادامه مدت محکومیت خود در زندان تبریز صبحگاه امروز وارد تهران و تحویل مقامات مسئول شدند.</p>
      <p>وی با رد برخی خبرهای کذب که مقامات قضایی هند با فشار کمپین ها با انتقال این زوج محکوم موافقت کرده اند، تاکید کرد: از مدت‌ها قبل این موضوع در دستورکار کمیته انتقال محکومان و وزارت امور خارجه و سفارت ایران در هند بوده و این اولین تجربه هندوستان در انتقال محکومان از زندان بنگلر و حیدرآباد است که در چارچوب موافقت نامه انتقال محکومان بین دو کشور ایران و هند با موفقیت انجام می شود.</p>
      <figure>
        <img src="https://aftabnews.ir/files/fa/news/1398/8/15/356251_552.jpg"/>
      </figure>
      <p>عباسی اظهار داشت: هرچند این تجربه انتقال با دشواری هایی همراه بود اما به همت مقامات سیاسی و قضایی و پلیسی ۲ کشور با موفقیت انجام شد و محکومان یاد شده باید بقیه دوران محکومیت خود را در زندان های جمهوری اسلامی ایران بگذرانند.</p>
      <p>جعل گذرنامه یا استفاده از گذرنامه جعلی و اقدام برای قاچاق انسان و هرگونه تلاش برای ورود غیرقانونی به هند یا کشور ثالث مستوجب مجازات سنگین خواهد بود.</p>
    </article>
  </body>
</html>