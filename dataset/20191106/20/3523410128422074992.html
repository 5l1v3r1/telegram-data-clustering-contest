<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638535/%D8%B4%DB%8C%D8%A7%D8%A6%D9%88%D9%85%DB%8C-%D9%85%DB%8C-%D9%86%D9%88%D8%AA-10-%D9%85%D8%B9%D8%B1%D9%81%DB%8C-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T20:14:00+00:00"/>
    <meta property="og:title" content="شیائومی می نوت 10 معرفی شد"/>
    <meta property="og:description" content="گوشی شیائومی می نوت 10 معرفی شد. این گوشی، نسخه‌ی بین‌المللی شیائومی می سی سی 9 پرو، نخستین گوشی مجهز به دوربین 108 مگاپیکسلی جهان است."/>
  </head>
  <body>
    <article>
      <h1>
        <a href="https://www.bultannews.com/fa/news/638535/%D8%B4%DB%8C%D8%A7%D8%A6%D9%88%D9%85%DB%8C-%D9%85%DB%8C-%D9%86%D9%88%D8%AA-10-%D9%85%D8%B9%D8%B1%D9%81%DB%8C-%D8%B4%D8%AF">شیائومی می نوت 10 معرفی شد</a>
      </h1>
      <h2>گوشی شیائومی می نوت 10 معرفی شد. این گوشی، نسخه‌ی بین‌المللی شیائومی می سی سی 9 پرو، نخستین گوشی مجهز به دوربین 108 مگاپیکسلی جهان است.</h2>
      <address><time datetime="2019-11-06T20:14:00+00:00">06 Nov 2019, 20:14</time> by <a rel="author">بولتن نیوز | bultannews.com</a></address>
      <p><b>گروه IT:</b> روز گذشته کمپانی <b>شیائومی</b> از گوشی <b>می سی سی 9 پرو</b> خود مجهز به یک <b>دوربین جذاب 108 مگاپیکسلی</b> پرده برداری کرد و حالا امروز، شاهد رونمایی از <b>نسخه‌ی بین‌المللی</b> آن هستیم.   <br/>به گزارش بولتن نیوز به نقل از گجت نیوز، نام این گوشی در همه جای جهان <b>می نوت 10</b> خواهد بود و علاوه بر <b>تغییر اندکی در قیمت</b> و <b>دسترسی به سرویس‌های گوگل</b>، همه چیز در آن با می سی سی 9 پرو <b>یکسان</b> خواهد بود. ضمنا نسخه‌ی پرو این گوشی نیز معرفی شده است که از یک لنز <b>8P</b> (که در نسخه‌ی پریمیوم ادیشن سی سی قرار داشت) روی سنسور <b>دوربین 108 مگاپیکسلی</b> خود برخوردار است و ظرفیت رم و حافظه‌ی بیشتری را نیز ارائه می‌کند؛ اما به جز این موارد، همه‌ی جزئیات آن با نسخه‌ی اصلی می نوت 10 یکسان خواهد بود.</p>
      <figure>
        <img src="https://www.bultannews.com/files/fa/news/1398/8/15/1192992_471.jpg"/>
      </figure>
      <p>روی قاب جلویی گوشی شیائومی می نوت 10 یک<b> نمایشگر 6.47 اینچی Super AMOLED</b> با وضوح<b> فول اچ دی پلاس</b> قرار دارد که یک حفره در بالای آن برای میزبانی از دوربین سلفی و یک اسکنر اثر انگشت نیز در داخل آن تعبیه شده است. شیائومی می‌گوید این سنسور اثر انگشت، 88 درصد باریک‌تر از نسل گذشته‌ی خود شده است تا فضای بیشتری را در اختیار دیگر اجزای سخت افزاری نظیر باتری بدهد.<br/><br/>در زیر قاب، تراشه‌ی<b> اسنپدراگون 730 جی کوالکام</b> حضور دارد که<b> 6 گیگابایت رم</b> نیز آن را همراهی می‌کند. حافظه‌ی آن نیز <b>128 گیگابایتی</b> بوده و اسلات کارت میکرو اس دی را نمی‌توان روی آن یافت. گوشی جذاب شیائومی از یک باتری با ظرفیت <b>5260 میلی‌آمپر ساعت</b> انرژی می‌گیرد که می‌تواند<b> شارژ سریع 30 وات</b> را نیز ارائه کند، اما متاسفانه خبری از پشتیبانی شارژ بیسیم نیست. این گوشی همچنین فاقد هرگونه تاییدیه IP است. در عوض از یک <b>سنسور مادون قرمز</b> بهره می‌برد تا بتوانید از آن به عنوان کنترل تلویزیون خود نیز استفاده کنید.<br/><br/><b>پنج دوربین</b> روی قاب پشتی گوشی قرار دارد که بی‌شک جذاب‌ترین بخش مربوط به این گوشی نیز هست. دوربین اصلی آن، یک <b>سنسور 108 مگاپیکسلی</b> بزرگ 1/1.33 اینچی به نام <b>Samsung ISOCELL Bright HMX</b> است که یک لنز <b>7P</b> در نسخه‌ی معمولی روی آن قرار دارد.</p>
      <figure>
        <img src="https://www.bultannews.com/files/fa/news/1398/8/15/1192990_367.jpg"/>
      </figure>
      <p>یک <b>دوربین تله فوتو 5 مگاپیکسلی</b> با زوم اپتیکال 5 برابری و یک <b>دوربین 12 مگاپیکسلی</b> با زوم اپتیکال 2 برابری برای <b>عکاسی پرتره</b>، یک <b>دوربین عریض 20 مگاپیکسلی</b> و یک <b>لنز ماکرو</b> مستقل برای عکاسی از فاصله‌ی 1.5 سانتی‌متری سوژه نیز در اینجا قرار دارد که به ادعای شیائومی، برای نخستین بار در یک گوشی موبایل استفاده شده است. یک <b>دوربین سلفی 32 مگاپیکسلی</b> نیز در بریدگی بالای نمایشگر آن قرار گرفته است.<br/><br/><b>Mi Note 10</b> همچنین با حالت عکاسی <b>Night Mode 2.0</b> همراه است که می‌تواند به جای عکس‌هایی با فایل JPEG، فایل‌های خام RAW تولید کند تا بتوانید جزئیات و محدوده دینامیکی بهتری داشته باشید. دوربین فوق عریض این گوشی نیز از این قابلیت پشتیبانی می‌کند، اما به صورت پیشفرض در آن قرار ندارد و در آینده‌ای نزدیک از طریق یک به‌روزرسانی به گوشی اضافه خواهد شد.</p>
      <figure>
        <img src="https://www.bultannews.com/files/fa/news/1398/8/15/1192991_694.jpg"/>
      </figure>
      <p>شیائومی قصد دارد این گوشی را از چند روز آینده در سه رنگ <b>سبز</b> (<b>Aurora Green</b>)، <b>سفید</b> (<b>Glacier White</b>) و <b>مشکی</b> (<b>Midnight Black</b>) روانه‌ی بازارهای اروپایی کند. قیمت <b>نسخه‌ی اصلی</b> این گوشی نیز <b>549 یورو</b> و <b>نسخه‌ی پرو</b> آن با 8 گیگ رم و 256 گیگ فضای ذخیره‌سازی <b>649 یورو</b> اعلام شده است.</p>
    </article>
  </body>
</html>