<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/zamarsjavaneto-na-vazduha-ne-obezkurazhava-turistite-v-tadzh-mahal.html"/>
    <meta property="og:site_name" content="bTV Новините"/>
    <meta property="article:published_time" content="2019-11-06T20:44:00+00:00"/>
    <meta property="og:title" content="Замърсяването на въздуха не обезкуражава туристите в &quot;Тадж Махал&quot;"/>
    <meta property="og:description" content="Вчера замърсяването на въздуха достигна вредни за здравето нива, но само малка част от ежедневните около 10 000 посетители носеха защитни маски"/>
  </head>
  <body>
    <article>
      <h1>Замърсяването на въздуха не обезкуражава туристите в "Тадж Махал"</h1>
      <h2>Вчера замърсяването на въздуха достигна вредни за здравето нива, но само малка част от ежедневните около 10 000 посетители носеха защитни маски</h2>
      <address>
        <time datetime="2019-11-06T20:44:00+00:00">06 Nov 2019, 20:44</time>
      </address>
      <figure>
        <video src="https://vid.btv.bg/btvnews/2019/11/06/Taj_Mahal_1573075410-1.mp4"/>
      </figure>
      <p>Опасното замърсяване на въздуха в Северна Индия през последните няколко дни не е разубедило туристите да посетят "Тадж Махал", предаде Франс прес.</p>
      <p>Около 8 милиона души, 90% от които индийци, ежегодно посещават емблематичния мавзолей, построен от бял мрамор през 17-и век от моголския владетел Шах Джахан в памет на съпругата му Мамтал Махал.</p>
      <p>Вчера замърсяването на въздуха достигна вредни за здравето нива, но само малка част от ежедневните около 10 000 посетители носеха защитни маски.</p>
      <p>"Мръсният въздух уврежда директно здравето", заяви японски турист, пожелал анонимност. "Въздухът тук е лош - обезпокоени сме за здравето на децата си", увери туристката Нилофар от Иран.</p>
      <p>Всяка година в началото на зимата смесването на различни фактори – студ, слаби ветрове, изгаряне на стърнища, емисии от индустриални инсталации, автомобилни газове, увеличава замърсяването на въздуха в Северна Индия до тревожни нива.</p>
      <p>В резултат пожълтява белият мрамор на "Тадж Махал", който се намира на 200 км южно от столицата Делхи. За да се възстанови блясъкът му, реставратори поставят върху фасадата на мавзолея няколко слоя кал, която да абсорбира полепналата мръсотия.</p>
      <figure>
        <img src="https://img.bg.sof.cmestatic.com/media/images/640x/Nov2019/2112016385.jpg"/>
      </figure>
    </article>
  </body>
</html>