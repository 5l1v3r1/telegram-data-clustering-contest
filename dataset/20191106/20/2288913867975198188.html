<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191106_04703868"/>
    <meta property="og:site_name" content="De Standaard"/>
    <meta property="article:published_time" content="2019-11-06T20:28:00+00:00"/>
    <meta property="og:title" content="Ex-aanvaller van AA Gent riskeert negen maanden cel als ‘geldezel’"/>
    <meta property="og:description" content="Het parket Halle-Vilvoorde heeft woensdag een gevangenisstraf van 9 maanden gevorderd tegen de 21-jarige E.K. De speler van de Nederlandse voetbalclub Will..."/>
  </head>
  <body>
    <article>
      <h1>Ex-aanvaller van AA Gent riskeert negen maanden cel als ‘geldezel’</h1>
      <address>
        <time datetime="2019-11-06T20:28:00+00:00">06 Nov 2019, 20:28</time>
      </address>
      <p>
        <b>Het parket Halle-Vilvoorde heeft woensdag een gevangenisstraf van 9 maanden gevorderd tegen de 21-jarige E.K. De speler van de Nederlandse voetbalclub Willem II, die in het verleden ook voor FC Eindhoven en AA Gent uitkwam, zou zijn bankrekening ter beschikking gesteld hebben van een bende oplichters, die een bejaarde man 5.000 euro probeerden afhandig te maken. Omdat E.K. een blanco strafblad heeft, verzet het parket zich niet tegen een uitstel. Zelf vroeg de voetballer, bij monde van zijn advocaat, de vrijspraak.</b>
      </p>
      <p>De feiten vonden begin 2018 plaats, toen een bejaarde man uit Affligem een mail ontving die van zijn bank afkomstig leek, met de melding dat hij een nieuwe bankkaart zou krijgen. Even later werd de man opgebeld en werd hem gevraagd een aantal handelingen uit te voeren via online bankieren. De bejaarde man volgde alle instructies op, maar kreeg enkele uren later opnieuw telefoon, ditmaal van zijn vaste bankkantoor.</p>
      <p>“De bank meldde hem een verdachte overschrijving van 5.000 euro”, zei de substitute. “Gelukkig kon het geld nog geblokkeerd en vervolgens teruggestuurd worden.” De rekening waarop de 5.000 euro was overgeschreven, bleek toe te behoren aan E.K. Volgens het parket kan het niet anders dan dat de voetballer die ter beschikking had gesteld van de oplichters.</p>
      <p>“Maar hij heeft daar geen enkele reden toe”, pleitte zijn advocaat. “Hij verdient goed zijn brood als voetballer. Hij weet van deze hele zaak ook helemaal niets af. Er zit in het strafdossier ook geen spoor van die beweerde mail of dat verdachte telefoontje. Zijn we zeker dat die bejaarde man zich niet gewoon vergist heeft bij een overschrijving?”</p>
      <p>Het vonnis valt op 27 november.</p>
    </article>
  </body>
</html>