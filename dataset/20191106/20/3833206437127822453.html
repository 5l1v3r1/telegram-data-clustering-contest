<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Izklyuchitelno-nepriyatni-novini-za-zdraveto-na-Stefan-Danailov-911757"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-06T20:21:00+00:00"/>
    <meta property="og:title" content="Изключително неприятни новини за здравето на Стефан Данаилов"/>
    <meta property="og:description" content="Тревожни изследвания, които установяват, че в белите дробове на Стефан Данаилов има разсейки от преж..."/>
  </head>
  <body>
    <article>
      <h1>Изключително неприятни новини за здравето на Стефан Данаилов</h1>
      <address>
        <time datetime="2019-11-06T20:21:00+00:00">06 Nov 2019, 20:21</time>
      </address>
      <p>Тревожни изследвания, които установяват, че в белите дробове на Стефан Данаилов има разсейки от преживения през 2013 година лимфом, са притеснили лекуващите го лекари.</p>
      <p>Големият актьор бе вкаран отново в медикаментозна кома преди дни заради рязко влошаване на състоянието му. Любимият на няколко поколения зрители бе приет в реанимацията на ВМА заради затруднено дишане. </p>
      <p>Наложи се да му бъде направена пункция за изваждане на вода от белите му дробове, а актьорът бе поставен в първата медикаментозна кома, от която бе изваден след няколко дни.  Специалистите от ВМА се борят за живота му денонощно, но за съжаление изследванията показали, че в белия му дроб има разсейки от тежкото кръвно заболяване лимфом, с което бе диагностициран през 2013 година, пише Галерия.</p>
      <p>Коварната болест представлява неконтролируемо делене на белите кръвни телца, но след химиотерапия Ламбо бе успял да влезе в ремисия. Тежката болест все пак се отрази на целия му организъм. Данаилов бе засегнат от Паркинсон, затруднено придвижване и проблеми със зрението. Въпреки това в периода, когато се почувства по-добре, той дори се включи в постановката "Актрисата", където си партнира с една от най-близките си колежки Аня Пенчева.</p>
      <p>През август големият актьор претърпя инцидент след падане във вилата си в Приморско, когато счупи тазобедрена става. След инцидента се наложи да бъде опериран по спешност, но след това, вместо да се възстановява, се върна изненадващо на сцената. </p>
      <p>Малко след това състоянието му се влоши рязко и той бе приет във ВМА. Синът от Ирен Кривошиева - Влади, се върна от САЩ, за да го види. Младият мъж обаче отново е зад Океана, тъй като следва медицина. Лекарите, които са сред най-добрите в страната, правят всичко възможно за оздравяването на Ламбо, но отказват всякакви изявления за състоянието му.</p>
    </article>
  </body>
</html>