<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/06/novyna/pravo/naftohaz-proty-hazpromu-yuryst-rozpoviv-pro-perspektyvy-pozovu-stokholmskomu-arbitrazhi"/>
    <meta property="og:site_name" content="Слово і Діло"/>
    <meta property="article:published_time" content="2019-11-06T18:57:58+00:00"/>
    <meta property="og:title" content="«Нафтогаз» проти «Газпрому»: юрист розповів про перспективи позову в Стокгольмському арбітражі"/>
    <meta property="og:description" content="На тлі того, що спливає термін контракту на транзит російського газу територією України, невідомо, як поведуть себе високі арбітри в Стокгольмі."/>
  </head>
  <body>
    <article>
      <h1>«Нафтогаз» проти «Газпрому»: юрист розповів про перспективи позову в Стокгольмському арбітражі</h1>
      <address>
        <time datetime="2019-11-06T18:57:58+00:00">06 Nov 2019, 18:57</time>
      </address>
      <p>
        <b>Перемовини між «Нафтогазом» і «Газпромом» щодо нового контракту на транзит російського газу знову зайшли у глухий кут після того, як російська сторона вимагає відкликати всі позови зі Стокгольмського арбітражу, враховуючи й <a href="https://www.slovoidilo.ua/2019/11/03/novyna/finansy/naftohaz-podav-stokholmskoho-arbitrazhu-cherhovyj-pozov-proty-hazpromu">останню претензію української компанії про компенсацію за відмову переглянути транзитний тариф.</a> Про перспективи розгляду чергового позову до «Газпрому» «Слово і Дело» запитало адвоката «Столичної колегії адвокатів» Геннадія Дубова.</b>
      </p>
      <p><i>«Якщо ми говоримо про арбітражний розгляд, то теоретично Україна може подати позов на будь-яку суму стосовно кого завгодно, сплативши судовий збір. Далі стоїть питання обґрунтованості претензій, чи приймуть до розгляду цей позов. Тобто сам факт його подачі ще не означає, що розгляд почнеться і на даному етапі жодних юридичних наслідків за собою не тягне»,</i> – пояснив юрист.</p>
      <p>Що стосується специфіки розгляду подібних справ, Геннадій Дубов зазначив, що в Стокгольмському арбітражі регулювання досить загальне.</p>
      <related>
        <a href="https://www.slovoidilo.ua/2019/11/05/novyna/ekonomika/naftohaz-dopustyv-znyzhennya-sumy-pozovu-hazpromu"/>
      </related>
      <p><i>«З одного боку, є положення, про які домовились сторони, з іншого – є європейське законодавство, а також є встановлена в контакті юрисдикція Стокгольмського арбітражу. Чим все закінчиться, прогнозувати дуже складно, тому що коли «Нафтогаз» виграв у «Газпрому» близько 3 млрд доларів, це в цілому суперечило нормам контракту, але суд виніс рішення виходячи зі своєї логіки і спираючись, зокрема, на принцип справедливості»,</i> – зауважив Дубов.</p>
      <p>Нагадаємо, що виконавчий директор «Нафтогазу» Юрій <a href="https://www.slovoidilo.ua/2019/11/04/novyna/ekonomika/naftohaz-nazvav-novu-sumu-borhu-hazpromu">Вітренко повідомив суть нового позову до «Газпрому»</a>: <i>«Ми розрахували такий тариф разом з авторитетними незалежними експертами. Він визначається для кожної точки входу та виходу з української ГТС (так передбачають європейські норми). Але оскільки «Газпром» відмовився застосовувати нові тарифи, то наразі логічно говорити вже про компенсацію за те, що переглянутий тариф не був застосований».</i></p>
      <p>Вітренко пояснив, що фактично йдеться про різницю між тим, що «Нафтогаз» отримав за транзит і що повинен був отримати за переглянутими тарифами. Мається на увазі 11,8 млрд доларів компенсації.</p>
      <p>За словами Геннадія Дубова, зараз складно припустити, як розвиватиметься арбітражний процес.</p>
      <p><i>«Якщо відштовхуватися від контракту, чи є обов'язок у «Газпрому» переглядати тариф? Сумнівно. Але чи був би справедливим такий перегляд? Як показала практика, суд виходить не тільки з букви закону, а й трактує виходячи з принципів відносин і справедливості. У всіх цих процесах логіка «Газпрому» – це буква контракту, а логіка «Нафтогазу» – принцип справедливості і дух цих відносин. У нас вже є досвід, коли логіка «Нафтогазу» працювала, є позитивний прецедент – рішення суду на користь української компанії, але яке відповідач так і не виконав. Власне, <a href="https://www.slovoidilo.ua/2019/11/06/novyna/ekonomika/hazprom-nazvav-umovu-ukladennya-kontraktu-kyyevom-tranzyt-hazu">обнуління всіх цих розглядів «Газпром» й вимагає під час перемовин про новий контракт»,</a></i> – зазначив Геннадій Дубов.</p>
      <p>Нагадаємо, <a href="https://www.slovoidilo.ua/2019/11/03/novyna/finansy/naftohaz-podav-stokholmskoho-arbitrazhu-cherhovyj-pozov-proty-hazpromu">«Нафтогаз» у нових позовних вимогах до російського «Газпрому» попросив Стокгольмський арбітраж</a> зобов'язати відповідача виплатити $ 11,8 млрд як компенсацію за відмову переглянути транзитний тариф. Сума позову – різниця між тим, що Україна отримала за транзит і що повинна була отримати, якби тарифи були переглянуті.</p>
      <p>Також ми писали, <a href="https://www.slovoidilo.ua/2019/11/05/novyna/ekonomika/naftohaz-vidpoviv-zayavu-pyeskova-shhodo-hazu">як «Нафтогаз» відреагував на заяву Пєскова щодо газу.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/05/novyna/ekonomika/naftohaz-rozmistyv-yevrobondy-500-mln.-dol"/>
        <a href="https://www.slovoidilo.ua/2019/11/04/novyna/ekonomika/naftohaz-nazvav-novu-sumu-borhu-hazpromu"/>
        <a href="https://www.slovoidilo.ua/2019/11/05/novyna/ekonomika/naftohaz-dopustyv-znyzhennya-sumy-pozovu-hazpromu"/>
      </related>
    </article>
  </body>
</html>