<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545316.html/%D9%85%D8%A7%DA%A9%D8%B1%D9%88%D9%86--%D8%A7%DB%8C%D8%B1%D8%A7%D9%86-%D9%85%D8%A7%DB%8C%D9%84-%D8%A8%D9%87-%D8%AA%D8%B1%DA%A9-%D8%A8%D8%B1%D8%AC%D8%A7%D9%85-%D8%A7%D8%B3%D8%AA-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-06T18:43:00+00:00"/>
    <meta property="og:title" content="ماکرون: ایران مایل به ترک برجام است!"/>
    <meta property="og:description" content="رئیس‌جمهوری فرانسه مدعی است چهارمین گام برجامی به منزله اعلام تمایل ایران برای خروج از توافق هسته‌ای است."/>
  </head>
  <body>
    <article>
      <h1>ماکرون: ایران مایل به ترک برجام است!</h1>
      <address>
        <time datetime="2019-11-06T18:43:00+00:00">06 Nov 2019, 18:43</time>
      </address>
      <p>رئیس‌جمهوری فرانسه مدعی است چهارمین گام برجامی به منزله اعلام تمایل ایران برای خروج از توافق هسته‌ای است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛  به نقل از رویترز، امانوئل ماکرون رئیس‌جمهوری فرانسه در واکنش به آغاز چهارمین گام برجامی ایران، مدعی شد: این نخستین بار است که ایران به وضوح تمایل برای خروج از برجام را به واسطه اعلام تزریق گاز اورانیوم به یکی از تأسیسات غنی‌سازی، نشان می‌دهد.</p>
      <p>وی در خاتمه سفری که به چین داشت، طی اظهاراتی این اقدام ایران را «جدی» توصیف کرد.</p>
      <p>ماکرون در ادامه ادعاهای خود افزود: فکر می‌کنم اولین بار است که ایران به شیوه‌ای رک و بی‌پرده، تصمیم به ترک برجام گرفته است و این اقدام به منزله چرخشی بزرگ است.</p>
      <p>به گزارش مهر، گفتنی است سازمان انرژی اتمی ایران با انتشار اطلاعیه‌ای از انتقال ۲۰۰۰ کیلوگرم گاز هگزافلوراید UF۶ به مجتمع هسته‌ای فردو طی صبح امروز(چهارشنبه) خبر داد.</p>
      <p>براساس این گزارش، سازمان انرژی اتمی اعلام کرد: در راستای اجرای دستور حسن روحانی رئیس‌جمهور و شورای عالی امنیت ملی ساعتی پیش مخزن (سیلندر) ۲۸۰۰ کیلویی که حاوی حدود ۲۰۰۰ کیلوگرم گاز هگزا فلوراید اورانیوم (UF۶) است تحت نظارت بازرسان آژانس بین المللی انرژی اتمی پس از انتقال از مجتمع غنی سازی شهید احمدی روشن(نطنز) به مجتمع غنی سازی شهید علیمحمدی(فردو) در سالن خوراک دهی مجتمع فردو قرار گرفت.</p>
      <p>روز گذشته، روحانی با اعلام آغاز اجرای گام چهارم کاهش تعهدات برجامی از گازدهی به سانتریفیوژهای تاسیسات هسته‌ای فردو خبر داد.</p>
      <p>انتهای پیام/</p>
    </article>
  </body>
</html>