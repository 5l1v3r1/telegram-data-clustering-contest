<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/oproscen-tihotapljenja-sircev-245799"/>
    <meta property="og:site_name" content="Slovenske novice"/>
    <meta property="article:published_time" content="2019-11-06T18:30:00+00:00"/>
    <meta property="og:title" content="Oproščen tihotapljenja Sircev"/>
    <meta property="og:description" content="MURSKA SOBOTA – Na murskosoboškem okrožnem sodišču se je pred sodnico Natalijo Goldinskij Husar končal kazenski postopek zoper dva Srba iz Sremske Mitrovice zaradi tihotapljenja ljudi čez državno mejo. Goran Mitrović je takoj priznal krivdo in bil obsojen, ker je 19. junija iz Hrvaške v Slovenijo pretihotapil pet državljanov Sirije, nezakonitih migrantov, ki so želeli v zahodno Evropo. Za prevoz je od vsakega prejel najmanj 100 evrov, je priznal 42-letnik, ki je bil obsojen na sedem mesecev zapora in 1112 evrov denarne kazni. Njegov 31-letni rojak Mladen Vujinović, ki krivde ni priznal, pa je po treh mesecih in pol odkorakal iz murskosoboškega pripora, saj je bil na glavni obravnavi oproščen očitkov. Če bo sodba postala pravnomočna, mu bomo slovenski davkoplačevalci poleg stroškov postopka in zagovornika najbrž morali poravnati še odškodnino za neupravičeno bivanje v priporu."/>
  </head>
  <body>
    <article>
      <h1>Oproščen tihotapljenja Sircev</h1>
      <h2>Analiza telefonov je pokazala, da obtožena nista komunicirala med seboj.</h2>
      <address><time datetime="2019-11-06T18:30:00+00:00">06 Nov 2019, 18:30</time> by <a rel="author">Oste Bakal</a></address>
      <slideshow>
        <figure>
          <img src="https://www.slovenskenovice.si/images/slike/2019/11/04/1084502.jpg"/>
          <figcaption>O. B.Mitrovića in Vujinovića (v kratkih hlačah) so na sodišče pripeljali pravosodni policisti. FOTO: Oste Bakal</figcaption>
        </figure>
        <figure>
          <img src="https://www.slovenskenovice.si/images/slike/2019/11/04/1568475.jpg"/>
          <figcaption>Mladen Vujinović je krivdo od začetka zanikal. FOTO: Oste Bakal</figcaption>
        </figure>
      </slideshow>
      <p>MURSKA SOBOTA – Na murskosoboškem okrožnem sodišču se je pred sodnico<b> Natalijo Goldinskij Husar</b> končal kazenski postopek zoper dva Srba iz Sremske Mitrovice zaradi tihotapljenja ljudi čez državno mejo. <b>Goran Mitrović</b> je takoj priznal krivdo in bil obsojen, ker je 19. junija iz Hrvaške v Slovenijo pretihotapil pet državljanov Sirije, nezakonitih migrantov, ki so želeli v zahodno Evropo. Za prevoz je od vsakega prejel najmanj 100 evrov, je priznal 42-letnik, ki je bil obsojen na sedem mesecev zapora in 1112 evrov denarne kazni. Njegov 31-letni rojak <b>Mladen Vujinović</b>, ki krivde ni priznal, pa je po treh mesecih in pol odkorakal iz murskosoboškega pripora, saj je bil na glavni obravnavi oproščen očitkov. Če bo sodba postala pravnomočna, mu bomo slovenski davkoplačevalci poleg stroškov postopka in zagovornika najbrž morali poravnati še odškodnino za neupravičeno bivanje v priporu.</p>
      <h3>Odvetnik o utrujenih policistih</h3>
      <p>Dvojico so 19. junija letos prijeli v okolici Ljutomera, a naj ne bi bila povezana. Da je to res, je dejal tudi obsojeni Mitrović, ki je na glavni obravnavi dejal, da soobtoženega ne pozna in ga je prvič videl na sodišču v Murski Soboti. Vujinović je v svoj bran povedal, da se je junija res gibal po Sloveniji, tudi v okolici Ljutomera, a le zato, da se pripelje do Avstrije, kjer je iskal službo.<br/>»Policistom nič ne zamerim. Morda so utrujeni zaradi obilice dela in so preprosto povezali v eno kaznivo dejanje dva tujca v dveh avtomobilih z istimi krajevnimi registrskimi oznakami,« je v zaključnem govoru na glavni obravnavi dejal zagovornik <b>Milan Krstić</b> in še nekoliko pikro dodal: »Strah me je, v kakšni državi živimo. Pričakoval bi, da bi tožilstvo z umikom obtožnice proti mojemu varovancu samo končalo zadevo, ne pa da smo zdaj imeli sojenje. Analiza telefonov je že v preiskavi pokazala, da nista komunicirala med seboj. Vujinović ni prejel nobenega plačila ali denarja, da je sodeloval v kaznivem dejanju. Vemo pa, kako se opravljajo plačila za kazniva dejanja tihotapljenja ljudi.«</p>
      <figure>
        <img src="https://www.slovenskenovice.si/images/slike/2019/11/04/1568475.jpg"/>
        <figcaption>Mladen Vujinović je krivdo od začetka zanikal. FOTO: Oste Bakal</figcaption>
      </figure>
      <p>Da obstaja upravičen dvom, da je bil vpleten, se je strinjala tudi sodnica, ki meni, da morda obstajajo indici, da je zaradi izvrševanja kaznivega dejanja res prišel v Slovenijo. »Ampak na tak način, kot ste bili obtoženi in da ste v dejanju sodelovali z vašim že obsojenim rojakom, pa v tej zadevi ni dovolj dokazov,« je dejala. Vujinović naj bi po izreku oprostilne sodbe še isti dan odšel domov, denar za potovanje naj bi mu posodil kar odvetnik Krstić.<br/><br/>Nezadovoljen s takšno sodbo je okrožni državni tožilec <b>Borut Horvat </b>takoj napovedal pritožbo na višje sodišče v Mariboru. </p>
    </article>
  </body>
</html>