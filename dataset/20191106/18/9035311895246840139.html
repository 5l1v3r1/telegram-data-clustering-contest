<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/06/fatihte-olu-bulunan-4-kardesin-otopsisinde-siyanur-tespit-edildi"/>
    <meta property="og:site_name" content="euronews"/>
    <meta property="article:published_time" content="2019-11-06T18:20:01+00:00"/>
    <meta property="og:title" content="Fatih'te ölü bulunan 4 kardeşin otopsisinde siyanür tespit edildi"/>
    <meta property="og:description" content="İstanbul Fatih'te bir evde 2'si kadın 4 kardeşin cesedi bulundu. Adli Tıp Kurumu'nda yapılan ön otopside kardeşlerin siyanür içtikleri tespit edildi."/>
  </head>
  <body>
    <article>
      <h1>Fatih'te ölü bulunan 4 kardeşin otopsisinde siyanür tespit edildi</h1>
      <address><time datetime="2019-11-06T18:20:01+00:00">06 Nov 2019, 18:20</time> by <a rel="author">Euronews </a></address>
      <p>İstanbul Fatih'te bir evde 2'si kadın 4 kardeşin cesedi bulundu. Adli Tıp Kurumu'nda yapılan ön otopside kardeşlerin siyanür içtikleri tespit edildi.</p>
      <p>Molla Gürani Mahallesi'ndeki bir evde yaşayanlara ulaşılamadığı ihbarı üzerine, polis ekipleri söz konusu eve gitti. Emniyet görevlileri evin kapısında "Dikkat siyanür var, polisi arayın, içeri girmeyin." notuyla karşılaştı.</p>
      <p>Ekipler Cumhuriyet savcısının talimatıyla dairenin kapısını açan ve içeri girdi.</p>
      <p>Ekipler, evde hareketsiz yatan Cüneyt (48), Oya (54), Kamuran (60) ve Yaşar Y. (56) isimli 4 kardeşin hayatını kaybettiğini belirledi.</p>
      <p>Polis ekipleri, kapıdaki not ve evdeki koku nedeniyle ortamda kimyasal madde olması ihtimaline karşın, AFAD ekiplerine bilgi verdi.</p>
      <p>AFAD ve polis ekipleri giydikleri özel kıyafetlerle evde yaklaşık 2,5 saat inceleme yaptı.</p>
      <p>İncelemenin ardından cesetler, kesin ölüm nedeninin belirlenmesi için İstanbul Adli Tıp Kurumuna gönderildi.</p>
      <p>Kapıda her hangi bir zorlama olmaması ve kapıya bırakılan not nedeniyle 4 kardeşin kimyasal bir ilaçla intihar ettiği üzerinde duruluyor.</p>
      <p>Adli Tıp Kurumu'nda yapılan ön otopside kardeşlerin siyanür içtikleri tespit edildi. Kesin otopsi sonuçlarının çıkmasının zaman alacağı belirtilirken olay yeri inceleme ekiplerinin evden aldığı su bardakları incelemeye alındı.</p>
      <p>Komşuları anne ve babalarının ölümünden sonra kardeşlerin yüklü bir borç altında kaldıklarını ve maddi olarak zor bir dönemden geçtiklerini belirtti.</p>
      <h3>BEDAŞ faturası ödenmeyen elektriği kesti</h3>
      <p>Polislerin evde yaptıkları incelemenin ardından yerel saatle 09.30 sıralarında BEDAŞ ekipleri, 607,16 liralık elektrik faturasının 2 aydır ödenmediği gerekçesiyle elektrikleri kesti.</p>
    </article>
  </body>
</html>