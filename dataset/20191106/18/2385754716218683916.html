<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/596064/oi-2-politografiseis-epi-diakyvernisis-xristofia-ki-o-kenyatis-pou-vgazei-mati"/>
    <meta property="og:site_name" content="SIGMALIVE"/>
    <meta property="article:published_time" content="2019-11-06T18:10:00+00:00"/>
    <meta property="og:title" content="Οι 2 πολιτογραφήσεις επί διακυβέρνησης Χριστόφια κι ο Κενυάτης που βγάζει μάτι"/>
    <meta property="og:description" content="Δυο εκ των Ρώσων επενδυτών για τους οποίους έχουν ήδη εκκινήσει διαδικασίες αποστέρησης της ιδιότητας τους ως πολίτες της Κυπριακής Δημοκρατίας, απέκτησαν..."/>
  </head>
  <body>
    <article>
      <h1>Οι 2 πολιτογραφήσεις επί διακυβέρνησης Χριστόφια κι ο Κενυάτης που βγάζει μάτι</h1>
      <address><time datetime="2019-11-06T18:10:00+00:00">06 Nov 2019, 18:10</time> by <a rel="author">Χρίστος Χαραλάμπους</a></address>
      <p>Δυο εκ των Ρώσων επενδυτών για τους οποίους έχουν ήδη εκκινήσει διαδικασίες αποστέρησης της ιδιότητας τους ως πολίτες της Κυπριακής Δημοκρατίας, απέκτησαν κυπριακή υπηκοότητα το 2012, επί διακυβέρνησης Δημήτρη Χριστόφια.</p>
      <p>Πρόκειται για δυο Ρώσους, συμπεριλαμβανομένων και των συγγενικών προσώπων (επτά στο σύνολο). Οι εν λόγω επενδυτές καταζητούνται από την Interpol για οικονομικής φύσεως εγκλήματα και υπεξαίρεση δεκάδων εκατομμυρίων. Σύμφωνα με τις ίδιες πληροφορίες, τους εν λόγω Ρώσους αναζητεί και η κυβέρνηση του Βλαντιμίρ Πούτιν.</p>
      <p>Το πρόγραμμα πολιτογραφήσεων φαίνεται να ήταν διάτρητο και να επέτρεπε κατάχρησή του από εγκληματίες καθώς επτά από τις υπόλοιπες περιπτώσεις - και πέραν του Μαλαισιανού και Καμποτζιανού - η μια περίπτωση του Κενυάτη «βγάζει» μάτι.</p>
      <p>Πρόκειται για πρόσωπο που καταζητείται σε σωρεία χωρών για υπεξαίρεση δεκάδων δις ευρώ και στον οποίο παραχωρήθηκε υπηκοότητα από την παρούσα κυβέρνηση κατά την πρώτη της θητεία. </p>
      <p>Πηγές διαβεβαίωσαν το ΣΙΓΜΑ, ότι δεν προκύπτει να υπάρχει συγκεκριμένο μοτίβο – περίοδος που να σχετίζεται με ένα δικηγορικό γραφείο αναφορικά με τις επίμαχες περιπτώσεις. Οι ίδιες πηγές εκτιμούν ότι ο αριθμός των πολιτογραφήσεων που θα αποστερηθούν το προσεχές διάστημα δεν αναμένεται να εκτοξευτεί.</p>
    </article>
  </body>
</html>