<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/ministeri-Sanitat-aconsella-limitar-consum-peix-mercuri_0_2339166219.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T18:09:00+00:00"/>
    <meta property="og:title" content="El ministeri de Sanitat recomana limitar el consum de peix pel mercuri"/>
    <meta property="og:description" content="Embarassades i menors de 10 anys han d'evitar varietats com la tonyina vermella"/>
  </head>
  <body>
    <article>
      <h1>El ministeri de Sanitat recomana limitar el consum de peix pel mercuri</h1>
      <h2>Embarassades i menors de 10 anys han d'evitar varietats com la tonyina vermella</h2>
      <address>
        <time datetime="2019-11-06T18:09:00+00:00">06 Nov 2019, 18:09</time>
      </address>
      <p>El ministeri de Sanitat espanyol aconsella limitar el consum de qualsevol tipus de peix a tres o quatre racions per setmana i evitar del tot segons quines espècies en el cas de menors de 10 anys i dones embarassades per la presència de mercuri. El contingut d'aquest tòxic natural pot ser molt alt en la tonyina vermella o el peix espasa, i menys elevat en el cas dels seitons, el bacallà o les sardines. L'Agència Espanyola de Seguretat Alimentària i Nutrició (Aesan) ha presentat aquest dimecres la guia actualitzada de recomanacions pesqueres i, si bé va afirmar que el consum de peix és "segur, saludable i recomanable" per a la població general, va admetre que "l'aparició de nova informació científica i tècnica ha fet necessari revisar [les pautes de consum recomanat de peix]". </p>
      <p>Els infants menors de 10 anys, les dones gestants i les que planegin quedar-se embarassades, així com les que encara donen el pit als seus fills, han d'evitar consumir els grups de peixos amb un alt contingut de mercuri: el peix espasa, el peix emperador, la tonyina vermella i el tauró (caçó, solraig, gat i tintorera). En nens de 10 a 14 anys, l'Aesan aconsella reduir el consum d'aquests productes a 120 grams al mes.</p>
      <p>Les noves recomanacions s'estenen també als adolescents de fins a 14 anys, que poden menjar espècies amb un contingut de mercuri baix o mitjà. La població general en pot consumir fins a quatre vegades per setmana, sempre que s'incloguin en una dieta variada i es combinin les varietats blaves i les blanques. Aquests peixos i mariscs aptes per norma general són productes tan comuns i habituals en la dieta mediterrània com les anxoves, el verat, les escopinyes, els calamarsons, els musclos i el sorell. Completen aquest llistat altres varietats com l'arengada, els calamars, les cloïsses, l'orada, el llenguado, el lluços, el pop, el salmó, la sardina i la truita.</p>
      <p>Segons el govern espanyol, però, el producte que arriba als plats dels ciutadans passa uns controls d'obligat compliment, marcats per la legislació alimentària europea, que garanteixen un consum segur. De fet, l'organisme internacional aclareix en les seves directrius als estats membres que, malgrat l'exposició a nivells de mercuri, el peix i el marisc "aporten beneficis i són recomanables". L'Aesan recomana el peix per la qualitat de la seva proteïna i del seu greix, ja que contenen quantitats adequades d'aminoàcids essencials, escassos greixos saturats i una important proporció d'àcids grassos omega-3 i vitamines A, D, E, B6 i B12.</p>
      <h3>La contaminació, la causa</h3>
      <p>El mercuri és un element químic natural present a l'escorça terrestre que s'allibera al medi ambient a través de l'activitat volcànica o l'erosió de les roques per l'acció de l'aigua i el vent. Ara bé, les activitats humanes i la contaminació que se'n deriva tenen una gran responsabilitat pel que fa a la seva presència al mar: la indústria i la crema de combustibles fòssils i residus, per mencionar-ne alguns exemples, afavoreixen l'emissió del tòxic que, progressivament, s'acumula a l'organisme dels peixos.</p>
      <p>La forma orgànica d'aquest químic –el metilmercuri– té una elevada toxicitat i es dissol fàcilment en greixos. En el cas de les embarassades, el consum continuat pot fer que el mercuri travessi la barrera hematoencefàlica i la placenta, i provoqui alteracions en el sistema nerviós central del fetus. A més –apunta Sanitat– pot perjudicar els ronyons i alterar el pes corporal, la funció locomotora i la funció auditiva. </p>
    </article>
  </body>
</html>