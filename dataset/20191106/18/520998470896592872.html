<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/ukraine/nefodov-na-bukovini-zaraz-za-velikim-rahunkom-e-odin-punkt---porubne-379923"/>
    <meta property="og:site_name" content="Погляд"/>
    <meta property="article:published_time" content="2019-11-06T18:02:00+00:00"/>
    <meta property="og:title" content="М. Нефьодов: На Буковині зараз, за великим рахунком, є один пункт - Порубне"/>
    <meta property="og:description" content="Державна митна служба протягом наступного року здійснить капітальний ремонт на 16 пунктах пропуску на українському кордоні, на що планує витратити 488 мільйонів, які закладені в проєкт бюджету"/>
  </head>
  <body>
    <article>
      <h1>М. Нефьодов: На Буковині зараз, за великим рахунком, є один пункт - Порубне</h1>
      <h2>В Україні капітально відремонтують 16 пунктів пропуску на кордоні</h2>
      <address>
        <time datetime="2019-11-06T18:02:00+00:00">06 Nov 2019, 18:02</time>
      </address>
      <p>Державна митна служба протягом наступного року здійснить капітальний ремонт на 16 пунктах пропуску на українському кордоні, на що планує витратити 488 мільйонів, які закладені в проєкт бюджету. Про це заявив під час брифінгу <b>голова ДМС України Максим Нефьодов.</b></p>
      <p>- У 2020 році пріоритетним є будівництво, реконструкція і капітальний ремонт 16 пунктів пропуску. Це те, що ми будемо робити, враховуючи ресурси, які вже є. Вони покривають майже повністю західний кордон, плюс важливі пропускні пункти з Росією та Білоруссю. Три пункти у Львівській області мали бути реконструйовані, використовуючи польський кредит, який був наданий ще 2015 року. Жоден злотий із цих грошей не освоєний. Решта - пункти пропуску, які будуть реконструйовані, використовуючи державне фінансування, - розповів він.</p>
      <p>За словами Нефьодова, обиралися пункти пропуску за принципом найбільшого трафіку.</p>
      <p>- Там, де можливість обслуговувати трафік краще, або збільшити його пропускну здатність. Це ті об’єкти, які вже перебувають в якихось суттєвих частках готовності, як наприклад в Чернівецькій області недобудовані пункти в Дяківцях, - уточнив він.</p>
      <p>Також головний митник спрогнозував, що роботи щодо 12 пунктів пропусків будуть завершені до кінця наступного року.</p>
      <p>- Це більшість із усіх, які є, вони не включають лише будівництво нових, зокрема Шегині і Краковець, тому що там справді будівництво нового пункту пропуску, - додав він, зауваживши, що роботи щодо ще чотирьох об’єктів заплановано завершити до кінця 2021 і до кінця 2022 року - на Закарпатті й у Львові.</p>
      <p>Водночас Нефьодов наголосив, що Держмитслужба хоче запустити в експлуатацію сканувальні системи та вагові комплекси.</p>
      <p>- Як ви знаєте, закуплено 7 систем, з яких 6, крім тієї, що розміщена у Шегинях, можна запустити до кінця цього року. В Шегинях вона прив’язана до капітальної реконструкції пункту пропуску, що буде завершено приблизно через півтора роки. До цього часу є питання, чи можна його запускати за тимчасовою схемою. Зараз виїзд з цього сканера припадає просто в смугу руху для легкового транспорту, що неможливо. Ми знайшли на складах незмонтовані 11 ваг, закупівля яких почалася ще 2017 року, але вони не були встановлені. До кінця року вони будуть встановлені, - розповів митник.</p>
      <p>Водночас він зазначив, що щодо об’єктів інфраструктури "Ужгород", "Лужанка", "Бачівськ", "Ягодин" та низки інших є також проекти капітального ремонту.</p>
      <p>- Наступного року буде запущений і суттєво розширений пункт пропуску "Устилуг", який зніме частину навантаження з "Ягодина" у Волинській області. Він буде досить потужний, за розрахунком там майже 300 вантажних автомобілів на добу. У Чернівецькій області зараз, за великим рахунком, є один пункт - "Порубне". Це призводить до черг і до логістичних проблем. Найсумніше, що "Красноїльськ" і "Дяківці" починали робити коштом прикордонного співробітництва, але так і не запустили, зробили десь на 80%. Пішого переходу на "Рава-Руській" зараз фізично не існує, його треба добудувати. Суттєва реконструкція на "Ужгороді", де необхідно зробити нову об’їздну дорогу, інтерконект зі словацькою стороною, а також будівництво складу для вилученого майна тощо, - перерахував він завдання, запевнивши, що туалети на пунктах пропусків будуть приведені у відповідність до норм.</p>
      <footer>Джерело: <a href="https://tsn.ua/">ТСН</a></footer>
      <related>
        <h4>Схожі записи</h4>
        <a href="https://pogliad.ua/news/bukovina/novu-bukovinsku-mitnicyu-pershoyu-zareestruvali-v-ukrayini-379904"/>
        <a href="https://pogliad.ua/news/bukovina/premer-iz-golovnim-mitnikom-krayini-pribuli-na-bukovinu-379278"/>
        <a href="https://pogliad.ua/news/ukraine/v-ukrayini-rizko-zbilshat-shtrafi-za-kontrabandu-379131"/>
        <a href="https://pogliad.ua/news/ukraine/usi-mitnici-ukrayini-ob-ednayut-u-edinu-yuridichnu-osobu-375374"/>
      </related>
    </article>
  </body>
</html>