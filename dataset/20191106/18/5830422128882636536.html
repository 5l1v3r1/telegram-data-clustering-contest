<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140460/%D8%AA%D9%88%D8%B5%DB%8C%D9%87-%D9%87%D8%A7%DB%8C-%D9%82%D8%A7%D9%86%D9%88%D9%86%DB%8C-%D9%88-%D9%85%D9%87%D9%85-%D8%AF%D8%A7%D8%AF%D8%B3%D8%AA%D8%A7%D9%86-%DA%A9%D9%84-%D8%A8%D9%87-%D9%86%D8%A7%D9%85%D8%B2%D8%AF%D9%87%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%85%D8%AC%D9%84%D8%B3"/>
    <meta property="og:site_name" content="boursepress.ir"/>
    <meta property="article:published_time" content="2019-11-06T18:08:00+00:00"/>
    <meta property="og:title" content="توصیه های قانونی و مهم دادستان کل به نامزدهای انتخابات مجلس"/>
    <meta property="og:description" content="دادستان کل درباره انتخابات مجلس یازدهم که دوم اسفند برگزار می شود ، توصیه های قانونی و مهمی به نامزدها اعلام و خواهان رعایت موارد اعلامی شد ."/>
  </head>
  <body>
    <article>
      <h1>توصیه های قانونی و مهم دادستان کل به نامزدهای انتخابات مجلس</h1>
      <address>
        <time datetime="2019-11-06T18:08:00+00:00">06 Nov 2019, 18:08</time>
      </address>
      <p>
        <i>دادستان کل درباره انتخابات مجلس یازدهم که دوم اسفند برگزار می شود ، توصیه های قانونی و مهمی به نامزدها اعلام و خواهان رعایت موارد اعلامی شد .</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، محمدجعفر منتظری با صدور اطلاعیه‌ای درباره انتخابات مجلس اعلام کرد: بر اساس قانون انتخابات مجلس از جمله مواد 56 ، 59، 60، 61و 65 مکرر آن، زمان قانونی و مجاز فعالیت تبلیغات انتخاباتی نامزد‌های نمایندگی به مدت یک هفته تعیین شده که از هشت روز قبل از روز اخذ رای آغاز می‌شود و تا 24 ساعت قبل از اخذ رای ادامه دارد.</p>
      <p>بنابراین انجام هرگونه فعالیت تبلیغات انتخاباتی به نفع یا علیه نامزدها، توسط هر کسی و از جمله نامزدها، ستاد‌های تبلیغات انتخاباتی و طرفداران تا 24 بهمن 98 و از تاریخ اول اسفند 98 تا پایان زمان اخذ رأی ممنوع است.</p>
      <p>انجام هر گونه فعالیت تبلیغاتی برای نامزد‌های نمایندگی از هر وسیله رسمی و دولتی، استفاده از وسایل و امکانات کلیه دستگاه‌های اجرایی و موسسات عمومی غیردولتی و هر نهاد بهره‌مند از بودجه و اموال عمومی و نیز فعالیت کارمندان در ساعات اداری ممنوع است و هیچ کدام از دست‌اندرکاران امور اجرایی و نظارتی انتخاباتی نیز نمی‌توانند به نفع یا به ضرر نامزد‌ها و جریانات سیاسی در انتخابات اعلام نظر کنند.</p>
      <p>همچنین نصب هر گونه آگهی و سایر اقلام تبلیغات انتخاباتی نامزد‌ها بر روی تابلوها، خودرو‌ها و سایر تجهیزات و تاسیسات دولتی و عمومی و نیز بر روی اماکن خصوصی بدون رضایت ذی‌حق، در سراسر کشور ممنوع است. اغوا و فریب مردم، اظهار مطالب خلاف واقع و نیز هر گونه هتک حرمت و حثیت اشخاص به صورت فیزیکی یا از طریق شبکه‌های اجتماعی و فضای مجازی، تخریب اقلام تبلیغاتی نامزد‌ها در مهلت قانونی تبلیغات، استفاده از کاروان‌های تبلیغاتی و بر هم زدن اجتماعات قانونی و تعرض به ستاد‌های انتخاباتی نامزد‌ها در عرصه فعالیت‌های تبلیغاتی انتخابات ممنوع است.</p>
      <p>لذا به همه داوطلبین نمایندگی مجلس و ستاد‌های تبلیغات انتخاباتی و طرفداران آن‌ها توجه داده می‌شود تا ضمن رعایت قانون، از هر نوع فعالیت دارای شائبه تبلیغات انتخاباتی به نفع خود یا علیه دیگری جدا خودداری کنند و از کلیه دستگاه‌های اجرایی، نظارتی، انتظامی و اطلاعاتی و نیز دیده‌بانان مردمی عرصه پیشگیری انتظار دارد ضمن هماهنگی و همکاری لازم، تخلفات و جرایم انتخاباتی زودهنگام مذکور را به همراه مستندات مربوط به ستاد‌های پیشگیری و رسیدگی به جرایم و تخلفات انتخاباتی استان و شهرستان ذی‌ربط گزارش کنند.</p>
      <p>نمایندگان مجلس هم که مصمم به نامزدی در انتخابات پیش‌رو هستند، برنامه‌های مرتبط با اجرای وظایف نمایندگی و نحوه حضور در مجامع، محافل و حوزه‌های انتخابیه خود را به گونه‌ای تمشیت کنند که هیچ گونه شائبه تبلیغات انتخاباتی ایجاد نشود.</p>
      <p>همچنین در اجرای مواد 17 و 67 قانون انتخابات مجلس شورای اسلامی، مراجع قضایی ضمن هماهنگی با ناظرین شورای نگهبان و هیات‌های اجرایی، اقدامات لازم را به منظور پیشگیری از وقوع جرم در محدوده مقررات انجام می‌دهند و به تخلفات و جرائم انتخابات هم، به صورت فوق‌العاده و خارج از نوبت رسیدگی می‌کنند.</p>
      <p>انتهای پیام</p>
    </article>
  </body>
</html>