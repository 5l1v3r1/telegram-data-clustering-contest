<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/682644/idioktites-aftokiniton-kalountai-na-katavaloun-teli-taxinomisis-p"/>
    <meta property="og:site_name" content="enikos.gr"/>
    <meta property="article:published_time" content="2019-11-06T18:31:00+00:00"/>
    <meta property="og:title" content="Ιδιοκτήτες αυτοκινήτων καλούνται να καταβάλουν τέλη ταξινόμησης που έχουν πληρώσει - Τι καταγγέλλουν στον Realfm 97,8"/>
    <meta property="og:description" content="Περισσότεροι από 3.000 είναι οι πολίτες που ειδοποιήθηκαν από την εφορία Βόλου και Νέας Ιωνίας να πληρώσουν ατομικές οφειλές..."/>
  </head>
  <body>
    <article>
      <h1>Ιδιοκτήτες αυτοκινήτων καλούνται να καταβάλουν τέλη ταξινόμησης που έχουν πληρώσει - Τι καταγγέλλουν στον Realfm 97,8</h1>
      <address>
        <time datetime="2019-11-06T18:31:00+00:00">06 Nov 2019, 18:31</time>
      </address>
      <p>Περισσότεροι από 3.000 είναι οι πολίτες που ειδοποιήθηκαν από την εφορία Βόλου και Νέας Ιωνίας να πληρώσουν ατομικές οφειλές για τις πρώτες <a href="http://www.enikos.gr/society/292133/epistrefontai-adeies-odigisis-pinakides-kai-adeies-kykloforias">άδειες κυκλοφορίας οχημάτω</a>ν, που αγοράστηκαν και τέθηκαν σε κυκλοφορία ήδη από τα έτη 2001 και 2002.</p>
      <p>Όσοι γνωρίζουν την υπόθεση, υποστηρίζουν ότι στην ουσία πληρώνουν τα απόνερα μιας μεγάλης υπόθεσης που αποκαλύφθηκε το 2001, οδηγήθηκε στα δικαστήρια και έκλεισε με παραγραφές και αθωώσεις και στην οποία φέρονταν εμπλεκόμενοι ένα γραφείο ταξινόμησης στον Βόλο και εφοριακός υπάλληλος.</p>
      <p>Οι ιδιοκτήτες καλούνται να πληρώσουν πρόστιμα για τις άδειες των αυτοκινήτων τους που φέρονται να μην έχουν πληρωθεί, παρότι τα κατέχουν από το 1999. Τα πρόστιμα συνολικά ξεπερνούν τα 250.000 ευρώ.</p>
      <p>Οι ιδιοκτήτες αντιδρούν έντονα. Πραγματοποίησαν συγκέντρωση έξω από το Εργατικό Κέντρο Βόλου, όπου ο Γιάννης Μαστρογιάννης θύμα της υπόθεσης και μέλος της τριμελούς επιτροπής που συστάθηκε για την αντιμετώπιση του προβλήματος είπε ότι «συνεχώς αποστέλλονται χαρτιά, ακόμη και αυτή τη στιγμή που μιλάμε. Ο συνολικός αριθμός των θιγόμενων πολιτών θα ξεπεράσει τους 3.000».</p>
      <p>Οι διαμαρτυρόμενοι πολίτες ενημερώθηκαν για τις εξελίξεις γύρω από το θέμα μετά τη συγκρότηση 3μελούς επιτροπής που εξουσιοδοτήθηκε να έρθει σε επαφή με κάθε αρμόδιο.</p>
      <p>«Απευθυνθήκαμε σε νομικούς και εισαγγελείς. Έχουμε έρθει σε επαφή με τους πάντες. Η λύση είναι δύσκολη και γι’ αυτό απευθυνθήκαμε και σε πολιτικά πρόσωπα. Ξέρουμε ότι έχει κάνει επερώτηση ο βουλευτής Μαγνησίας Αλέξανδρος Μεϊκόπουλος. Έχουμε κάνει επαφή και με τον βουλευτή Μαγνησίας Χρήστο Μπουκώρο, ο οποίος μας ζήτησε και το καταθέσαμε υπόμνημα για να το μεταφέρει στην ΑΑΔΕ. Το πρόβλημα είναι καθαρά θέμα της ΑΑΔΕ. Ούτε του υπουργείου είναι, ούτε τίποτα. Το υπόμνημα βρίσκεται ήδη στην Αθήνα και ευελπιστούμε να δοθεί λύση. Οι μόνοι βουλευτές που κινητοποιήθηκαν», ανέφερε.</p>
      <p>Ο ίδιος επισήμανε: «Μας δίνουν δίκιο. Όμως γιατί μας καλούν να πληρώσουμε;».</p>
      <p>«Να μας δώσουν τα τέλη κυκλοφορίας 18 χρόνων που πληρώναμε να τους δώσουμε τα τέλη της πρώτης άδειας κυκλοφορίας που υποτίθεται ότι χρωστάμε», προέτρεψε άλλος πολίτης.</p>
      <p>Επισημαίνεται ότι οι φορολογούμενοι καλούνται να καταβάλουν ποσά της τάξεως των 75 και 85 ευρώ κατά κύριο λόγο και σε ορισμένες περιπτώσεις ακόμη υψηλότερα, της τάξεως των 150 ευρώ αλλά και των 300, ενώ ισχυρίζονται ότι έχουν καταβάλει τα τέλη ταξινόμησης καθώς έχουν παραλάβει κανονικά τις πινακίδες κυκλοφορίας των αυτοκινήτων τους.</p>
      <p>Τα μπιλιετάκια απεστάλησαν μετά από τελεσίδικη απόφαση δικαστηρίου σχετική με τέλη.</p>
      <p>
        <b>Καταγγέλλων στον Realfm: "Είναι άδικο και αλητεία"</b>
      </p>
      <p>Μιλώντας στον Realfm 97,8 και την εκπομπή των Γιώργου Ψάλτη και Στεφανίας Κασίμη ο καταγγέλλων -θύμα της συγκεκριμένης απάτης -Παναγιώτης Γάτος τόνισε:</p>
      <p>"Μου ήρθε ένα χαρτί ότι χρωστάω 85 ευρώ στην εφορία από την άδεια του αυτοκινήτου που πήρα το 2000. Πήγα στην εφορία και μου είπαν ότι ναι μεν το έχω πληρώσει από τότε που πήρα το αυτοκίνητο, αλλά είχε γίνει μια ατασθαλία από κάποιους εδώ στον Βόλο όπως αποδείχθηκε από έρευνα του ΣΔΟΕ και τώρα καλούμαστε να πληρώσουμε εμείς γιατί όπως λένε κάποιος πρέπει να πληρώσει το χρέος αυτό. Μαζί με εμένα καλούν κι άλλα 2.500 άτομα. Έγινε μια επιτροπή και θα βάλουμε και δικηγόρο ενώ θέσαμε το θέμα και σε τοπικούς πολιτικούς οι οποίοι είπαν ότι θα λυθεί το θέμα με νομοθετική παρέμβαση".</p>
      <p>Σύμφωνα με τον κ. Γάτο "είναι άδικο και αλητεία να τα ξαναπληρώσουμε. Κάποια αυτοκίνητα μάλιστα έχουν πουληθεί κιόλας έπειτα από 20 χρόνια. Γελοιοποιήθηκαν με το να ξαναστείλουν τα χαρτιά. Πρέπει να λυθεί το θέμα με νομοθετική παρέμβαση".</p>
      <p>Ακούστε το ηχητικό:</p>
      <figure>
        <audio src="http://media.enikos.gr/data/podcasts/682644_17eb196e57-a1aa9c99fc41db57.mp3"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/economy/682437/nea-fesia-stin-eforia-ton-septemvrio-posoi-ofeiletes-einai-antime%0A%20%20%20%20%0A"/>
        <a href="http://www.enikos.gr/economy/682380/foro-kinitra-gia-fthina-ochimata-oles-oi-leptomereies-tou-schedio%0A%20%20%20%20%0A"/>
        <a href="http://www.enikos.gr/economy/681727/paranoma-kykloforousan-to-ena-sta-tessera-aftokinita-me-xenes-pin%0A%20%20%20%20%0A"/>
        <a href="http://www.enikos.gr/economy/680749/ti-allazei-sta-diodia-pos-tha-ginontai-oi-pliromes-video%0A%20%20%20%20%0A"/>
        <a href="http://www.enikos.gr/economy/680674/tsouchtera-prostima-se-osous-den-perasan-to-aftokinito-tous-apo-k%0A%20%20%20%20%0A"/>
        <a href="http://www.enikos.gr/economy/679768/pote-tha-anartithoun-sto-taxisnet-ta-teli-kykloforias-oles-oi-lep%0A%20%20%20%20%0A"/>
        <a href="http://www.enikos.gr/economy/679749/erchetai-baraz-katascheseon-gia-chrei-stin-eforia-poioi-bainoun-s%0A%20%20%20%20%0A"/>
        <a href="http://www.enikos.gr/economy/679752/mastiga-ta-peiragmena-konter-se-metacheirismena-aftokinita-ti-pro%0A%20%20%20%20%0A"/>
        <a href="http://www.enikos.gr/economy/679554/nea-pagia-rythmisi-ofeilon-stin-eforia-perissoteres-doseis-alla-k%0A%20%20%20%20%0A"/>
      </related>
    </article>
  </body>
</html>