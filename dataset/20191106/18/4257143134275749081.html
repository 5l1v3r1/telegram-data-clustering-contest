<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/06/megszolalt-a-csalad-ezert-kerult-korhazba-a-vilag-egyik-legnagyszerubb-szinesznoje"/>
    <meta property="og:site_name" content="infostart"/>
    <meta property="article:published_time" content="2019-11-06T18:34:35+00:00"/>
    <meta property="og:title" content="Megszólalt a család, ezért került kórházba a világ egyik legnagyszerűbb színésznője"/>
    <meta property="og:description" content="Nagyon korlátozott és így visszafordítható érkatasztrófa áldozata lett Catherine Deneuve."/>
  </head>
  <body>
    <article>
      <h1>Megszólalt a család, ezért került kórházba a világ egyik legnagyszerűbb színésznője</h1>
      <address><time datetime="2019-11-06T18:34:35+00:00">06 Nov 2019, 18:34</time> by <a rel="author">Infostart</a></address>
      <h3>"Nagyon korlátozott és így visszafordítható érkatasztrófa" áldozata lett Catherine Deneuve.</h3>
      <p>A 76 éves francia filmsztárt Párizsban kórházban ápolják - erősítette meg szerda este a színésznő családja a Le Parisien című napilap értesülését. Claire Blondel, a filmsztár ügynöke az AFP francia hírügynökséggel azt közölte, hogy Catherine Deneuve "ischemiás érkatasztarófát" szenvedett.</p>
      <blockquote>"Szerencsére nincsen semmilyen mozgási zavara, csak néhány nap pihenésre van szüksége"</blockquote>
      <p>- mondta az ügynök, aki egyéb részletet nem közölt a színésznő állapotáról.</p>
      <p>A Le Parisien úgy értesült, hogy <a href="https://infostart.hu/kultura/2019/11/06/sulyos-allapotban-korhazba-vittek-catherine-deneuve-ot">a színésznő szerdára virradóra lett rosszul</a>. A család és az ügynök által használt fogalmak alapján a francia hírügynökség szerint nem lehet biztosan megmondani, mi történt Catherine Deneuve-vel. A legkevésbé súlyos esetben a filmsztárnál átmeneti keringési zavar (tranziens iszkémiás attak - TIA) lépett fel, amely az agyi érkatasztrófa enyhébb és átmeneti formája, amelyet a stroke-hoz hasonlóan a vérkeringés leállása okoz, de a rövid ideg tartó tünetek maradéktalanul eltűnnek. Ugyanakkor a TIA is sürgős ellátást igényel, mert jelentősen növeli a következő napokban az agyvérzés kockázatát.</p>
      <p>Catherine Deneuve az elmúlt hetekben folyamatosan dolgozott, a hét elején Emmanuelle Bercot francia filmszínésznő De son vivant című új filmjében forgatott.</p>
      <p>
        <i>Nyitókép: MTI/EPA/Julien De Rosa</i>
      </p>
    </article>
  </body>
</html>