<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/na-kitajskem-omejili-igranje-videoiger-za-mladolet"/>
    <meta property="og:site_name" content="Primorske novice"/>
    <meta property="article:published_time" content="2019-11-06T18:16:26+00:00"/>
    <meta property="og:title" content="Na Kitajskem omejili igranje videoiger za mladoletne"/>
    <meta property="og:description" content="Kitajska je v torek napovedala omejitve pri igranju videoiger za mladoletne. Za mlajše od 18 let bo tako veljala prepoved igranja spletnih videoiger med 22. uro zvečer in 8. uro zjutraj. Prav tako so za mladoletne omejili igranje videoiger na 90 minut ob delovnikih ter na tri ure ob vikendih ali praznikih, na spletni strani poroča britanski BBC."/>
  </head>
  <body>
    <article>
      <h1>Na Kitajskem omejili igranje videoiger za mladoletne</h1>
      <address><time datetime="2019-11-06T18:16:26+00:00">06 Nov 2019, 18:16</time> by <a rel="author">STA</a></address>
      <p>
        <b>Kitajska je v torek napovedala omejitve pri igranju videoiger za mladoletne. Za mlajše od 18 let bo tako veljala prepoved igranja spletnih videoiger med 22. uro zvečer in 8. uro zjutraj. Prav tako so za mladoletne omejili igranje videoiger na 90 minut ob delovnikih ter na tri ure ob vikendih ali praznikih, na spletni strani poroča britanski BBC.</b>
      </p>
      <figure>
        <img src="https://static.primorske.si/foto/highres/gnweb/718681_igrica2.jpg"/>
        <figcaption>Fotografija je simbolična. Foto: Pixabay</figcaption>
      </figure>
      <p><b>PEKING</b> &gt; Mladini so tudi omejili mesečno porabo denarja na njihovih računih za videoigre. Igralci, stari od osem do 16 let, bodo tako lahko na mesec zapravili do 200 kitajskih juanov (25,81 evra), tisti, ki so stari od 16 do 18 let, pa 400 kitajskih juanov.</p>
      <p>Najnovejše smernice bodo veljale za vse spletne platforme videoiger, ki delujejo na Kitajskem. S pomočjo organov kazenskega pregona bodo vzpostavili enoten identifikacijski sistem, ki bo nastal na osnovi podatkov, ki ga platforme za videoigre uporabljajo za verifikacijo uporabnikove identitete in starosti ter vladnih podatkov.</p>
      <p>Gre za najnovejši ukrep v prizadevanjih Kitajske za zajezitev zasvojenosti z videoigrami pri mladini. Kitajska velja za eno največjih tržišč za videoigre na svetu. Hkrati se na Kitajskem krepijo kritike, da videoigre negativno vplivajo na mlade.</p>
      <p>Kitajska vlada je že lani napovedala vzpostavitev regulatorjev za videoigre in za devet mesecev tudi zaustavila odobritev novih videoiger.</p>
      <p>Svetovna zdravstvena organizacija je lani prvič med duševne bolezni uvrstila zasvojenost z videoigrami.</p>
    </article>
  </body>
</html>