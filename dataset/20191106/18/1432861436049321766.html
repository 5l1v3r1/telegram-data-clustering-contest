<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/levski/hubchev-obqvi-kakvi-podobreniq-e-vidql-v-levski-i-zashto-alar-bie-statichnite-polozheniq-1403663.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-06T18:06:00+00:00"/>
    <meta property="og:title" content="Хубчев обяви какви подобрения е видял в Левски и защо Алар бие статичните положения"/>
    <meta property="og:description" content="Петър Хубчев е останал впечатлен от играта на Левски в мача срещу Етър при победата с 3:0 в мач от 15-ия кръг на Първа лига Легендарният защитник сподели, че е доволен от характера, показан за втори пореден мач срещу дълбоко отбраняващ се тим, и обясни, че сините са се подготвили сериозно през последните дни за силните страни на своя опонент и така се е стигнало до тоталното неутрализиране на скоростните нападения на болярите"/>
  </head>
  <body>
    <article>
      <h1>Хубчев обяви какви подобрения е видял в Левски и защо Алар бие статичните положения</h1>
      <address><time datetime="2019-11-06T18:06:00+00:00">06 Nov 2019, 18:06</time> by <a rel="author">Sportlive.bg</a></address>
      <p><b><a href="https://www.sportlive.bg/tags/8983">Петър Хубчев</a></b> е останал впечатлен от играта на Левски в мача срещу Етър при победата с 3:0 в мач от 15-ия кръг на Първа лига. Легендарният защитник сподели, че е доволен от характера, показан за втори пореден мач срещу дълбоко отбраняващ се тим, и обясни, че "сините" са се подготвили сериозно през последните дни за силните страни на своя опонент и така се е стигнало до тоталното неутрализиране на скоростните нападения на болярите. </p>
      <p>"Ако мога да намеря по-силни <b><a href="https://www.sportlive.bg/bgfootball/levski/Petyr-Hubchev-otlichi-edin-faktor-donesyl-pobedata-nad-Dunav-1390578.html">думи от тези, които казах след мача с Дунав</a></b>, бих ги споделил. Показхме изключителен характер. Искахме още повече победата. Отношението на футболистите към мачовете е доказателство за увеличаващия се характер на играчите в отбора", каза Хубчев пред "Диема спорт". </p>
      <p>"В момента позицията в класирането няма особено значение - всичко се брои накрая. Играчите се раздават еднакво добре, независимо на кое място сме. В днешния мач ни се получиха по-добре пасовете и задържането на топката. Бяхме много раздвижени. Другият голям фактор беше, че неутрализирахме двамата най-силни играчи на Етър и не им позволихме да играят на контраатака. Отнехме им скоростта - те имаха малко положения и съм много доволен от този факт. </p>
      <p>Синхронът в атака? Самото движение на топката беше отлично. 99% от хората в България ще кажат, че това е рутинна победа. Приемам този мач като такъв, в който имахме късмет и показахме добра игра. Нищо повече", отсече треньорът на "сините", който отново бе попитан за решението Дени Алар да изпълнява статичните положения в отбора. </p>
      <p>"Реагирам с усмивка, защото вече съм казвал защо Алар е нагърбен с изпълнението на фаулове. Всеки ден научаваме по нещо ново за футболистите си, но в същото време сме ги следили внимателно преди да ги вземем. Знаехме, че Дени може да изпълнява статични положения - правел го е в последните си два отбора и доказва това на тренировките. Знехме за тези негови качества преди да го вземем в отбора", сподели Хубчев за нападателя на "сините". Именно той беше обявен за играч на мача при успеха с 3:0 над Етър, а<b><a href="https://www.sportlive.bg/bgfootball/levski/Igrachyt-na-macha-Levski---Etyr-Vazhno-e-otboryt-da-vyrvi-no-chakah-svoq-shans-1403657.html"> какво каза Алар за представянето си и най-важния фактор в Левски четете в тази статия</a></b>.  </p>
      <related>
        <h4>Още по темата</h4>
        <a href="https://www.sportlive.bg/bgfootball/ludogorec/Petrichev-Ludogorec-ne-iska-futbolisti-na-Levski-1403428.html"/>
        <a href="https://www.sportlive.bg/bgfootball/levski/Levski-si-nabelqza-igrach-na-Beroe-1391635.html"/>
        <a href="https://www.sportlive.bg/bgfootball/national-team/Golqm-skandal-s-Bobi-Mihajlov-e-prichinata-Hubchev-da-napusne-nacionalniq-otbor-1385862.html"/>
        <a href="https://www.sportlive.bg/bgfootball/levski/Hubchev-ostanal-razocharovan-ot-nqkoi-igrachi-v-Levski-trudno-shte-razchita-na-tqh-1384337.html"/>
        <a href="https://www.sportlive.bg/bgfootball/levski/I-Levski-ne-pozhali-kletiq-Etyr--1403497.html"/>
      </related>
    </article>
  </body>
</html>