<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/do-vyholene-zoo-se-vraceji-stromy-sazet-prijede-i-zpevak-ledecky-20191106.html"/>
    <meta property="og:site_name" content="Deník.cz"/>
    <meta property="article:published_time" content="2019-11-06T18:27:00+00:00"/>
    <meta property="og:title" content="Do olomoucké zoo se vracejí stromy. Sázet přijede i zpěvák Ledecký"/>
    <meta property="og:description" content="Březnová vichřice Eberhard byla největší katastrofou, jaké musela Zoo Olomouc čelit od svého vzniku v roce 1956. Vyvrátila na osm set stromů a mnoho zvířat připravila o zázemí."/>
  </head>
  <body>
    <article>
      <h1>Do olomoucké zoo se vracejí stromy. Sázet přijede i zpěvák Ledecký</h1>
      <address><time datetime="2019-11-06T18:27:00+00:00">06 Nov 2019, 18:27</time> by <a rel="author">Daniela Tauberová</a></address>
      <p>Nejhůře zasažená část jednoho z nejvyhledávanějších turistických cílů v Olomouckém kraji připomínala měsíční krajinu.</p>
      <p>Nyní zoo připravuje výsadbu nových dřevin. Odklizené smrky v budoucnu nahradí smíšený les z borovic, jedlí, dubů, buků, habrů, líp a javorů. Zapojit se může i veřejnost.</p>
      <p>Zájemci si mohou stromek zakoupit a přispět na obnovu olomoucké zoo.</p>
      <p>„Partnerem se může stát milovník olomoucké zoo, parta přátel, která k zahradě chová pouto, rodiny pociťující sounáležitost anebo štědré spolky, kluby, firmy. Ti všichni se mohou stát donátory,“ vyzvala zoo veřejnost.</p>
      <p>Výše ceny stromu se bude odvíjet od jeho letokruhů. Částky jsou stanoveny ve výši 2 500, 5 000 nebo 10 000 korun.</p>
      <figure>
        <img src="https://g.denik.cz/43/eb/alkohol-bezdomovci-popijeni-778798-20192_denik-150-3x2.jpg"/>
      </figure>
      <aside>
        <a href="https://olomoucky.denik.cz/zpravy_region/olomouc-zakaze-popijeni-alkoholu-na-hlavnich-namestich-20191106.html">Olomouc zakáže popíjení alkoholu na hlavních náměstích Přečíst článek ›</a>
      </aside>
      <h3>Přadají se Sigmáci i herci</h3>
      <p>„Těší mě, že kytaru za rýč na chvíli vymění i třeba Janek Ledecký, který výsadbu přijede podpořit, že se k nám přidávají město Olomouc, umělci z Moravského divadla Olomouc, sportovci z SK Sigma Olomouc, Kino Metropol a mnoho dalších,“ uvedl ředitel olomoucké zoo Radomír Habáň.</p>
      <p>Společnou výsadbu zoo naplánovala na čtyři listopadové termíny: 11., 17., 22., a 26. listopadu. Vždy od 10.00.</p>
      <p>„Počet stromů, které lze během dne zasadit, je omezen. Pokud se na některé zájemce nedostane, zahrada vyhlásí termíny další,“ upozornila mluvčí zoo Iveta Gronská.</p>
      <p>Lidé už poskytli zoo finanční pomoc na obnovu po vichřici ve výši téměř 650 tisíc korun. Peníze poslali na sbírkové konto, ale pomoci mohou také prostřednictvím kasiček v areálu.</p>
      <figure>
        <img src="https://g.denik.cz/43/35/olomouc-zoo-oprava-vichrice-eberhard-01_denik-150-3x2.jpg"/>
      </figure>
      <aside>
        <a href="https://olomoucky.denik.cz/zpravy_region/v-zoo-otevre-novy-lanacek-bude-i-pro-dospele-20190930.html">V zoo otevře nový Lanáček. Bude i pro dospělé Přečíst článek ›</a>
      </aside>
    </article>
  </body>
</html>