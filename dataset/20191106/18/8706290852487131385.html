<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/682707/kapnistes-vs-antikapnistes-ti-lene-sto-enikosgr-gia-ton-antikapni"/>
    <meta property="og:site_name" content="enikos.gr"/>
    <meta property="article:published_time" content="2019-11-06T18:27:00+00:00"/>
    <meta property="og:title" content="Καπνιστές Vs αντικαπνιστές: Τι λένε στο enikos.gr για τον αντικαπνιστικό νόμο και τις δηλώσεις Κικίλια για τις θερμάστρες"/>
    <meta property="og:description" content="Ο αντικαπνιστικός νόμος έχει τεθεί σε ισχύ και η εφαρμογή του έχει προκαλέσει πάθη και κόντρες ανάμεσα σε καπνιστές, μη καπνιστές και επιχειρηματίες..."/>
  </head>
  <body>
    <article>
      <h1>Καπνιστές Vs αντικαπνιστές: Τι λένε στο enikos.gr για τον αντικαπνιστικό νόμο και τις δηλώσεις Κικίλια για τις θερμάστρες</h1>
      <address>
        <time datetime="2019-11-06T18:27:00+00:00">06 Nov 2019, 18:27</time>
      </address>
      <p>Του Κώστα Τέο</p>
      <p><a href="http://www.enikos.gr/society/682010/safari-elenchon-gia-tin-efarmogi-tou-antikapnistikou-nomou-tsakos">Ο αντικαπνιστικός νόμος έχει τεθεί σε ισχύ</a> και η εφαρμογή του έχει προκαλέσει πάθη και κόντρες ανάμεσα <a href="http://www.enikos.gr/society/678450/meiopsifia-oi-kapnistes-sti-chora-mas-kampanaki-gia-ti-chrisi-ile">σε καπνιστές, μη καπνιστές</a> και επιχειρηματίες. Την ίδια ώρα, πολλή συζήτηση έχει προκαλέσει η δήλωση του υπουργού Υγείας Βασίλη <a href="http://www.enikos.gr/politics/682435/kikilias-tha-epidotisoume-thermastres-gia-na-kapnizei-o-kosmos-ex">Κικίλια </a>ότι εξετάζεται να δοθεί επιδότηση, για να προμηθευτούν θερμάστρες οι καφετέριες και οι χώροι εστίασης, προκειμένου οι καπνιστές να κάθονται έξω χωρίς να κρυώνουν.</p>
      <p>«Η πρόταση του κ. Κικίλια για τις θερμάστρες δεν είναι σοβαρή, έτσι και αλλιώς τα καταστήματα έχουν σόμπες και θερμάστρες», δήλωσε στο enikos.gr η πρόεδρος του Πανελλήνιου Σωματείου Καταστημάτων, Καταναλωτών, Εστίασης και Διασκέδασης, <b>Νίκη Κωνσταντίνου</b>. «Εμείς ως Σωματείο είμαστε υπέρ του αντικαπνιστικού νόμου, αλλά με εξαιρέσεις. Να υπάρχουν ιδιαίτεροι, ξεχωριστοί χώροι για τους καπνιστές. Ποιος καπνιστής π.χ. θα πάει να ακούσει μουσική και να πιει το ποτό του και θα πρέπει να βγει έξω για να καπνίσει; Επίσης μας έχουν καταγγείλει ότι επιβλήθηκαν πρόστιμα σε ναργιλάδικα; Είναι δυνατόν να έχει γίνει αυτό; Αυτά τα καταστήματα με άλλες δύο ποινές θα κλείσουν. Ο αντικαπνιστικός νόμος, εφόσον εφαρμοστεί ως έχει, θα φέρει λουκέτα. Ήδη, έχει πέσει σημαντικά ο τζίρος».</p>
      <figure>
        <img src="http://media.enikos.gr/data/photos/682707_ba0aa19063-9b5f9197cc673187.jpg"/>
      </figure>
      <p>«Η εφαρμογή του αντικαπνιστικού νόμου εξαπλώνεται και άκουσα τον κ. Κικίλια να λέει ότι η επίσημη αρχή εφαρμογής του νόμου θα γίνει στις 19 Νοεμβρίου και τα πρόστιμα θα είναι τσουχτερά, επιτέλους να συμμαζευτούν», δήλωσε από την πλευρά του στο enikos.gr ο επικεφαλής της επιτροπής εμπειρογνωμόνων για τον έλεγχο του καπνίσματος<b>, Παναγιώτης Μπεχράκης</b>, ο οποίος έπειτα από σχετική ερώτηση σχολίασε και τα αιτήματα των επιχειρηματιών για τη δημιουργία ειδικών χώρων για τους καπνιστές.</p>
      <p>«Σε πρόσφατο πάνελ με την κα. Κωνσταντίνου είχαν χαρακτηρίσει τις προτάσεις της «περίεργες». Ένα κατάστημα 150 τετραγωνικών μπορεί, αναμφισβήτητα, να έχει χώρο για καπνιστές. Ένα μαγαζί 30 τετραγωνικών, όμως πώς θα το κάνει αυτό; Είναι πρόταση που εξυπηρετεί μεγάλες επιχειρήσεις και όχι στο σύνολο τους που εκπροσωπεί η κα. Κωνσταντίνου. Έχουν γίνει συζητήσεις και αιτήματα και στην Ευρώπη γι' αυτό το θέμα και δεν έχουν περάσει», είπε χαρακτηριστικά ο κ. Μπεχράκης, ο οποίος εν συνεχεία αναφέρθηκε και σε πρόσφατη απόφαση από το ΣτΕ, όπου έπειτα από προσφυγή απαγορεύει το κάπνισμα σε χώρους, όπου μέχρι πρότινος επιτρεπόταν, όπως στα καζίνο και στα κέντα διασκέδασης με ζωντανή μουσική. «Δεν μπορεί η Βουλή και το νομικό της Συμβούλιο να προχωρήσει σε νομοθέτηση καταστρατηγώντας την απόφαση του Συμβουλίου της Επικρατείας. Θα είναι «κοινοβουλευτικό πραξικόπημα» και θα αντιτίθεται στους νόμους».</p>
      <figure>
        <img src="http://media.enikos.gr/data/photos/682707_ba951571af-b6acff6ff3b9f1d1.jpg"/>
      </figure>
      <p>«Δεν πρέπει να ισχύσει και να εφαρμοστεί ο νόμος, είναι ρατσιστικός», δήλωσε από την πλευρά του στο enikos.gr ο ιδρυτής του κόμματος Κ.Ο.Τ.Ε.Σ. (Καπνιστικές Ομάδες για την Τέχνη και την Εικαστική Συγκρότηση) <b>Νίκος Λούβρος</b>. «Αν θέλουν να εφαρμοστεί, θα πρέπει σε χώρο να υπάρξει τέτοια διαμόρφωση ούτως ώστε να μπορούν να κάθονται οι καπνιστές και οι μη καπνιστές. Δεν γίνεται να στέλνουν τους καπνιστές έξω από καταστήματα και χώρους. Δεν μπορώ, πραγματικά, να καταλάβω τι πρεμούρα έχει πιάσει την Κυβέρνηση με το κάπνισμα. Έχουμε σημαντικότερα προβλήματα να αντιμετωπίσουμε. Συν τοις άλλοις, δεν γίνεται έπειτα από 10 χρόνια κρίσης, όπου αρκετοί επιχειρηματικές άντεξαν και έβαλαν πλάτη, να τους βάζουμε αυτό το πρόβλημα και να μειώνεται αισθητά ο τζίρος τους».</p>
      <figure>
        <img src="http://media.enikos.gr/data/photos/682707_159913fd11-9ce8a0cfb2470160.jpg"/>
      </figure>
      <p>Υπέρ της εφαρμογής του Νόμου είναι και ο πρόεδρος του Αντικαπνιστικού Συλλόγου Πάτρας, <b>Κώστας Τσαχρέλιας</b>. «Το ποιοτικό περιβάλλον σε μία επιχείρηση δεν σχετίζεται μόνο με το αν είναι καθαρή η τουαλέτα. Πρέπει να έχει και καθαρή ατμόσφαιρα», επισήμανε στο enikos.gr ο κ. Τσαχρέλιας.</p>
      <figure>
        <img src="http://media.enikos.gr/data/photos/682707_9fc5bb1db5-a1b408907c42e5e7.jpg"/>
      </figure>
      <p>«Αυτοί που φωνάζουν για τον αντικαπνιστικό νόμο, δεν έχουν καταλάβει σε τι αποσκοπεί, έχουν πολύ δρόμο για να το καταλάβουν», επισήμανε. «Το Κράτος βοηθάει με αυτόν τον νόμο, όμως θα πρέπει η Κοινωνία να σταθεί αρωγός». «Στην πόλη μας η εφαρμογή του νόμου ειδικά από πέρσι έχει βοηθήσει πολύ. Τα μαγαζιά έχουν ποιοτικό περιβάλλον και οι πολίτες της Πάτρας έχουν αποκτήσει καπνιστικό ήθος».</p>
      <related>
        <h4>σχετικά άρθρα</h4>
        <a href="http://www.enikos.gr/society/682222/ergazomenoi-kethea-aprago-apochorise-to-diorismeno-ds-zitame-dial%0A%20%20%20%20%0A"/>
        <a href="http://www.enikos.gr/society/681703/afto-einai-to-neo-ds-tou-kethea-me-apofasi-tou-vasili-kikilia%0A%20%20%20%20%0A"/>
        <a href="http://www.enikos.gr/society/680482/dorean-mastografies-gia-oles-tis-gynaikes-ano-ton-30-eton-to-sche%0A%20%20%20%20%0A"/>
        <a href="http://www.enikos.gr/society/679007/ston-eisangelea-23chronos-pou-synelifthi-gia-tin-epithesi-sto-pol%0A%20%20%20%20%0A"/>
        <a href="http://www.enikos.gr/society/678956/efodos-melon-tou-rouvikona-sto-politiko-grafeio-tou-kikilia-tora%0A%20%20%20%20%0A"/>
        <a href="http://www.enikos.gr/society/678809/episkepsi-tou-ypourgou-ygeias-vasili-kikilia-stin-ogkologiki-mona%0A%20%20%20%20%0A"/>
        <a href="http://www.enikos.gr/society/677283/stin-ellada-i-apotherapeia-tis-8chronis-alexias-pou-chtypithike-a%0A%20%20%20%20%0A"/>
        <a href="http://www.enikos.gr/society/682665/dimarchos-sevrion-kalodechoumenoi-oi-prosfyges-pou-tha-erthoun%0A%20%20%20%20%0A"/>
        <a href="http://www.enikos.gr/society/682662/epithesi-kata-mathiti-prosfyga-exo-apo-scholeio-sti-thessaloniki-%0A%20%20%20%20%0A"/>
      </related>
    </article>
  </body>
</html>