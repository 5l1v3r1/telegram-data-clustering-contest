<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-30/sport/come-dago-anticipato-novari-39-amministratore-delegato-218338.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-06T18:28:56+00:00"/>
    <meta property="og:title" content="Come dago-anticipato,"/>
    <meta property="og:description" content="COME DAGO-ANTICIPATO, È NOVARI L'AMMINISTRATORE DELEGATO DELLE OLIMPIADI MILANO-CORTINA 2026: VINCE IL FRONTE DI GOVERNO (SPADAFORA) E REGIONE (FONTANA), MENTRE BEPPE SALA E MALAGÒ VOLEVANO BALDAN - L'EX CAPO DI ''3'' IN ITALIA È STATO SCELTO ALL'UNANIMITÀ"/>
  </head>
  <body>
    <article>
      <h1>Come dago-anticipato,</h1>
      <address>
        <time datetime="2019-11-06T18:28:56+00:00">06 Nov 2019, 18:28</time>
      </address>
      <p>
        <b>COME DAGO-ANTICIPATO, È NOVARI L'AMMINISTRATORE DELEGATO DELLE OLIMPIADI MILANO-CORTINA 2026: VINCE IL FRONTE DI GOVERNO (SPADAFORA) E REGIONE (FONTANA), MENTRE BEPPE SALA E MALAGÒ VOLEVANO BALDAN - L'EX CAPO DI ''3'' IN ITALIA È STATO SCELTO ALL'UNANIMITÀ</b>
      </p>
      <hr/>
      <p>
        <b>MILANO-CORTINA: NOVARI,IL MANAGER EX AD DI 3ITALIA</b>
      </p>
      <figure>
        <a href="https://www.dagospia.com/mediagallery/Dago_fotogallery-254763/695333.htm">
          <img src="https://cdn-static.dagospia.com/img/foto/07-2015/vincenzo-novari-ad-3-italia-695333.jpg"/>
        </a>
        <figcaption>VINCENZO NOVARI AD 3 ITALIA</figcaption>
      </figure>
      <p>(ANSA) - Vincenzo Novari, il nuovo ad del comitato organizzatore delle Olimpiadi invernali di Milano-Cortina, è considerato un manager a tutto tondo. Genovese, 60 anni, laureato in Economia aziendale all'università di Genova, Novari è stato amministratore delegato di 3Italia dal 2001 al 2016, fino alla fusione con Wind. Inizia a lavorare nel 1987 presso Parfume et Collections (gruppo L'Oréal) come Direttore Marketing. Rimane in L'Oréal fino al 1992 poi dal 1993-1995 è nel Gruppo Danone (Johnson Wax e in Saiwa). Per Omnitel Pronto Italia S.p.A. è Direttore Marketing nel 1995, nel 1996 ne diventa Vice-Presidente delle vendite, marketing e logistica. Nel 1999 diventa Amministratore Delegato di Omnitel 2000 S.p.A.</p>
      <p>Fonda nel 2000 Andala S.p.a di cui è Amministratore Delegato sin dall'inizio, lo rimane quando Andala diventa 3 Italia e lascia solo nel dicembre 2016 quando 3 Italia e Wind si fondono. Nell'ottobre 2016 fonda SoftYou, una startup nel campo del business e dei servizi a valore aggiunto. Sempre nello stesso anno diventa Special Advisor Italia per CK Hutchinson. E' noto alle cronache rosa come il fidanzato di Daniela Ferolla, ex Miss Italia.</p>
      <figure>
        <a href="https://www.dagospia.com/mediagallery/Dago_fotogallery-254763/1234630.htm">
          <img src="https://cdn-static.dagospia.com/img/foto/11-2019/vincenzo-spadafora-foto-di-bacco-2-1234630.jpg"/>
        </a>
        <figcaption>vincenzo spadafora foto di bacco (2)</figcaption>
      </figure>
      <p>
        <b>MILANO-CORTINA: A. FONTANA, PROFILO CEO SCELTO ALL'UNANIMITÀ</b>
      </p>
      <p>(ANSA) - "Abbiamo scelto all'unanimità il profilo che ci sembrava più idoneo e opportuno". Così il presidente della Regione Lombardia, Attilio Fontana, ha commentato la decisione di designare Vincenzo Novari come ceo del Comitato organizzatore dei Giochi Olimpici del 2026. "La decisione - ha proseguito il governatore della Lombardia - è frutto dell'analisi dei curricula esaminati, tutti profili eccellenti che meritano un ringraziamento per essersi proposti a ricoprire questo importante incarico. Da oggi possiamo dire che in termini di operatività è stato compiuto un importante e decisivo passo in avanti".</p>
      <p>"Un'operatività - ha aggiunto Fontana - che troverà ad esempio riscontro il 10 e 11 dicembre, a Milano, a Palazzo Pirelli, sede del Consiglio Regionale, dove organizzeremo un importante 'Seminario orientativo' al quale saranno inviati tutti i soggetti che, a vario titolo, saranno coinvolti direttamente o indirettamente, nell'organizzazione di Milano-Cortina 2026". Fontana ha quindi commentato anche l'esito dell'incontro, avvenuto in tarda mattinata, con il ministro delle Infrastrutture e Trasporti, Paola De Micheli: "Ho chiesto espressamente al ministro di iniziare a dar corso ai primi lavori. Le nostre sollecitazioni sono mirate a sbloccare quelle opere che sono già progettate e finanziate. Inoltre - ha concluso Fontana - il ministro ci ha comunicato l'impegno per ottenere ulteriori risorse dal Ministero dell'Economia per realizzare altri interventi infrastrutturali necessari in vista delle Olimpiadi 2026".</p>
      <figure>
        <a href="https://www.dagospia.com/mediagallery/Dago_fotogallery-254763/1155359.htm">
          <img src="https://cdn-static.dagospia.com/img/foto/05-2019/attilio-fontana-3-1155359.jpg"/>
        </a>
        <figcaption>attilio fontana 3</figcaption>
      </figure>
      <p>
        <b>GIOCHI 26: SPADAFORA, NOVARI HA QUALITÀ PER FARE BUON LAVORO</b>
      </p>
      <p>(ANSA) - "Siamo tutti d'accordo nel designare il nome di Vincenzo Novari come Ceo della fondazione per le Olimpiadi invernali di Milano-Cortina 2026 che verrà istituita a breve. Crediamo che abbia tutte le qualità per fare un buon lavoro". È quanto ha annunciato il ministro per le politiche giovanili e lo sport Vincenzo Spadafora, uscendo dalla riunione in corso a Largo Chigi".</p>
    </article>
  </body>
</html>