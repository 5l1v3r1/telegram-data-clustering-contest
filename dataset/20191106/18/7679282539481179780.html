<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-shai-hope-and-roston-chase-power-windies-to-odi-win-in-smog-hit-lucknow-against-afghanistan-2835686.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T18:11:17+00:00"/>
    <meta property="og:title" content="चेज-होप ने दिखाया शानदार खेल, वेस्टइंडीज ने अफगानिस्तान को 7 विकेट से हराया"/>
    <meta property="og:description" content="रोस्&amp;zwj;टन चेज के हरफनमौला प्रदर्शन और सलामी बल्लेबाज शाई होप की धैर्यपूर्ण पारी की बदौलत वेस्&amp;zwj;टइंडीज ने पहले एकदिवसीय अंतरराष्ट्रीय क्रिकेट मैच में बुधवार को यहां अफगानिस्&amp;zwj;तान को सात विकेट..."/>
  </head>
  <body>
    <article>
      <h1>चेज-होप ने दिखाया शानदार खेल, वेस्टइंडीज ने अफगानिस्तान को 7 विकेट से हराया</h1>
      <address><time datetime="2019-11-06T18:11:17+00:00">06 Nov 2019, 18:11</time> by <a rel="author">एजेंसी,नई दिल्ली</a></address>
      <p>रोस्‍टन चेज के हरफनमौला प्रदर्शन और सलामी बल्लेबाज शाई होप की धैर्यपूर्ण पारी की बदौलत वेस्‍टइंडीज ने पहले एकदिवसीय अंतरराष्ट्रीय क्रिकेट मैच में बुधवार को यहां अफगानिस्‍तान को सात विकेट से शिकस्‍त देकर तीन मैचों की श्रृंखला में 1-0 से बढ़त बनायी। लखनऊ के अटल बिहारी वाजपेयी इकाना अंतरराष्‍ट्रीय स्‍टेडियम में खेले गये मैच में अफगानिस्‍तान की टीम कैरेबियाई गेंदबाजों के सामने 194 रन पर सिमट गयी। जवाब में वेस्‍टइंडीज ने शुरुआती झटकों से उबरते हुए चेज (94) और होप (नाबाद 77) के बीच तीसरे विकेट के लिये 163 रन की साझेदारी की बदौलत 21 गेंदें शेष रहते तीन विकेट खोकर लक्ष्‍य हासिल कर लिया। कैरेबियाई टीम ने 46.3 ओवर में तीन विकेट पर 197 रन बनाये।</p>
      <p>अफगानिस्‍तान की पारी में 31 रन देकर दो विकेट लेने वाले चेज को इस हरफनमौला प्रदर्शन के लिये 'मैन ऑफ द मैच चुना गया। अफगानिस्‍तान की ही तरह वेस्‍टइंडीज की भी शुरुआत अच्‍छी नहीं रही। अफगान टीम की तरफ से गेंदबाजी की शुरुआत करने आये ऑफ स्पिनर मुजीबउर्रहमान ने अपने तीसरे ओवर में ओपनर एविन लेविस (07) को 12 के कुल स्‍कोर पर पगबाधा आउट कर दिया। उसके बाद बल्‍लेबाजी के लिये आये शिमरॉन हेटमेयर (03) भी कोई कमाल नहीं कर सके और तेज गेंदबाज नवीन उल हक की खूबसूरत आउटस्विंग गेंद पर विकेटकीपर इकराम अलीखिल को कैच दे बैठे।</p>
      <p>इसके बाद होप और चेज ने विकेट पर लंगर डाल दिया और सूझबूझ भरी बल्‍लेबाजी करते हुए एक-एक, दो-दो रन लेने के साथ-साथ बाउंड्री भी बटोरी। दोनों ने अफगान गेंदबाजों को कोई मौका नहीं दिया। चेज शतक से चूक गये और 94 के निजी स्‍कोर पर मुजीब उर्रहमान ने उन्‍हें बोल्‍ड कर दिया। उन्‍होंने 115 गेंदों की अपनी पारी में 11 चौके लगाये। बाद में होप और निकोलस पूरन (नाबाद आठ) ने टीम को लक्ष्‍य तक पहुंचा दिया। इससे पहले वेस्‍टइंडीज ने कसी हुई गेंदबाजी के दम पर अफगानिस्‍तान को 194 रन पर समेट दिया। कैरेबियाई कप्‍तान कीरेन पोलार्ड ने टॉस जीतकर पहले गेंदबाजी का फैसला किया, जिसे उनके गेंदबाजों शेल्‍डन कॉटरेल और जेसन होल्‍डर ने सही साबित करते हुए मात्र 15 रन के स्‍कोर पर अफगान टीम के दोनों ओपनर हजरतउल्‍ला ज़ज़ई (09) और जावेद अहमदी (05) को पवेलियन की राह दिखा दी। उसके बाद रहमत शाह और इकराम अलीखि़ल ने पारी को सम्‍भाला। दोनों ने बड़ी सूझबूझ के साथ बल्‍लेबाजी करते हुए रनगति को भी तेज किया। दोनों ने 111 रन की साझेदारी की।</p>
      <p>अलीखिल ने आक्रामक खेल दिखाते हुए 47 गेंद में अपना दूसरा अर्द्धशतक बनाया। वहीं, रहमत शाह ने 63 गेंद में अपनी हाफ सेंचुरी पूरी की। उस वक्‍त लगा कि अफगानिस्‍तान बड़े स्‍कोर की तरफ बढ़ रहा है मगर अलीखिल (58) के निजी स्‍कोर पर गलतफहमी का शिकार होकर रन आउट हो जाने के बाद अफगान फिर सम्‍भल नहीं पाये। नजीबउल्‍ला जादरान भी बिना कोई रन बनाये 126 के कुल योग पर स्पिनर रोस्‍टन चेज की गेंद पर स्लिप में होल्‍डर को कैच दे बैठे।</p>
      <p>अनुभवी बल्‍लेबाज असगर अफगान और रहमत शाह ने पारी को सम्‍भालने की कोशिश की। मगर 33वें ओवर में जमकर खेल रहे बल्‍लेबाज रहमत शाह 61 रन बनाकर स्पिनर चेज की गेंद को पैडल स्‍वीप करने की कोशिश में होल्‍डर को आसान कैच थमा बैठे। मैच के 36वें ओवर में होल्‍डर ने अनुभवी बल्‍लेबाज मोहम्‍मद नबी (01) को थर्डमैन पर कॉटरेल के हाथों कैच आउट कराकर अफगान टीम को गहरी मुसीबत में डाल दिया। </p>
      <p>केवल 158 रन पर छह विकेट गिर जाने के बाद असगर अफगान (35) और गुलबदीन नईब (17) ने कुछ प्रतिरोध दिखाया। कुल 191 रन पर नईब के आउट होने के बाद अफगानिस्‍तान के बाकी तीन विकेट तीन रन जोड़कर गिर गये और उसकी पारी 45.2 ओवर में मात्र 194 रन पर सिमट गयी। विंडीज के लिये होल्‍डर, चेज और पदार्पण कर रहे तेज गेंदबाज रोमारियो शेफर्ड ने दो-दो विकेट लिये। वहीं, अफगानिस्‍तान के लिये मुजीब उर्रहमान ने दो और नवीन उल हक ने एक विकेट झटका।<br/> </p>
    </article>
  </body>
</html>