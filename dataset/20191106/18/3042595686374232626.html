<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/kongelig-drama---kan-skade/71789350"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T18:44:34+00:00"/>
    <meta property="og:title" content="Kongelig drama: - Kan skade"/>
    <meta property="og:description" content="Plottet i den nyeste sesongen av «The Crown» omhandler forholdet mellom prins Charles og Camilla. Nå langer en kongelig biograf ut mot manuset."/>
  </head>
  <body>
    <article>
      <h1>Kongelig drama: - Kan skade</h1>
      <h2>Plottet i den nyeste sesongen av «The Crown» omhandler forholdet mellom prins Charles og Camilla. Nå langer en kongelig biograf ut mot manuset.</h2>
      <address><time datetime="2019-11-06T18:44:34+00:00">06 Nov 2019, 18:44</time> by <a rel="author">Caroline Drefvelin</a></address>
      <p>Det har vært mye spenning knyttet til den nyeste sesongen av Netflix-dramaet «The Crown» - serien som følger dronning Elizabeth II og det britiske kongehuset gjennom mange tiår.</p>
      <p>Nå introduserer serien for første gang prins Charles (70) sin nåværende kone Camilla (72), hertuginne av Cornwall.</p>
      <p>Men måten starten av forholdet blir skildret på, møter nå sterk motstand, ifølge britiske <a href="https://www.telegraph.co.uk/royal-family/2019/11/04/crown-season-3-netflix-drama-depicts-fictional-plot-split-prince/">The Telegraph.</a></p>
      <h3>Mener serien er feil</h3>
      <p>Den kongelige biografen Penny Juror har skrevet biografier om både Prins Charles og Camilla, som opprinnelig het Camilla Shand og seinere ble Camilla Parker Bowles.</p>
      <p><b>Penny Junor mener at manusforfatterne tar seg store kunstneriske friheter og at serien «kan skade mye»</b>.</p>
      <p>I sesongen får du se hvordan prins Charles (spilt av Josh O’Connor) forteller sin grandonkel Lord Mountbatten (Charles Dance) at Camilla Shand (Emerald Fennell) er den riktige for ham, ifølge <a href="https://www.independent.co.uk/arts-entertainment/tv/news/the-crown-season-3-netflix-prince-charles-camilla-fictional-romance-plot-damage-a9185701.html">The Independent.</a></p>
      <p>Da viser serien at Mountbatten og dronningmoren (Marion Bailey) sammen koker opp en plan for å stoppe en mulig romanse mellom de to. Mountbatten sørger da, ifølge serieskaperne, for at Charles blir sendt åtte måneder til utlandet for at han skal ta til fornuft.</p>
      <p><b>Dermed er veien åpen for at Camilla og Andrew Parker Bowles kan gifte seg, viser serien. Men dronning Elizabeth II</b> <b>reagerer kraftig på planene, og ber de to om å forklare hva de driver med.</b></p>
      <p>«Hva om det er kjærlighet?» sier hun. Dronningen minner om at hun selv fikk lov til å gifte seg med den hun ønsket, altså prins Philip, hertugen av Edinburgh.</p>
      <h3>- Var ingen konkurranse</h3>
      <p>Da svarer dronningmoren i dramaserien at systemet er altfor sårbart til at man kan ha slike« uforutsigbare» og «farlige» elementer.</p>
      <p>
        <b>Men denne framstillingen er helt feil, ifølge den kongelige biografen. Junor sier at Camilla var «helt gal etter» Andrew Parker Bowles på denne tida.</b>
      </p>
      <p>For mens Parker Bowles var blitt en militær offiser, hadde Charles ennå ikke utrettet så mye.</p>
      <p>- Det var ingen konkurranse mellom de to mennene, sier Junor.</p>
      <p>Ekteskapet mellom Andrew og Camilla tok slutt i 1995.</p>
      <h3>- Usannsynlig</h3>
      <p>Junor mener også at det er usannsynlig at Lord Mountbatten hadde arrangert et utenlandsopphold for prins Charles, siden tronarvingen allerede hadde blitt en del av marinen og fått et oppdrag med å dra til Karibien.</p>
      <p>Hun sier at serieskaperne har tatt seg for store kunstneriske friheter.</p>
      <p>
        <b>- Det er det som gjør meg livredd når det gjelder hele serien. Den kan gjøre mye skade, sier Junor.</b>
      </p>
      <p>Tidligere har manusforfatter av «The Crown», Peter Morgan sagt at han føler et ansvar for å framstille historien korrekt.</p>
      <h3>Positive anmeldelser</h3>
      <p>Kritikerne har <a href="https://www.bbc.com/news/entertainment-arts-50287268">ifølge BBC </a>så langt i stor grad vært positive til den tredje sesongen, som har premiere 17. november.</p>
      <p>
        <b>- «The Crown» er så langt den beste såpeoperaen på TV, sier Anita Singh i The Telegraph, som ga sesongen fem av fem mulige stjerner.</b>
      </p>
      <p>Kritiker Carol Midgley i The Times trekker fram skuespillet, blant annet Olivias Colman evner til å portrettere dronning Elizabeth II.</p>
      <p>Mens Suzi Fey i Financial Times mener at Netflix-dramaet er fantastisk visuelt, men mener samtidig at manusforfatteren har strevd litt med å dramatisere en lang og kompleks historie i denne sesongen.</p>
    </article>
  </body>
</html>