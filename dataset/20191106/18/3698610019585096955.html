<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/v-ukrayini-povinni-stvoriti-kol-centr-dlya-zhertv-domashnogo-nasilstva-328744_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T18:54:00+00:00"/>
    <meta property="og:title" content="В Україні повинні створити кол-центр для жертв домашнього насильства"/>
    <meta property="og:description" content="Оператори надаватимуть психологічну допомогу та передаватимуть отримані дані у правоохоронні органи."/>
  </head>
  <body>
    <article>
      <h1>В Україні повинні створити кол-центр для жертв домашнього насильства</h1>
      <h2>Оператори надаватимуть психологічну допомогу та передаватимуть отримані дані у правоохоронні органи.</h2>
      <address>
        <time datetime="2019-11-06T18:54:00+00:00">06 Nov 2019, 18:54</time>
      </address>
      <p>Кабінет міністрів продовжив комплексну програму протидії торгівлі людьми, запобігання та протидії <a href="https://dt.ua/UKRAINE/dodatkovi-posadi-u-zv-yazku-z-priynyattyam-zakonu-pro-domashnye-nasilstvo-poki-scho-vvedeni-lishe-v-kiyevi-zastupnicya-ministra-317312_.html"><b>домашньому насильству</b></a>, насильству за ознакою статі та насильству стосовно дітей. В Україні повинні створити сучасний кол-центр для допомоги жертвам домашнього насильства.</p>
      <p>Як повідомляє пресслужба уряду, у кол-центрі працюватимуть 169 осіб, одночасно на звернення громадян відповідатимуть мінімум 16 операторів. Вони надаватимуть консультаційну та психологічну допомогу, передаватимуть дані у правоохоронні органи. Допомога має бути цілодобовою та безоплатною.</p>
      <p>Вказується, що до реєстру підключать одночасно близько 10 тисяч користувачів задля забезпечення міжвідомчого інформаційного обміну між правоохоронцями, органами прокуратури, Міністерством соціальної політики та іншими.</p>
      <p>Нагадаємо, що 4 січня 2018 року п'ятий президент Петро <a href="https://dt.ua/UKRAINE/prezident-pidpisav-zakon-pro-protidiyu-domashnomu-nasilstvu-265218_.html"><b>Порошенко підписав закон</b></a> "Про запобігання та протидію домашньому насильству", прийнятий Верховною Радою 7 грудня 2017 року.</p>
      <p>Законом визначена система заходів протидії домашньому насильству, надання допомоги та захисту постраждалій особі, відшкодування шкоди, а також розслідування випадків домашнього насильства, притягнення до відповідальності кривдників і зміни їхньої поведінки. Також передбачено створення Єдиного державного реєстру випадків домашнього насильства.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>