<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-region/118964-dodik-sda-jedini-remetilacki-faktor-za-formiranje-novog-saveta-ministara-bih?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-06T18:15:05+00:00"/>
    <meta property="og:title" content="Dodik: SDA jedini remetilački faktor za formiranje novog Saveta ministara BiH"/>
    <meta property="og:description" content="Srpski član Predsedništva BiH Milorad Dodik optužio je danas Stranku demokratske akcije (SDA) da je jedini remetilački faktor za formiranje novog Saveta ministara BiH.Dodik je na konferenciji za novinare u Istočnom Sarajevu rekao da je situacija u BiH nepromenjena, mada se spekuliše da postoje neki razgovori oko formiranja vlasti, ali da on za njih, kako je naveo, ne zna.&quot;Jedino ako to nije sastanak izmedju SDA i HDZ. Verovatno je na dnevnom redu pitanje formiranja vlasti u Federaciji BiH&quot;, naveo je on.Dodik je dalje ocenio da na državnom nivou postoji &quot;paraliza rada na svim nivoima&quot;, dodavši da je danas održana sednica Predsedništva BiH na kojoj ponovo nije raspravljano o migranstkoj krizi jer Savet ministara nije dostavio nikakav plan o tom pitanju.&quot;Savet ministara nema želje ni mogućnosti ni htenja da reši to pitanje&quot;, kazao je srpski član Predsedništva.Dodik je dalje ocenio da je visoki predstavnik Valentin Incko, predstavljajući redovni polugodišnji izveštaj o stanju u BiH, &quot;obmanuo&quot; Savet bezbednosti UN…"/>
  </head>
  <body>
    <article>
      <h1>Dodik: SDA jedini remetilački faktor za formiranje novog Saveta ministara BiH</h1>
      <address>
        <time datetime="2019-11-06T18:15:05+00:00">06 Nov 2019, 18:15</time>
      </address>
      <p><b>Srpski član Predsedništva BiH Milorad Dodik optužio je danas Stranku demokratske akcije (SDA) da je jedini remetilački faktor za formiranje novog Saveta ministara BiH.</b><br/><br/>Dodik je na konferenciji za novinare u Istočnom Sarajevu rekao da je situacija u BiH nepromenjena, mada se spekuliše da postoje neki razgovori oko formiranja vlasti, ali da on za njih, kako je naveo, ne zna.<br/><br/>"Jedino ako to nije sastanak izmedju SDA i HDZ. Verovatno je na dnevnom redu pitanje formiranja vlasti u Federaciji BiH", naveo je on.<br/><br/>Dodik je dalje ocenio da na državnom nivou postoji "paraliza rada na svim nivoima", dodavši da je danas održana sednica Predsedništva BiH na kojoj ponovo nije raspravljano o migranstkoj krizi jer Savet ministara nije dostavio nikakav plan o tom pitanju.<br/><br/>"Savet ministara nema želje ni mogućnosti ni htenja da reši to pitanje", kazao je srpski član Predsedništva.<br/><br/>Dodik je dalje ocenio da je visoki predstavnik Valentin Incko, predstavljajući redovni polugodišnji izveštaj o stanju u BiH, "obmanuo" Savet bezbednosti UN, "iznoseći niz neistina".<br/><br/>"On krši svoja ovlašćenja i Dejtonski sporazum, a obmanuo je i Ujedinjene nacije. Degutantno je i smešno da on govori o sporazumu koji su potpisale stranke", naveo je on.<br/><br/>Prema njegovim rečima, Incko nema prava da se referiše na sporazume političkih stranaka u BiH, što je juče učinio, niti da ocenjuje šta koja stranka treba da radi.<br/><br/>Dodik je još rekao da on neće prihvatiti Godišnji nacionalni program (ANP) za NATO.<br/><br/>"Onog trenutka kada predate taj plan vi ste se odredili za članstvo, a sam NATO odlučuje kada će nekoga primiti", rekao je on i podsetio da postoji rezolucija Narodne skupštine RS o vojnoj neutralnosti, koja ga obavezuje.</p>
    </article>
  </body>
</html>