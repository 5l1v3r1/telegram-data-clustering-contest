<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/06/mizhnarodni_rezervy_nbu_zmenshylysya_u_zhovtni_na_02_1685277"/>
    <meta property="og:site_name" content="ZIK.UA"/>
    <meta property="article:published_time" content="2019-11-06T18:16:00+00:00"/>
    <meta property="og:title" content="Міжнародні резерви НБУ у жовтні зменшилися на 0,2%"/>
    <meta property="og:description" content="Станом на 1 листопада міжнародні резерви України, за попередніми даними, зменшилися на 0,2% і становили 21,4 млрд доларів."/>
  </head>
  <body>
    <article>
      <h1>Міжнародні резерви НБУ у жовтні зменшилися на 0,2%</h1>
      <address>
        <time datetime="2019-11-06T18:16:00+00:00">06 Nov 2019, 18:16</time>
      </address>
      <p>
        <b>Станом на 1 листопада міжнародні резерви України, за попередніми даними, зменшилися на 0,2% і становили 21,4 млрд доларів.</b>
      </p>
      <p>Як <a href="https://www.bank.gov.ua/news/all/mijnarodni-rezervi-ukrayini-stanovili-214-mlrd-dol-ssha-za-pidsumkami-jovtnya">повідомляє</a> пресслужба Нацбанку, значні обсяги погашень за держборгом були компенсовані зовнішніми надходженнями, а також валютними інтервенціями НБУ та операціями з управліннями міжнародними резервами.</p>
      <p>Зазначається, що загалом за минулий місяць Уряд сплатив за обслуговування та погашення державного та гарантованого державою боргу в іноземній валюті 632,3 млн доларів.</p>
      <p>Зокрема, з цієї суми 475,5 млн доларів було спрямовано на погашення облігацій внутрішньої державної позики в іноземній валюті, 78,0 млн доларів – за єврооблігаціями, решта коштів – за іншими зобов’язаннями перед іноземними кредиторами та міжнародними фінансовими організаціями. Ці витрати були частково компенсовані надходженнями 262,1 млн євро від міжнародних партнерів, у тому числі Єврокомісії.</p>
      <p>У Національному банку також відзначають надлишкову пропозицію валюти, яка сформована українськими експортерами та іноземними портфельними інвесторами, на міжбанківському валютному ринку. Вона дала змогу НБУ поповнити резерви на 193,9 млн доларів.</p>
      <p>Також в НБУ заявили, що на динаміку резервів вплинула і зміна ринкової вартості та курсу гривні до іноземних валют. У минулому місяці їхня вартість зросла на 115 млн доларів.</p>
      <p>Раніше повідомлялося, що Національний банк <a href="https://zik.ua/news/2019/11/02/natsbank_zminyv_nezalezhnogo_audytora_na_nastupni_pyat_rokiv_1682191">отримав</a> нового зовнішнього аудитора річної фінансової звітності на наступні п’ять років. Ці послуги надаватиме ТОВ "Ернст енд Янг Аудиторські послуги". </p>
      <p> </p>
      <related>
        <h4>читайте також</h4>
        <a href="https://zik.ua/news/2019/11/05/v_ukraini_za_9_misyatsiv_na_4_upaly_groshovi_perekazy_zza_kordonu_i_na_35_1684371"/>
        <a href="https://zik.ua/news/2019/10/29/z_5_lystopada_ukraintsi_zmozhut_kupuvaty_valyutu_ta_bankivski_metaly_bez_1679173"/>
        <a href="https://zik.ua/news/2019/10/28/goncharuk_obitsyaie_do_kintsya_roku_shche_odne_zmenshennya_oblikovoi_stavky_1677793"/>
        <a href="https://zik.ua/news/2019/10/25/nbu_za_try_tyzhni_vyluchyv_lyshe_02_z_zagalnoi_kilkosti_monet_dribnyh_1676325"/>
      </related>
    </article>
  </body>
</html>