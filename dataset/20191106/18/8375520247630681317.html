<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/yaroslavskiy-zelenskomu-v-harkovi-zbirayut-vsih-a-plachu-ya-odin-638188.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-06T18:03:32+00:00"/>
    <meta property="og:title" content="Ярославський - Зеленському в Харкові: «Збирають всіх, а плачу я один»"/>
    <meta property="og:description" content="Ярославський в результаті пообіцяв допомогти президенту та уряду"/>
  </head>
  <body>
    <article>
      <h1>Ярославський - Зеленському в Харкові: «Збирають всіх, а плачу я один»</h1>
      <address>
        <time datetime="2019-11-06T18:03:32+00:00">06 Nov 2019, 18:03</time>
      </address>
      <h4>Ярославський в результаті пообіцяв допомогти президенту та уряду</h4>
      <p>Під час представлення нового голови Харківської ОДА 6 листопада президент Володимир Зеленський звернувся із проханням до бізнесмена Олександра Ярославського, коли зайшла мова про плачевний стан підприємств держконцерну «Укроборонпром», 10 % яких зосереджено на Харківщині.</p>
      <p>Генеральний директор цього концерну Айварас Абромавичус у своєму виступі поскаржився на холод у цехах заводів.</p>
      <p>Зеленський, звертаючись до нового губернатора Харківщини Олексія Кучера, запропонував «зібрати бізнес». А потім сказав: «Я от побачив Олександра Ярославського – ніхто не попався більше».</p>
      <p>І звернувся потім до самого бізнесмена, який, зокрема, відомий тим, що кілька років тому врятував від зупинки легендарний Харківський тракторний завод. «У мене питання. Є завод тисяча вісімсот дев'яносто якогось року, там страшні умови. Я розумію, що підприємство державне. Можна, вам зібрати бізнес-асоціації на Харківщині і просто дати людям нормальні умови? А ми зі своєї сторони, як держава. Ми повинні це робити дуже швидко перед зимою. Якщо можна вирішити це питання, і на це є ваша громадянська воля», - сказав президент.</p>
      <p>У свою чергу Ярославський нагадав, що зараз на оборонних заводах та ж ситуація, що була на ХТЗ до покупки ним цього підприємства. Але держава не допомагала, а заважала. «Я там платив зарплату просто на заводі, який стоїть. Ми билися, билися, поки не запустили виробництво. Прийшла СБУ, і директору почали вигадувати якісь божевільні підсудні статті. Я його рік по підвалах ховав. Зате сьогодні майже 3 тисячі людей мають зарплату, роботу. А це підприємство ми б могли втратити точно так само», - розповів бізнесмен.</p>
      <p>Зеленський погодився на «100 %», пообіцяв, що до Ярославського більше «ніяке СБУ не прийде». І знову попросив: «Але зараз нам хоча б допомогти? Ми можемо про стратегічні плани потім зустрічатися, розмовляти. Можна бізнесменів зібрати?».</p>
      <p>Ярославський відповів: «Я вже зібрався, не треба мене збирати. Багато бізнесменів не треба. То футбол, то ще щось, в підсумку я опиняюся. Збирають всіх, а плачу я один». І пожартував: «Коли ви мене помітили, я зрозумів, що я потрапив».</p>
      <p>Після чого бізнесмен таки пообіцяв допомогти президенту та уряду: «Звичайно, допоможемо. Питання закрито, не треба ні законопроектів, ні агітацій, нічого». Водночас жартома зауважив: «10% «Укроборонпрому» не потягну».</p>
      <p>У свою чергу Зеленський сказав, що буде «часто приїжджати на Харківщину, саме так все вирішується дуже швидко».</p>
      <p>Нагадаємо, Зеленський під час робочої поїздки на Харківщину 6 листопада <a href="https://glavcom.ua/news/zelenskiy-priznachiv-ochilnikom-harkivshchini-slugu-narodu-kuchera-638124.html">представив нового голову Харківської облдержадміністрації Олексія Кучера.</a></p>
      <footer>Джерело: <a href="http://ukranews.com/ua">Українські новини</a></footer>
      <related>
        <a href="https://glavcom.ua/news/vibachte-mi-yak-do-hudobi-do-lyudey-stavimosya-zelenskiy-nezadovoleniy-zavodami-ukroboronpromu-638127.html"/>
        <a href="https://glavcom.ua/news/u-harkovi-vzhe-demontuvali-vstanovlenu-naperedodni-memorialnu-doshku-generalu-kdb-637931.html"/>
        <a href="https://glavcom.ua/news/zelenskiy-priletiv-u-harkiv--638092.html"/>
      </related>
    </article>
  </body>
</html>