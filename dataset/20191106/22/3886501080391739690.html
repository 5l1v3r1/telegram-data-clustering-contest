<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118981-u-srbiju-dolazi-americki-zvanicnik-zaduzen-za-primenu-sankcija-rusiji?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-06T22:05:04+00:00"/>
    <meta property="og:title" content="U Srbiju dolazi američki zvaničnik zadužen za primenu sankcija Rusiji"/>
    <meta property="og:description" content="Ministar spoljnih poslova Srbije Ivica Dačić najavio je da će u Beograd doći direktor u Stejt departmentu SAD zadužen za primenu sankcija Rusiji i za države koje krše te sankcije.Taj zvaničnik, Tomas Zarzecki, &quot;imaće razgovore u Ministarstvu spoljnih poslova, kao i ministarstvima odbrane i finansija. Želi da se upozna sa situacijom&quot;, izjavio je Dačić za izdanje lista &quot;Politika&quot; za četvrtak.On je naveo da je Zarzecki tim povodom već posetio &quot;šezdesetak&quot; zemalja.Dačić je istakao da Srbija nije prekršila sankcije koje su SAD uvele na kupovinu oružja iz Rusije, te da nema razloga za uvodjenje sankcija.&quot;Politika&quot;, pozivajući se izvore iz medija, navodi da će Zarzecki u Beograd doći već u petak.Po pisanju Politike, SAD su se za Srbiju zainteresovale nakon vojne vežbe vojski Srbije i Rusije &quot;Slovenski štiti&quot; krajem oktobra, na kojoj su prikazani raketni sistemi &quot;S-400&quot; i &quot;pancir S&quot;.Direktor ruske agencije za uvoz i izvoz odbrambenih proizvoda &quot;Rosoboroneksport&quot; Aleksandar Mihejev izjavio je za rusku agenciju TASS da…"/>
  </head>
  <body>
    <article>
      <h1>U Srbiju dolazi američki zvaničnik zadužen za primenu sankcija Rusiji</h1>
      <address>
        <time datetime="2019-11-06T22:05:04+00:00">06 Nov 2019, 22:05</time>
      </address>
      <slideshow>
        <figure>
          <img src="https://static.beta.rs/thumbs/Beta-5atl6m0wxw.556x371.jpg"/>
        </figure>
        <figure>
          <img src="https://static.beta.rs/thumbs/Beta-91k1a4vfjk.556x371.jpg"/>
        </figure>
      </slideshow>
      <p>Ministar spoljnih poslova Srbije Ivica Dačić najavio je da će u Beograd doći direktor u Stejt departmentu SAD zadužen za primenu sankcija Rusiji i za države koje krše te sankcije.<br/><br/>Taj zvaničnik, Tomas Zarzecki, "imaće razgovore u Ministarstvu spoljnih poslova, kao i ministarstvima odbrane i finansija. Želi da se upozna sa situacijom", izjavio je Dačić za izdanje lista "Politika" za četvrtak.<br/><br/>On je naveo da je Zarzecki tim povodom već posetio "šezdesetak" zemalja.<br/><br/>Dačić je istakao da Srbija nije prekršila sankcije koje su SAD uvele na kupovinu oružja iz Rusije, te da nema razloga za uvodjenje sankcija.<br/><br/>"Politika", pozivajući se izvore iz medija, navodi da će Zarzecki u Beograd doći već u petak.<br/><br/>Po pisanju Politike, SAD su se za Srbiju zainteresovale nakon vojne vežbe vojski Srbije i Rusije "Slovenski štiti" krajem oktobra, na kojoj su prikazani raketni sistemi "S-400" i "pancir S".<br/><br/>Direktor ruske agencije za uvoz i izvoz odbrambenih proizvoda "Rosoboroneksport" Aleksandar Mihejev izjavio je za rusku agenciju TASS da je sistem "pancir S", koji je Srbija kupila od Rusije, "u skladu sa potpisanim ugovorom stiže za nekoliko meseci".<br/><br/>"Raketni sistemi se sastavljaju, a srpski specijalci su na obuci. Sve se odvija po planu i neće biti odlaganja", kazao je Mihejev.</p>
    </article>
  </body>
</html>