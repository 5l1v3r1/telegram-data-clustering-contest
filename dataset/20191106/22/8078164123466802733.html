<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/scuola/secondaria/cards/eduscopio-2019-ecco-scuole-migliori-d-italia-classifica-citta-citta/scuole-migliori-d-italia-milano-roma-torino-napoli_principale.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="Eduscopio 2019, ecco le scuole migliori d’Italia. La classifica città per città"/>
    <meta property="og:description" content="L’atlante delle superiori da Milano a Roma, da Torino a Napoli elaborato dalla Fondazione Agnelli. Una guida alla scuola più adatta ai vostri figli"/>
  </head>
  <body>
    <article>
      <h1>Eduscopio 2019, ecco le scuole migliori d’Italia. La classifica città per città</h1>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Redazione Scuola</a></address>
      <p>Torna <a href="http://www.eduscopio.it/">Eduscopio</a>, l’atlante online delle migliori (e peggiori) scuole italiane pensato dalla Fondazione Agnelli per aiutare le famiglie nel delicato passaggio dalla terza media alle superiori. Migliori e peggiori in che senso? Come si misura la bontà di una scuola? In base ai risultati dei ragazzi alla Maturità, sui quali però pesa la soggettività di giudizio dei commissari, o a quelli più obiettivi ma sgranati dell’Invalsi? La Fondazione Agnelli ha scelto un terzo criterio, esterno alle scuole: ovvero la performance dei ragazzi al primo anno di università (numero di esami sostenuti e media dei voti) intesa come diretta conseguenza della preparazione che le scuole hanno dato ai loro diplomati. Per il secondo anno consecutivo l<a href="https://www.corriere.it/scuola/secondaria/18_novembre_08/migliore-liceo-d-italia-sta-citta-bitto-7871c3c2-e335-11e8-85dd-706d19559ca8.shtml">a palma di liceo migliore d’Italia va allo Scientifico delle scienze applicate (quello con l’informatica al posto del latino) Pier Luigi Nervi di Morbegno, in provincia di Sondrio</a>. Per gli istituti tecnici e i professionali esiste anche una seconda classifica, basata sugli sbocchi lavorativi: tasso di occupazione e coerenza fra studi fatti e lavoro trovato. Dall’anno scorso per tutti si è aggiunto anche un altro indicatore: quello dei diplomati che hanno compiuto il percorso in tempo netto, senza mai incorrere in una bocciatura. Se la percentuale è alta, la scuola è inclusiva. Se è bassa, la scuola è selettiva. Contrariamente alle attese, come ci tiene a sottolineare il direttore della Fondazione Andrea Gavosto, Eduscopio dimostra che non è vero che le scuole più selettive siano anche quelle che preparano meglio all’università e al lavoro. Anzi. Per la nuova edizione 2019-20, il gruppo di lavoro della Fondazione Agnelli coordinato da Martino Bernardi ha analizzato i dati di circa 1.255.000 diplomati italiani in tre successivi anni scolastici (2013/14, 2014/15, 2015/16) in circa 7.300 indirizzi di studio nelle scuole superiori statali e paritarie. Di seguito i risultati a Milano, Roma, Torino, Bologna, Firenze e Napoli.</p>
      <figure>
        <img src="https://images2.corriereobjects.it/methode_image/2019/11/05/Cultura/Foto%20Cultura%20-%20Trattate/eduscopio2-kZ8-U3150330794495b8D-593x443@Corriere-Web-Sezioni.JPG?v=201911070040"/>
      </figure>
      <aside>Scheda 1 di 42<br/><br/>INDIETRO<a href="https://www.corriere.it/scuola/secondaria/cards/eduscopio-2019/liceo-classico-milano-citta.shtml"> AVANTI</a></aside>
    </article>
  </body>
</html>