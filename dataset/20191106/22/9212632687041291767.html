<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/514687/perut-siapa-paling-buncit"/>
    <meta property="og:site_name" content="HM Online"/>
    <meta property="article:published_time" content="2019-11-06T22:30:22+00:00"/>
    <meta property="og:title" content="Perut siapa paling buncit?"/>
    <meta property="og:description" content="BERJALAN seperti model sambil memperagakan perut buncit. Bunyi agak aneh tetapi itulah realiti menerusi Pertandingan Perut Buncit Bergaya yang akan diadakan awal Disember ini."/>
  </head>
  <body>
    <article>
      <h1>Perut siapa paling buncit?</h1>
      <address><time datetime="2019-11-06T22:30:22+00:00">06 Nov 2019, 22:30</time> by <a rel="author">Suraya Roslan</a></address>
      <p>BERJALAN seperti model sambil memperagakan perut buncit. Bunyi agak aneh tetapi itulah realiti menerusi Pertandingan Perut Buncit Bergaya yang akan diadakan awal Disember ini.</p>
      <p>Menerusi pertandingan itu, peserta lelaki hanya perlu ‘catwalk’ bergaya, menampilkan perut buncit dan berpakaian menarik sebagai syarat utama memenangi pertandingan.</p>
      <p>Penganjur yang juga ahli perniagaan, Alex Soh, 44, berkata, pertandingan unik itu bakal diadakan di Kompleks Sukan Beaufort, Sabah dengan sasaran penyertaan 50 orang pada 1 Disember ini.</p>
      <p>“Lelaki perut buncit juga mahu pengiktirafan seperti pertandingan ratu cantik atau bina badan yang selalu menjadi rebutan penyertaan.</p>
      <p>“Idea di sebalik pertandingan ini adalah bagi meraikan mereka yang mempunyai perut buncit dan wanita seharusnya bangga mempunyai pasangan seperti ini.</p>
      <p>“Disebabkan itu saya mengadakan pertandingan unik ini bagi memberi pengiktirafan kepada mereka,” katanya ketika dihubungi.</p>
      <p>Menurutnya, setakat ini dia menerima 10 penyertaan daripada ‘lelaki perut buncit’ dan mengharapkan lebih ramai dengan ciri-ciri sama tampil bagi memeriahkan pertandingan.</p>
      <p>“Menggunakan tema ‘Jangan Malu, Jangan Segan’, saya mengharapkan penyertaan daripada ramai pihak terutama dari Semenanjung, setakat ini yang berdaftar dengan saya peserta sekitar Sabah saja.</p>
      <p>“Syarat penyertaan peserta mesti berusia 30 tahun ke atas dan mempunyai perut buncit, tidak kisah saiz pinggang berapa asalkan kita boleh nampak perutnya,” katanya.</p>
      <figure>
        <img src="https://assets.hmetro.com.my/images/articles/buncit6_1573050610.jpg"/>
        <figcaption>Kain rentang pertandingan perut buncit yang akan dianjurkan bulan depan. FOTO Ihsan Alex Soh</figcaption>
      </figure>
      <p>Ditanya bagaimana pemenang akan dinilai, Alex berkata, peserta diadili dua pengadil yang menilai peserta ‘catwalk’ paling bergaya, wajib mempunyai perut buncit dengan pakaian menarik.</p>
      <p>“Peserta perlu ‘catwalk’ dengan bergaya di depan 3,000 hingga 4,000 penonton.</p>
      <p>“Mereka yang menerima sorakan paling kuat daripada penonton juga akan menerima markah lebih dengan pakaian menarik.</p>
      <p>“Ibaratnya seperti pertandingan ratu cantik tetapi peserta kali ini terdiri daripada lelaki perut buncit.</p>
      <p>“Yuran penyertaan hanya RM35 dan peserta berpeluang membawa pulang wang tunai RM400 untuk tempat pertama seterusnya RM300 di tempat kedua manakala RM200 tempat ketiga diiringi sijil penyertaan,” katanya.</p>
      <p>Katanya, pertandingan itu bakal mendapat liputan meluas dari media antarabangsa yang tertarik dengan keunikan acara itu sekali gus mengharumkan nama Malaysia.</p>
      <related>
        <h4>Berita Berkaitan</h4>
        <a href="https://www.hmetro.com.my/utama/2019/10/507491/dewi-tergolek-metrotv"/>
        <a href="https://www.hmetro.com.my/mutakhir/2019/03/439168/premis-tawar-gro-persis-ratu-tak-pernah-diserbu-metrotv"/>
        <a href="https://www.hmetro.com.my/WM/2019/09/502050/terpukau-aura-kebaya"/>
        <a href="https://www.hmetro.com.my/node/33061"/>
        <a href="https://www.hmetro.com.my/hati/2019/02/426888/pinggang-ramping"/>
        <a href="https://www.hmetro.com.my/sihat/2019/07/477568/tak-perlu-guna-bengkung"/>
        <a href="https://www.hmetro.com.my/mutakhir/2019/05/460542/undi-dan-menang-huawei-nova-4"/>
        <a href="https://www.hmetro.com.my/mutakhir/2019/05/456478/rm100000-milik-siapa"/>
      </related>
    </article>
  </body>
</html>