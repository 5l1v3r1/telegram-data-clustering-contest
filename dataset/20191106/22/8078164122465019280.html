<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/lodicoalcorriere/index/07-11-2019/index.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="Sono più gravi i fischi per il colore della pelle"/>
    <meta property="og:description" content="A chi scrivere il proprio punto di vista sulle cose? A chi affidare l’ indignazione e la speranza? Vi proponiamo di dirlo a Corriere"/>
  </head>
  <body>
    <article>
      <h1>Sono più gravi i fischi <br/>per il colore della pelle</h1>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Aldo Cazzullo</a></address>
      <p><b>Caro Aldo</b>, <br/>l’episodio che ha visto alcuni tifosi veronesi insultare Balotelli per il colore della sua pelle è inaudito, e non vi sono parole per condannarlo. Giustamente i mezzi di comunicazione, con grande insistenza hanno deprecato l’episodio e tutti ci auguriamo che sia stato l’ultimo di una lunga serie. Ma c’è un’altro episodio di cui quasi non si parla, che va sottolineato e forse è addirittura più grave. Non c’è stadio italiano in cui, giochi il Napoli, o no, non si perde l’occasione per insultare Napoli e i napoletani augurando loro le peggiori disgrazie. Ritengo che il Consiglio comunale di Napoli dovrebbe prendere una posizione per denunciare i fatti e cercare di ottenere la fine di questi insulti che ogni domenica ci vengono rivolti. <br/><b>Lorenzo d’Albora</b>, Napoli <br/><br/>Sono assolutamente d’accordo per una severissimo lotta al razzismo negli stadi. Al primo accenno bisognerebbe subito sospendere la partita e ammonire il pubblico. Al secondo episodio sospendere la partita e dare la sconfitta a tavolino alla squadra colpevole. Non sono d’accordo invece quando si mette sullo stesso piano il razzismo vero e il campanilismo goliardico. Non è razzismo prendere in giro i romani, i napoletani, i bergamaschi oppure i genovesi. Allo stadio è sempre stato così e non vedo niente di male. Escluso l’odio violento, naturalmente. <br/><b>Nicola Palmieri</b>, Milano</p>
      <p><b>Cari lettori</b>, <br/>gli insulti sono sempre una cosa spiacevole. Però offendere una persona perché è di Napoli, o di Torino, o di qualsiasi altra città, non è come offenderlo per il colore della sua pelle. Credo che abbia ragione il signor Palmieri quando fa notare che le prese in giro nei confronti dei tifosi avversari ci sono sempre state, nei nostri stadi. Non fanno piacere, ma fanno parte del codice non scritto del tifo, che presenta aspetti anche peggiori. Insultare un napoletano o un torinese (i tifosi romanisti hanno un coro molto urticante nei confronti dei dipendenti Fiat) in quanto tale è sbagliato e sgradevole. Fare buu a un nero, o profanare la memoria di Anna Frank, è decisamente più grave. Vero è che nei confronti dei napoletani c’è negli stadi un accanimento particolare che trovo fuori luogo. Ne riparleremo.</p>
      <p>
        <a href="https://www.corriere.it/lodicoalcorriere/index/06-11-2019/index.shtml">Giorno Precedente</a>
      </p>
      <h4>LE ALTRE LETTERE DI OGGI</h4>
      <h4>Amore</h4>
      <h4>«Ci siamo incontrati, ed è bastato un sorriso...»</h4>
      <p>Non sapevo che c’eri. Lo sentivo, ma non lo sapevo. E così non sapevo della vita con i suoi colori. Della tua pelle vicino. Dei silenzi che abbracciano. Di una cena attorno a un tavolo sereno, della protezione di un uomo verso di me. Cosa vuol dire sentirsi come un fiore che semplicemente si apre. Non sapevo che accontentarsi non significa essere al proprio posto nel mondo. È un mondo apparentemente piccolo il nostro, ma ora è custodito da noi. E così rispetta e conosce la bellezza e la forza della fragilità. Un mondo ora con attorno le tue mura senza tempo. Non sapevo quanto ci tieni alle lenzuola stese, a programmare tutto per essere libero. Non sapevo della tua lucidità. Della tua malinconia certe sere, delle tue notti al lavoro e di quelle a pensare da solo. Non sapevo che c’eri tu. Che eri triste a un indirizzo felice. Solo, in una vita perfetta davanti a tutti. E dentro il vuoto. Non sapevo che ti avrei trovato e che sarebbe bastato un sorriso. Altrimenti avrei passato la mia vita a contare i giorni all’incontro con te. Non sapevo della gioia del dono, dello spazio aperto che fa la serenità dentro. Non sapevo che nel mondo esistevi tu. Ora son più di tre anni che sei qui con me e sorriderti ogni giorno è il mondo che sembrava non potesse mai esistere. <br/><b>Patrizia Pazienza</b>, Bologna</p>
      <ul>
        <li>
          <h4>PIEMONTESI</h4>
          <h4>
            <a href="https://www.corriere.it/lodicoalcorriere/index/07-11-2019/lombardi-non-sono-piu-bravi-ma-piu-furbi_f12b797e-017b-11ea-bfaf-9602a8f3f6c1.shtml">«I lombardi non sono più bravi, ma più furbi»</a>
          </h4>
          <p>Carlo Cerù, Roma;</p>
        </li>
        <li>
          <h4>RUINI</h4>
          <h4>
            <a href="https://www.corriere.it/lodicoalcorriere/index/07-11-2019/le-reazioni-cattolici-fanno-riflettere_f12b797e-017b-11ea-bfaf-9602a8f3f6c1.shtml">«Le reazioni dei cattolici fanno riflettere»</a>
          </h4>
          <p>Maria Rita Polita, Milano;</p>
        </li>
        <li>
          <h4>GUIDA MICHELIN</h4>
          <h4>
            <a href="https://www.corriere.it/lodicoalcorriere/index/07-11-2019/complimenti-bartolini-le-tre-stelle_f12b797e-017b-11ea-bfaf-9602a8f3f6c1.shtml">Complimenti a Bartolini per le tre stelle</a>
          </h4>
          <p>Lucia Marinovich</p>
          <p>
            <a href="https://www.corriere.it/lodicoalcorriere/lettere">Tutte le lettere</a>
          </p>
        </li>
      </ul>
      <h3>INVIATECI LE VOSTRE LETTERE</h3>
      <p>Vi proponiamo di mettere in comune esperienze e riflessioni. Condividere uno spazio in cui discutere senza che sia necessario alzare la voce per essere ascoltati. Continuare ad approfondire le grandi questioni del nostro tempo, e contaminarle con la vita. Raccontare come la storia e la cronaca incidano sulla nostra quotidianità. Ditelo al Corriere.</p>
      <h4>MARTEDI - IL CURRICULUM</h4>
      <p>Pubblichiamo la lettera con cui un giovane o un lavoratore già formato presenta le proprie competenze: le lingue straniere, l’innovazione tecnologica, il gusto del lavoro ben fatto, i mestieri d’arte; parlare cinese, inventare un’app, possedere una tecnica, suonare o aggiustare il violino</p>
      <p>
        <a href="mailto:letterealdocazzullo@corriere.it">Invia il CV</a>
      </p>
      <h4>MERCOLEDI - L'OFFERTA DI LAVORO</h4>
      <p>Diamo spazio a un’azienda, di qualsiasi campo, che fatica a trovare personale: interpreti, start-upper, saldatori, liutai. </p>
      <p>
        <a href="mailto:letterealdocazzullo@corriere.it">Invia l'offerta</a>
      </p>
      <h4>GIOVEDI - L'INGIUSTIZIA</h4>
      <p>Chiediamo di raccontare un’ingiustizia subita: un caso di malasanità, un problema in banca; ma anche un ristorante in cui si è mangiato male, o un ufficio pubblico in cui si è stati trattati peggio. Sarà garantito ovviamente il diritto di replica</p>
      <p>
        <a href="mailto:letterealdocazzullo@corriere.it">Segnala il caso</a>
      </p>
      <h4>VENERDI -L'AMORE</h4>
      <p>Chiediamo di raccontarci una storia d’amore, o di mandare attraverso il Corriere una lettera alla persona che amate. Non la posta del cuore; una finestra aperta sulla vita. </p>
      <p>
        <a href="mailto:letterealdocazzullo@corriere.it">Racconta la storia</a>
      </p>
      <h4>SABATO -L'ADDIO</h4>
      <p>Vi proponiamo di fissare la memoria di una persona che per voi è stata fondamentale. Una figlia potrà raccontare un padre, un marito la moglie, un allievo il maestro. Ogni sabato scegliamo così il profilo di un italiano che ci ha lasciati. Ma li leggiamo tutti, e tutti ci arricchiranno. </p>
      <p>
        <a href="mailto:letterealdocazzullo@corriere.it">Invia la lettera</a>
      </p>
      <h4>DOMENICA - LA STORIA</h4>
      <p>Ospitiamo il racconto di un lettore. Una storia vera o di fantasia. </p>
      <p>
        <a href="mailto:letterealdocazzullo@corriere.it">Invia il racconto</a>
      </p>
      <h4>LA FOTO DEL LETTORE</h4>
      <p>Ogni giorno scegliamo un’immagine che vi ha fatto arrabbiare o vi ha emozionati. La testimonianza del degrado delle nostre città, o della loro bellezza.</p>
      <p>
        <b>Inviateci le vostre foto su Instagram all'account @corriere</b>
      </p>
    </article>
  </body>
</html>