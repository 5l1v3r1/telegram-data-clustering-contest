<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://torino.corriere.it/cronaca/19_novembre_07/alena-seredova-giovannino-conosco-quel-bimbo-spero-che-qualcuno-adotti-af4ccb16-00cc-11ea-90df-c7bf97da0906.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="Alena Seredova su Giovannino: «Conosco quel bimbo, ebbi problemi simili alla pelle da piccola»"/>
    <meta property="og:description" content="La modella ceca è testimonial della Onlus Crescere Insieme al Sant’Anna"/>
  </head>
  <body>
    <article>
      <h1>Alena Seredova su Giovannino: «Conosco quel bimbo, ebbi problemi simili alla pelle da piccola»</h1>
      <h2>La modella è testimonial di Crescere Insieme al Sant’Anna: «Non giudico i genitori»</h2>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Candida Morvillo</a></address>
      <p>TORINO - Alena Seredova <a href="https://torino.corriere.it/cronaca/19_novembre_06/giovannino-malato-abbandonato-sant-anna-9c3ed18e-0074-11ea-90df-c7bf97da0906.shtml">conosce Giovannino</a>, l’ha tenuto in braccio, e sa — per motivi personali — cos’è l’ittiosi che lo affligge e che ha spinto i suoi genitori ad abbandonarlo appena nato. La modella, che vive a Torino da quando vi si trasferì con l’ex marito Gigi Buffon, frequenta spesso il reparto di terapia intensiva infantile dell’ospedale di Corso Spezia. «Dal 2005, sono testimonial della Onlus Crescere Insieme al Sant’Anna, ho cominciato con una vendita di fiori», racconta, «poi, il primario di Neonatologia Daniele Farina è diventato il pediatra dei miei figli Louis Thomas e David Lee». È così che a settembre, si è imbattuta in Giovannino. La memoria è andata subito a quello che la sua mamma e il suo papà le raccontano di quando è nata lei: «A Praga, i medici pensavano che avessi l’ittiosi anch’io», spiega, «papà ricorda sempre che, quando mi vide nella culla dell’ospedale, tutta coperta di squame, fece un balzo all’indietro per lo spavento, poi cominciò a piangere».</p>
      <p>
        <b>Che cosa aveva?</b>
      </p>
      <p>«La mia pelle era tutta secca, come rivestita da una corazza ruvida e irregolare. I medici parlarono di ittiosi, ma <a href="https://www.corriere.it/salute/malattie-rare/19_novembre_06/ittiosi-arlecchino-chi-ne-soffre-ha-pelle-ricoperta-squame-8ba829e2-0083-11ea-90df-c7bf97da0906.shtml">l’ittiosi arlecchino </a>che ha Giovannino, purtroppo per lui, è una malattia rara per la quale non si conosce cura. Io, invece, ero solo nata con la pelle molto asciutta perché ero stata troppo in pancia: 42 settimane bella comoda».</p>
      <figure>
        <img src="https://images2-torino.corriereobjects.it/methode_image/2019/11/06/Torino/Foto%20Torino%20-%20Trattate/841ab157-be30-4873-bf98-82f96ad0158f-U43390708801364SDG-U3150612761623siB-593x443@Corriere-Web-Torino.jpg?v=201911070912"/>
      </figure>
      <p><b>Come la curarono?</b><br/>«Fecero quello che oggi fanno a Giovannino: lo ungono per dare sollievo alla pelle che tira. Per una settimana, mi ungevano tutti i giorni, immergendomi in una bacinella di olio emolliente. Dissero a mia madre che sarei sempre stata male, che non avrei potuto prendere il sole. Poi, la mia pelle fece la muta, come quella di un serpente, e non ho mai avuto problemi cutanei di alcun tipo».</p>
      <p>
        <b>Come ha conosciuto Giovannino?</b>
      </p>
      <p>«L’ho visto a settembre. Ero andata a programmare le raccolte fondi per Natale, con la vendita dei panettoni. Quel reparto è un gioiello, anche grazie alle donazioni dei privati. Per esempio, i genitori possono entrare quando vogliono, ed è molto utile se hai altri figli a casa o se lavori. Mi hanno presentato questo cucciolo, mi hanno raccontato la sua storia e vederlo è stato un momento molto forte».</p>
      <slideshow>
        <figure>
          <img src="https://images2-torino.corriereobjects.it/methode_image/2019/11/06/Torino/Foto%20Gallery/seredova_MGTHUMB-INTERNA.jpg"/>
          <figcaption>Alena Seredova, ritratto in venti scatti</figcaption>
        </figure>
        <figure>
          <img src="https://images2-torino.corriereobjects.it/methode_image/2019/11/06/Torino/Foto%20Gallery/LP_8644498_MGTHUMB-INTERNA.jpg"/>
          <figcaption>Alena Seredova, ritratto in venti scatti</figcaption>
        </figure>
        <figure>
          <img src="https://images2-torino.corriereobjects.it/methode_image/2019/11/06/Torino/Foto%20Gallery/CAL09F3_2260014F1_21_MGTHUMB-INTERNA.jpg"/>
          <figcaption>Alena Seredova, ritratto in venti scatti</figcaption>
        </figure>
        <figure>
          <img src="https://images2-torino.corriereobjects.it/methode_image/2019/11/06/Torino/Foto%20Gallery/F72CAL17_3149239F1_10971_20120918225140_HE10_20120919_MGTHUMB-INTERNA.jpg"/>
          <figcaption>Alena Seredova, ritratto in venti scatti</figcaption>
        </figure>
        <figure>
          <img src="https://images2-torino.corriereobjects.it/methode_image/2019/11/06/Torino/Foto%20Gallery/8.0.1014113139_MGTHUMB-INTERNA.jpg"/>
          <figcaption>Alena Seredova, ritratto in venti scatti</figcaption>
        </figure>
        <figcaption>Alena Seredova, ritratto in venti scatti</figcaption>
      </slideshow>
      <p><b>Le trema la voce.</b><br/>«Pensi che non l’ho visto nella fase peggiore, cioè appena nato. Ho capito che deve essere una patologia molto dolorosa: la pelle è talmente secca che si rompe, fa le piaghe. Ma medici e infermieri lo tengono sempre unto e, quando l’ho conosciuto, non sembrava sofferente, non piangeva. Si vedeva che era curato con amore. Ho incontrato un bimbo molto vispo, super sveglio. A quanto mi dicono, non ha problemi cognitivi o neurologici, è solo un bimbo che avrà sempre bisogno di cure speciali. Io l’ho portato un po’ in giro nel passeggino. Ho pensato a quanto dovesse essere stato doloroso per i genitori decidere di lasciarlo. So che sono più o meno miei coetanei, che l’hanno avuto con una fecondazione assistita e che, nonostante, tutti gli esami preventivi, era stato impossibile diagnosticare in anticipo una malattia così rara. Non mi sento di giudicarli».</p>
      <p><b>Cosa gli augura per il futuro?</b><br/>«Di trovare una famiglia o comunque di essere trattato e curato con amore. Io, da ragazzina, nella Repubblica Ceca, facevo volontariato in un orfanotrofio: nella vita volevo occuparmi di bambini, poi è andata diversamente. E gli auguro di trovare una passione compatibile con la sua patologia, che so… Il pianoforte».</p>
      <p><b>Tornerà a trovarlo?</b><br/>«Spero di non fare in tempo. Idealmente, spero che qualcuno venga già oggi e se lo porti via per dargli una mamma, un papà, una famiglia».</p>
    </article>
  </body>
</html>