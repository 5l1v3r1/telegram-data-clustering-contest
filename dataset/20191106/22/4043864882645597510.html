<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/7/7231215/"/>
    <meta property="og:site_name" content="Українська правда"/>
    <meta property="article:published_time" content="2019-11-06T22:26:26+00:00"/>
    <meta property="og:title" content="Ліга Чемпіонів: &quot;Шахтар&quot; у Загребі в драматичному матчі грає внічию з &quot;Динамо&quot;"/>
    <meta property="og:description" content="Донецький “Шахтар” у матчі 4 туру групового турніру Ліги Чемпіонів зіграв внічию 3:3 із загребським “Динамо”."/>
  </head>
  <body>
    <article>
      <h1>Ліга Чемпіонів: "Шахтар" у Загребі в драматичному матчі грає внічию з "Динамо"</h1>
      <address>
        <time datetime="2019-11-06T22:26:26+00:00">06 Nov 2019, 22:26</time>
      </address>
      <p>Донецький "Шахтар" у матчі 4 туру групового турніру Ліги Чемпіонів зіграв внічию 3:3 із загребським "Динамо".</p>
      <p>Поєдинок пройшов у середу 6 листопада у Загребі.</p>
      <p>Як і два тижні тому у Харкові, "гірники" першими відкрили рахунок в грі. На 13-й хвилині після пасу від Жуніора Мораєса забитим м’ячем відзначився Алан Патрік. На 26-й хвилині "Динамо" зрівнює рахунок. Після навісу з флангу Бруно Петкович продавив двох гравців "Шахтаря" і ударом головою пробиває Андрія П’ятова - 1:1.</p>
      <p>Після двох голів перший тайм команди завершили майже без моментів біля обох воріт.</p>
      <p>На 59-й хвилині хорвати мали гарний момент, щоб вийти вперед. М`яч після удару Маріна Леоваца влучив у поперечку воріт "Шахтаря". На 74-й хвилині "Динамо" залишається у меншості.</p>
      <p>За друге попередження був вилучений Нікола Моро. Через пару хвилин на добивання бив Микола Матвієнко, "Динамо" рятує воротар.</p>
      <p>На 79-й хвилині рефері урівнює склади. За друге попередження був вилучений Марлос. З 80-ї хвилини на полі пішла весела гра. На 82-й хвилині Мораєс мав перший шанс забити в цій грі, але пробив прямо в руки воротарю.</p>
      <p>За пару десятків секунд хорвати забивають другий гол. Лука Іванушец забіг у штрафну "Шахтаря" і знову декласує П’ятова - 2:1. На 89-й хвилині після помилки П’ятова Аріян Адемі забиває у порожній кут воріт "Шахтаря" - 3:1. На цьому здавалося б усе для "Шахтаря" скінчилося, але ні.</p>
      <p>На 92-й хвилині "Динамо" також рятує поперечка воріт після удару головою Мораєса, а на добивання зіграв Віктор Коваленко, але пробив прямо у воротаря. На 93-й хвилині донеччани забивають другий гол. Після навісу з флангу Жуніор Мораєс ударом головою дарує шанс на надію - 3:2.</p>
      <p>На 95-й хвилині пішла остання атака "Шахтаря" і "гірники" заробили кутовий. У штрафну "Динамо" побіг і П’ятов. Саме на воротарю "Шахтаря" фолить Теофіль Катрен, зробивши відмашку по обличчю П’ятова. Рефері Фелікс Брих пішов дивитися VAR і без сумнівів вказує на 11 метрів. З пенальті Тете був влучний - 3:3. Бійцівська нічия для "Шахтаря".</p>
      <p>В іншому матчі групи C "Аталанта" та "Манчестер Сіті" зіграли внічию 1:1. Після 4 турів лідирує в групі з 10 очками "Ман Сіті". "Шахтар" та "Динамо" мають по 5 пунктів, але на другій позиції знаходяться "гірники" за рахунок кращої різниці забитих голів в особистих зустрічах. "Аталанта" з одним очком займає останнє місце.</p>
      <p>У групі А в Лізі Чемпіонів ПСЖ з мінімальним рахунком 1:0 переміг бельгійський "Брюгге". В іншому матчі групи мадридський "Реал" розгромив турецький "Галатасарай" з рахунком 6:0.</p>
      <p>Німецька "Баварія" у групі В в домашній грі забила два "сухих" м'ячі у ворота грецького "Олімпіакоса". Лондонський "Тоттенгем" на виїзді в Сербії виграв 4:0 у "Црвени Звєзди".</p>
      <p>У групі D туринський "Ювентус" з рахунком 2:1 у Москві переміг місцевий "Локомотив". В іншому матчі групи леверкузенський "Байєр" виграв 2:1 в мадридського "Атлетико".</p>
      <footer>Українська правда</footer>
      <related>
        <a href="https://www.pravda.com.ua/news/2019/11/7/7231223/"/>
        <a href="https://www.pravda.com.ua/news/2019/11/6/7231155/"/>
        <a href="https://www.pravda.com.ua/news/2019/11/6/7231109/"/>
      </related>
    </article>
  </body>
</html>