<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_07/usa-cina-prima-intesa-dazi-tolti-gradi-cosi-wall-street-vola-051f8cb4-019e-11ea-bfaf-9602a8f3f6c1.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="Usa-Cina, prima intesa: dazi via gradualmente. E così Wall Street vola"/>
    <meta property="og:description" content="C’è l’impegno a ridurre progressivamente le tariffe man mano che si raggiungono risultati nelle trattative sul commercio. Trump: «Godetevela». Ma serve prudenza"/>
  </head>
  <body>
    <article>
      <h1>Usa-Cina, prima intesa: dazi via gradualmente. E così Wall Street vola</h1>
      <h2>C’è l’impegno a ridurre progressivamente le tariffe man mano che si raggiungono risultati nelle trattative sul commercio. Trump: «Godetevela». Ma serve prudenza</h2>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Giuseppe Sarcina, corrispondente da Washington</a></address>
      <p>Stati Uniti e Cina sembrano aver trovato almeno una leva comune. Lo ha annunciato ieri Gao Feng, un portavoce del ministero del Commercio cinese: «Le due parti hanno concordato di cancellare i dazi per gradi a seconda degli sviluppi dell’accordo». Poche parole, ma con una qualche sostanza. L’interpretazione più quotata è che Donald Trump e Xi Jinping siano ormai prossimi alla firma della cosidetta «fase uno» dell’intesa commerciale. I negoziatori starebbero precisando i dettagli e le diplomazie sarebbero al lavoro per scegliere una sede sufficientemente scenografica per il summit tra i due leader. Trump vorrebbe un posto negli Stati Uniti, ma si starebbero studiando anche altre ipotesi in Europa. <b><br/></b><b><br/></b><b>L’epicentro dell’ottimismo </b>è Wall Street. La Borsa di New York è partita a razzo, salendo di quasi un punto percentuale. «Godetevela», ha twittato Trump. Restano distanze consistenti su almeno un punto chiave: la tutela dei brevetti e delle conoscenze tecnologiche, patrimonio delle imprese Usa presenti in Cina. Tuttavia le dichiarazioni in arrivo da Pechino sono un segnale importante. Finora il team dello Studio Ovale, guidato dal Rappresentante per il Commercio Robert Lighthizer, aveva teorizzato l’utilizzo punitivo, quasi «rieducativo» dei dazi. Il consigliere economico di Trump, Lawrence Kudlow, lo aveva spiegato così, qualche settimana fa, a una platea di imprenditori riuniti all’Ambasciata d’Italia: «Il presidente vuole un mondo con zero dazi, ma continueremo a usarli fino a quando la Cina non cambierà atteggiamento e gli europei ci devono aiutare». Dall’altra parte Pechino ha sempre posto il «disarmo bilaterale delle tariffe» come condizione per trattare seriamente. <b><br/></b><b><br/></b><b>Stando alle parole </b>di Gao Feng, dunque, siamo davanti a un primo compromesso. Gli Stati Uniti rinunciano alla clava; la Cina alla cancellazione preventiva: i prelievi alla dogana verranno tolti gradualmente e simultaneamente, man mano che si raggiungono intese concrete. Anche per questo è possibile immaginare un protocollo diviso in vari capitoli, che spesso è il modo migliore per sbrogliare materie complesse. <b><br/></b><b><br/></b><b>Gli americani </b>hanno imposto dazi su prodotti cinesi per un controvalore di 360 miliardi di dollari, i due terzi dell’import totale. Pechino ha risposto con tariffe su monte merci da 90 miliardi di dollari, pari al 58% del made in Usa. Già un mese fa Trump aveva rivelato un piano per annullare la penalizzazione su beni come abbigliamento, cibo, piccoli elettrodomestici, per un valore di 100 miliardi di dollari. Poi, però, non si era fatto più nulla e anzi le tensioni erano aumentate.<br/><b><br/></b><b>Negli ultimi mesi la Casa Bianca </b>ha dovuto fronteggiare un ampio schieramento a due binari. Ci sono le imprese colpite dalle tariffe cinesi, come i farmer, con la loro soia e la carne di maiale; l’high tech della Silicon Valley, la Boeing, le manifatture con filiere delocalizzate, come le fabbriche di giocattoli e scarpe. Dall’altra parte c’è la grande distribuzione che ha scaricato sui consumatori l’aumento dei prezzi, con punte del 17%, innescato dai dazi americani.</p>
    </article>
  </body>
</html>