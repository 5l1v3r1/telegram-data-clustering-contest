<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/mediul-afaceri-vrea-noul-guvern-masurile-agreate-vrea-surprize-neplacute-fiscalitate-cea-mare-modificare-fiscala-perioada-urmatoare-implementarea-directivei-europene-dac-6-cei-folosesc-scheme-18549753"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-06T22:08:00+00:00"/>
    <meta property="og:title" content="Mediul de afaceri vrea de la noul guvern măsurile agreate şi nu mai vrea surprize neplăcute în fiscalitate. Cea mai mare modificare fiscală din perioada următoare va fi implementarea directivei europene DAC-6, în care cei care folosesc scheme fiscale vor fi controlaţi la sânge"/>
    <meta property="og:description" content="Conferinţa ZF/ NNDKP LEGAL &amp; TAX, ediţia a II-a"/>
  </head>
  <body>
    <article>
      <h1>Mediul de afaceri vrea de la noul guvern măsurile agreate şi nu mai vrea surprize neplăcute în fiscalitate. Cea mai mare modificare fiscală din perioada următoare va fi implementarea directivei europene DAC-6, în care cei care folosesc scheme fiscale vor fi controlaţi la sânge</h1>
      <address><time datetime="2019-11-06T22:08:00+00:00">06 Nov 2019, 22:08</time> by <a rel="author">Alex Ciutacu, Răzvan Botea</a></address>
      <p>Conferinţa ZF/ NNDKP LEGAL &amp; TAX, ediţia a II-a</p>
      <p>Mediul de afaceri se aşteaptă la o perioadă de linişte în ceea ce priveşte modificările în fiscalitate, în contextul în care şi 2020 este an elec­to­ral. Cu toate că bugetul este tensionat, iar de­fi­citul de cont curent creşte cu un ritm puternic, co­recţiile vor veni după ce va trece perioada electorală, în contextul în care adoptarea unor astfel de măsuri ar atrage după sine pierderi de capital electoral. Cu toate acestea, directiva europeană DAC 6, prin care operatorii economici care folosesc scheme fiscale vor fi controlaţi atent, trebuie să fie transpusă în legislaţia naţională până la sfârşitul acestui an.</p>
      <p>„Ne aşteptăm ca în 2020, pentru că există o obli­gaţie, să se transpună o serie de măsuri şi di­rective agreate la nivelul Uniunii Europene. Ele sunt singurele certitudini ale anului 2020. Vorbim de directiva DAC 6 - directiva inter­me­diarilor, directiva cu privire la soluţionarea litigiilor fiscale şi la regulile anti-abuz“, a spus Alina Timofti, partener şi coordonator NNDKP, divizia de consultanţă fiscală, în ca­drul evenimentului LEGAL &amp; TAX, ediţia a II-a, organizat de ZF în parteneriat cu casa de avocatură NNDKP.</p>
      <p>DAC 6, explică consultanţii, introduce obli­ga­tivitatea raportării informaţiilor care pri­vesc tranzacţiile generatoare de beneficii fiscale în zona impozitelor directe.</p>
      <p>Printre aşteptările mediului de afaceri de la no­ul guvern în materie de modificări în legislaţia fiscală se numără măsurile care au fost cerute de mediul de business şi agre­ate de guvern, dar care au rămas blocate în pro­cesul legislativ.</p>
      <p>„Fac apel către noul guvern să se uite pe pa­chetul de legi de modificare a Codului de pro­cedură fiscală. Sunt lucruri foarte bune aco­lo precum consolidarea impozitului pe profit, mu­tarea soluţionării contestaţiilor la Ministe­rul de Finanţe sau principiul aşteptărilor legi­time“, a spus Marius Ionescu, tax partener şi coordonator NNDKP, Consultanţă Fiscală.</p>
    </article>
  </body>
</html>