<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_07/roma-libreria-incendiata-due-volte-da-fastidio-bande-pusher-8cc25fb2-00df-11ea-90df-c7bf97da0906.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="Roma, la libreria «La Pecora elettrica» incendiata due volte: «Dà fastidio alle bande di pusher»"/>
    <meta property="og:description" content="Nella via era andata a fuoco anche una pizzeria. I residenti: erano i soli aperti la sera"/>
  </head>
  <body>
    <article>
      <h1>Roma, la libreria «La Pecora elettrica» incendiata due volte: «Dà fastidio alle bande di pusher»</h1>
      <h2>Nella via era andata a fuoco anche una pizzeria. I residenti: erano i soli aperti la sera</h2>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Maria Egizia Fiaschetti e Maria Rosaria Spadaccino</a></address>
      <p>La serranda abbassata porta ancora i segni delle fiamme che, l’atra notte, hanno distrutto il caffè-libreria «La pecora elettrica» (il nome è un omaggio al romanzo di fantascienza Ma gli androidi sognano pecore elettriche? di Philip K. Dick) a Centocelle, periferia est della Capitale. È il secondo rogo doloso in sei mesi: il primo risale allo scorso 25 aprile quando lo spazio, che avrebbe dovuto riaprire oggi, fu devastato dal lancio di un petardo. Diverso il metodo del nuovo blitz: la saracinesca è stata forzata, la vetrina è stata fracassata e all’interno è stato introdotto uno scooter rubato, trasformato in miccia utilizzando del liquido incendiario. Gli inquilini del piano di sopra avrebbero sentito uno scoppio, forse degli pneumatici.</p>
      <p><b>Disattivate le telecamere all’interno del locale mentre quelle puntate</b> sulla strada, nella vicina armeria, sono state manomesse. A chiamare i Vigili del fuoco è stato Danilo Ruggeri, uno dei due proprietari, svegliato dal sistema d’allarme. Il giovane è sotto choc, atterrito dopo che il quartiere si era mobilitato con una raccolta di fondi per aiutarlo a risollevarsi. Luogo di ritrovo per i giovani della zona, «La pecora elettrica» viene considerata vicina alla galassia di sinistra sebbene, come sottolinea uno dei dipendenti, Valerio Marinelli, 24 anni, «non ci siamo mai dichiarati antifascisti». Apprendista libraio, il ragazzo ribadisce: «Abbiamo dato spazio a temi trasversali dal buddhismo alla pace, alla geopolitica. Certo, giorni prima del rogo del 25 aprile abbiamo ospitato uno spettacolo teatrale sulle partigiane».</p>
      <p><b>Marinelli non sembra credere all’intimidazione di matrice politica</b><b><b> —</b></b><b> nessun </b>agguato è stato rivendicato — ed è convinto che, «nonostante la gentrificazione del quartiere abbia un po’ intaccato la coesione sociale», nel Municipio a guida M5S l’estrema destra non abbia attecchito. Ma i carabinieri che indagano su entrambi gli episodi non escludono la pista politica, tanto più in considerazione del forte valore simbolico di una data come il 25 aprile. Residenti e commercianti sono invece convinti che a sabotare gli esercizi aperti fino a tardi — il 9 novembre è stata devastata da un incendio anche una pizzeria nella stessa via — siano gli spacciatori. Favoriti dal buio, dopo il tramonto, avrebbero campo libero all’interno del parco lì vicino. Raccontano di luci rubate e distrutte fuori dalla pizzeria al taglio «Pachino e bufala» i titolari bengalesi, Fardous Shagor e Ferdous Hossen, che ora dicono: «Abbiamo paura». Massiccia ieri l’adesione del quartiere al presidio di solidarietà, con oltre 3 mila persone.</p>
      <p><b>In mattinata il ministro dei Beni Culturali, Dario Franceschini, in visita </b>alla libreria ha detto: «Il ministro dell’interno Lamorgese mi ha assicurato che il 15 verrà convocata una riunione del Comitato per l’ordine e la sicurezza su Centocelle». Il presidente del Lazio e segretario del Pd, Nicola Zingaretti, ha esortato i proprietari «a tenere duro e lottare per restituire a Roma la passione del loro impegno sociale». Sul posto anche il vicesindaco Luca Bergamo.Virginia Raggi, indignata per «l’inquietante ennesimo rogo», ha chiesto di fare subito chiarezza. «Vicinanza» anche dal leghista Roberto Calderoli che non ha mancato di «rilevare il problema della sicurezza nelle periferie di Roma».</p>
    </article>
  </body>
</html>