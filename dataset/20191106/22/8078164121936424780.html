<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_07/ronaldo-punizioni-sbagliate-stanchezza-anche-cr7-ha-qualche-dubbio-d7cb3e00-012c-11ea-bfaf-9602a8f3f6c1.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="Ronaldo, punizioni (sbagliate) e stanchezza: anche CR7 ha qualche dubbio"/>
    <meta property="og:description" content="Nessun gol su 32 punizioni calciate da quando è alla Juventus e qualche fastidio fisico: non è il momento migliore per il portoghese. Che, a 35 anni, deve gestire le energie"/>
  </head>
  <body>
    <article>
      <h1>Ronaldo, punizioni (sbagliate) e stanchezza: anche CR7 ha qualche dubbio</h1>
      <h2>Nessun gol su 32 punizioni calciate da quando è alla Juventus e qualche fastidio fisico: non è il momento migliore per il portoghese. Che, a 35 anni, deve gestire le energie</h2>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Paolo Tomaselli, inviato a Mosca</a></address>
      <p>La punizione che finalmente va in buca, con la gentile collaborazione del portiere della Lokomotiv, ma a buttare dentro la palla ci pensa Ramsey, che poi addirittura si scusa. La prima sostituzione in Champions con la Juve, che arriva nel finale per evitare guai muscolari. La squadra di Sarri non perde un colpo, in Italia e in Europa ma non è certo il momento migliore per Ronaldo.</p>
      <p><b>Punizione continua</b><br/>Partiamo dalle punizioni: salgono a 32 consecutive quelle senza gol calciate con la maglia bianconera. In una parola: tutte. La buona notizia è che dopo 8 tiri consecutivi sulla barriera, CR7 ha calciato 4 volte di fila in porta e a Mosca grazie alla papera di Guilherme ha contribuito in modo decisivo al gol di Ramsey. Però per le statistiche non vale e nemmeno per l’umore e l’autostima del campione.</p>
      <p><b>Pericolo stanchezza</b><br/>L’anno scorso fino a marzo, quando si fece male in Nazionale, Ronaldo ha sempre giocato con la Juventus: a settembre, ottobre e novembre però aveva saltato gli impegni col Portogallo, anche per curare meglio la nuova avventura in bianconero. Quest’anno Cristiano sta quindi giocando di più e dà segni di stanchezza, come ha spiegato Sarri dopo il fastidio mostrato dal giocatore al momento del cambio: «Era arrabbiato perché non sta benissimo». Un problema al ginocchio lo ha costretto ad affaticare l’adduttore e già nell’intervallo, come ha sottolineato il tecnico, Ronaldo temeva di rischiare qualcosa a livello muscolare.</p>
      <p><b>Più riposo</b><br/>Una situazione inedita anche per Ronaldo, che forse potrebbe considerare l’ipotesi di centellinare di più la propria presenza, anche se non è facile scegliere: finora il portoghese ha saltato le trasferte di Brescia e Lecce, domenica c’è il Milan e dopo il doppio impegno con la Nazionale la Juve riparte da due sfide con Atalanta e Atletico Madrid. L’importante per Ronaldo è esserci sempre. Ma a quasi 35 anni forse è il caso di pensare prima alla qualità che alla quantità. Per arrivare alla volata di primavera in Champions, tirato ancora a lucido.</p>
    </article>
  </body>
</html>