<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/urmeaza-gala-zf-2019-21-noiembrie-30-de-ani-de-capitalism-30-de-ani-de-business-in-romania-trei-generatii-de-antreprenori-cine-duce-romania-mai-departe-si-unde-18549740"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-06T22:07:00+00:00"/>
    <meta property="og:title" content="Urmează Gala ZF 2019, 21 noiembrie. 30 de ani de capitalism, 30 de ani de business în România, trei generaţii de antreprenori. Cine duce România mai departe şi unde?"/>
    <meta property="og:description" content="În anul 2008, în care primii fiori ai crizei economice abia îşi făceau simţită prezenţa, gala ZF aducea într-un singur loc nume grele din businessul local. Printre invitaţi, se regăseau Ion Ţiriac – cel mai cunoscut om de afaceri român, Dinu Patriciu – cel care a cumpărat businessul Rompetrol de la statul român şi l-a vândut ulterior către kazahii de la KazMunayGas, Mariana Gheorghe – la acea vreme CEO al Petrom, Florin Talpeş - fondatorul furnizorului de soluţii de securitate IT Bitdefender şi alţii."/>
  </head>
  <body>
    <article>
      <h1>Urmează Gala ZF 2019, 21 noiembrie. 30 de ani de capitalism, 30 de ani de business în România, trei generaţii de antreprenori. Cine duce România mai departe şi unde?</h1>
      <address><time datetime="2019-11-06T22:07:00+00:00">06 Nov 2019, 22:07</time> by <a rel="author" href="https://www.zf.ro/autor/alina-elena-vasiliu" target="_blank">Alina-Elena Vasiliu</a></address>
      <slideshow>
        <figure>
          <img src="https://storage0.dms.mpinteractiv.ro/media/1/1481/21334/18549740/2/2-galazf-2008-3.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21334/18549740/1/2-galazf-2008-1.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21334/18549740/3/2-galazf-2008-4.jpg?width=620"/>
        </figure>
      </slideshow>
      <p>În anul 2008, în care primii fiori ai crizei economice abia îşi făceau simţită prezenţa, gala ZF aducea într-un singur loc nume grele din businessul local. Printre invitaţi, se regăseau Ion Ţiriac – cel mai cunoscut om de afaceri român, Dinu Patriciu – cel care a cumpărat businessul Rompetrol de la statul român şi l-a vândut ulterior către kazahii de la KazMunayGas, Mariana Gheorghe – la acea vreme CEO al Petrom, Florin Talpeş - fondatorul furnizorului de soluţii de securitate IT Bitdefender şi alţii.</p>
      <p>În total, peste 600 de oameni de afaceri, manageri şi oficiali ai instituţiilor statului au dezbătut, în noiembrie 2008, contextul economic în care România, Europa şi lumea întreagă se aflau în acel moment. Ziarul Financiar împlinea zece ani de existenţă.</p>
      <p>„Momentul actual este, fără îndoială, unul critic, iar ajustarea cererii interne nu poate să întârzie. Nu doresc să dramatizez lucrurile şi nici să trag un semnal de alarmă nejustificat. Fie vom realiza o aterizare lină prin politici înţelepte pe plan intern, fie ajustarea va fi indusă din afară, de piaţa de capital externă, iar atunci nu va mai fi nici lină, nici de proporţii rezonabile. Condiţiile externe nu lasă prea mult timp pentru ezitări“, spunea, în noiembrie 2008, Mugur Isărescu la gala aniversară ZF 10 ani. Tot în cadrul galei ZF din 2008, a fost lansată cea de-a treia ediţie a catalogului Top 100 cele mai valoroase companii din România, un produs editorial care, din 2006, a continuat să fie publicat an de an.</p>
      <p>În 2008, cea mai valoroasă companie locală era Petrom, urmată de Orange, Vodafone, Romgaz şi Hidro­electrica. „Avem o şansă colosală de a creşte tocmai datorită crizei, dacă reuşim să atragem companii care se relochează şi capital străin. Putem profita de această criză“, spunea Dinu Patriciu la gala ZF din 2008.</p>
      <p>Gala ZF este, în fiecare an, prilejul cu care premiem cele mai valoroase companii din România, conform anuarului realizat de ZF în parteneriat cu casa de investiţii BT Capital Partners.</p>
    </article>
  </body>
</html>