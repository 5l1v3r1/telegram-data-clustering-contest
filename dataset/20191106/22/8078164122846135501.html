<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_07/cina-condanna-morte-8-carcere-traffico-fentanyl-gli-usa-f6c9edfe-0138-11ea-bfaf-9602a8f3f6c1.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="Cina, una condanna a morte e 8 in carcere per traffico di fentanyl verso gli Usa"/>
    <meta property="og:description" content=", attraverso i porti della costa del Pacifico"/>
  </head>
  <body>
    <article>
      <h1>Cina, una condanna a morte e 8 in carcere per traffico di fentanyl verso gli Usa</h1>
      <h2>Le pillole di oppioide arrivano da Oriente sul territorio messicano, attraverso i porti della costa del Pacifico</h2>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Guido Olimpio e Guido Santevecchi</a></address>
      <p>Un tribunale cinese ha condannato a morte un trafficante di fentanyl. Una sentenza esemplare che va oltre l’aspetto legale in quanto entra in una partita più ampia: guerra dei dazi, situazione messicana, rapporti tra le due potenze rivali.</p>
      <p><b>Il verdetto è stato emesso dal tribunale di Xingtai </b>(provincia dell’Hebei) ed ha riguardato trafficanti accusati di aver spedito la droga verso gli Stati Uniti. Ad un imputato, Wang Fengxi, i giudici hanno inflitto la pena capitale mentre gli 8 complici passeranno diversi anni in galera. Il meccanismo usato dai criminali è ben oleato, con ordini che arrivavano via online e referenti dall’altra parte dell’Oceano. Modus operandi che limita i contatti diretti al minimo, grazie all’uso di Internet e di sponde ben coperte. Una minaccia molto sentita a Washington. Infatti un alto funzionario cinese ha sottolineato come su questo caso ci sia stata una collaborazione con gli Usa. Parole non di circostanza. Gli americani hanno più volte accusato la controparte di fare poco contro i network abili nell’inviare – anche per posta o con corrieri – ingenti partite dell’oppiaceo.</p>
      <figure>
        <img src="https://images2.corriereobjects.it/methode_image/2019/11/07/Esteri/Foto%20Esteri%20-%20Trattate/3f7663dd6e1344e69bd6af254aa9c545-0014-kMeC-U3150623861341RyB-593x443@Corriere-Web-Sezioni.jpg?v=201911071143"/>
        <figcaption>Cinque degli arrestati in Cina (Ap)</figcaption>
      </figure>
      <p><b>Pechino, all’inizio di maggio, aveva promesso di mettere</b> sotto controllo la produzione e la vendita di tutte le varianti del fentanyl, una sostanza letale, 50 volte più potente della morfina. E in seguito aveva lanciato segnali di cooperazione, mossa inserita nella sfida sui dazi. I cinesi, da parte loro, hanno rammentato che il traffico esiste perché c’è una grande domanda che arriva proprio dall’America. In passato si è ipotizzato che Prince sia stato stroncato da una dose dell’oppiaceo e la stessa fine hanno fatto 32 mila americani nel solo 2018, anno nel quale lo stesso Trump ha dichiarato l’emergenza per questo “veleno”. Realizzarla costa poco, ma rende moltissimo alle bande che agiscono sull’asse Cina-Messico-Stati Uniti. E spesso è venduta insieme all’eroina, con effetti ancora più devastanti. Inoltre il fentanyl, è stato usato dalle unità speciali russe per mettere fine all’assedio del teatro Dubrovka di Mosca da parte dei terroristi ceceni (2002). Impiego che provocò una strage, con 169 vittime.</p>
      <p><b>Le pillole arrivano da Oriente sul territorio messicano</b>, attraverso i porti della costa del Pacifico. Località teatro di faide tra le bande rivali. Cartello di Sinaloa e quello di Jalisco si sono lanciati su questa fetta di mercato molto vantaggiosa, importando la merce poi avviata verso Nord, ma anche producendola in proprio. Pochi giorni fa la Dea ha lanciato un nuovo allarme: i trafficanti mettono a punto analgesici “taroccati” contenenti fentanyl. Il patto tra boss “latini” e reti orientali ha poi favorito il riciclaggio: operatori cinesi lavano montagne di dollari realizzati dai padrini in Messico.</p>
    </article>
  </body>
</html>