<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_07/roma-morta-maria-pia-fanfani-moglie-amintore-aveva-97-anni-42ca6bee-0147-11ea-bfaf-9602a8f3f6c1.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="È morta Maria Pia Fanfani, moglie di Amintore: aveva 97 anni"/>
    <meta property="og:description" content="All'anagrafe Tavazzani, il 29 novembre avrebbe compiuto 97 anni. Partigiana e scrittrice, aveva sposato il leader della Democrazia cristiana nel 1975"/>
  </head>
  <body>
    <article>
      <h1>È morta Maria Pia Fanfani, moglie di Amintore: aveva 97 anni</h1>
      <h2>All'anagrafe Tavazzani, il 29 novembre avrebbe compiuto 97 anni. Partigiana e scrittrice, dedita alle attività e alle missioni umanitarie, aveva sposato il leader della Democrazia cristiana nel 1975</h2>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Clarida Salvatori</a></address>
      <p>Maria Pia Tavazzani, meglio conosciuta come Maria Pia Fanfani, vedova dello storico leader della Democrazia Cristiana Amintore, è morta a Roma: a giorni (il 29 novembre) avrebbe compiuto 97 anni.</p>
      <slideshow>
        <figure>
          <img src="https://images2-roma.corriereobjects.it/methode_image/2019/11/07/Roma/Foto%20Gallery/INT01F3_10327428F1_1_MGTHUMB-INTERNA.jpg"/>
          <figcaption>Addio a Maria Pia Fanfani, vedova di Amintore e attivista umanitaria in tutto il mondo</figcaption>
        </figure>
        <figure>
          <img src="https://images2-roma.corriereobjects.it/methode_image/2019/11/07/Roma/Foto%20Gallery/WCCOR1_0J015Q4A_MGTHUMB-INTERNA.JPG"/>
          <figcaption>Addio a Maria Pia Fanfani, vedova di Amintore e attivista umanitaria in tutto il mondo</figcaption>
        </figure>
        <figure>
          <img src="https://images2-roma.corriereobjects.it/methode_image/2019/11/07/Roma/Foto%20Gallery/0G5GK3AT_MGTHUMB-INTERNA.jpg"/>
          <figcaption>Addio a Maria Pia Fanfani, vedova di Amintore e attivista umanitaria in tutto il mondo</figcaption>
        </figure>
        <figure>
          <img src="https://images2-roma.corriereobjects.it/methode_image/2019/11/07/Roma/Foto%20Gallery/21pol04f10_MGTHUMB-INTERNA.JPG"/>
          <figcaption>Addio a Maria Pia Fanfani, vedova di Amintore e attivista umanitaria in tutto il mondo</figcaption>
        </figure>
        <figure>
          <img src="https://images2-roma.corriereobjects.it/methode_image/2019/11/07/Roma/Foto%20Gallery/0M2ODI3Q_MGTHUMB-INTERNA.JPG"/>
          <figcaption>Addio a Maria Pia Fanfani, vedova di Amintore e attivista umanitaria in tutto il mondo</figcaption>
        </figure>
        <figcaption>Addio a Maria Pia Fanfani, vedova di Amintore e attivista umanitaria in tutto il mondo</figcaption>
      </slideshow>
      <h4>La vita</h4>
      <p>Nata a Pavia nel novembre 1922, partigiana, scrittrice e fotografa, si dedica alla solidarietà e all'impegno umanitario. Rimasta vedova del primo marito, Giuseppe Vecchi (dal matrimonio che durò dal 1942 al 1973 nacque anche un figlio, Mario) nel 1975 sposa Amintore Fanfani.</p>
      <h4>Impegno umanitario e riconoscimenti</h4>
      <p>Il suo grande impegno nella Croce rossa, la porta a diventare per ben 11 anni (dal 1983 al 1994) la presidente del Comitato nazionale femminile. Nel 1985 e per 4 anni riveste il ruolo di vicepresidente della Lega internazionale della Croce rossa e della mezzaluna rossa a Ginevra. Partecipa a oltre 208 missioni umanitarie: nei Balcani, nei paesi devastati dalla guerra e in quelli colpiti da calamità naturali. Si occupa di profughi, poveri e di bambini rimasti orfani. Tra i tanti riconoscimenti ricevuti, anche quello di Cavaliere della Repubblica italiana.</p>
      <h4>«Continuerò ad andare incontro a chi avrà bisogno di me»</h4>
      <p>Della sua attività, negli ultimi tempi, aveva parlato così: «Sono anni che percorro la strada che conduce in ogni angolo del mondo per incontrare poveri, ammalati, vittime della guerra. Ma non ho intenzione di fermarmi per guardare indietro. Continuerò a camminare con quanta forza avrò incontro a chi avrà bisogno di me per sconfiggere l'indifferenza, l'arroganza, l'ingiustizia e per seminare la pace».</p>
      <h4>Il ricordo: «Della sua vita ha fatto una sfida per la pace»</h4>
      <p>Sul sito che porta il suo nome, oltre a foto dolcissime di lei con bambini, con Madre Teresa di Calcutta e nelle zone devastate dalla guerra, un pensiero per il suo impegno a favore dei più deboli: «Da quando ha creato le sua prima organizzazione umanitaria "First help" nel 1942, Maria Pia Fanfani segue un identico cammino, una via che porta a una meta irrinunciabile, quella della pacifica convivenza e della pace tra gli uomini. Della sua vita ha fatto una sfida, una sfida per la pace».</p>
      <h4>La Croce rossa: «Da sempre una di noi»</h4>
      <p>«Con Maria Pia Fanfani - è il ricordo proprio della Croce Rossa - se ne va uno degli esempi più autorevoli e appassionati ai principi umanitari e all'azione filantropica del nostro Paese. È stata da sempre una di noi, una esponente di primo piano della Croce Rossa, anche a livello internazionale, che ricordiamo per la grande passione e l'impegno attivo che la vide protagonista anche in numerose missioni umanitarie. La sua scomparsa rappresenta una perdita per tutta l'Associazione. In questo triste momento, il nostro impegno è quello di trasmetterne la memoria come esempio anche per le nuove generazioni».</p>
    </article>
  </body>
</html>