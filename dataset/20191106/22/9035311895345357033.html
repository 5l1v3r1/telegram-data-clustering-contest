<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/06/sampiyonlar-ligi-real-madrid-e-6-0-yenilen-galatasaray-gruptan-cikma-sansini-kaybetti"/>
    <meta property="og:site_name" content="euronews"/>
    <meta property="article:published_time" content="2019-11-06T22:56:48+00:00"/>
    <meta property="og:title" content="Real Madrid'e 6-0 yenilen Galatasaray Şampiyonlar Ligi'ne veda etti"/>
    <meta property="og:description" content="UEFA Şampiyonlar Ligi'nde 4. hafta heyecanı dört grupta oynanan maçlarla tamamlandı. A grubundaki Galatasaray, Real Madrid deplasmanından 6-0 mağlup ayrılarak gruptan çıkma şansını kaybetti."/>
  </head>
  <body>
    <article>
      <h1>Real Madrid'e 6-0 yenilen Galatasaray Şampiyonlar Ligi'ne veda etti</h1>
      <address><time datetime="2019-11-06T22:56:48+00:00">06 Nov 2019, 22:56</time> by <a rel="author">Euronews </a></address>
      <p>UEFA Şampiyonlar Ligi'nde 4. hafta dört grupta oynanan maçlarla tamamlandı. A grubundaki Galatasaray, Real Madrid deplasmanından 6-0 mağlup ayrılarak gruptan çıkma şansını kaybetti.</p>
      <p>Santiago Bernabeu’daki maçta İspanyol ekibinin gollerini 4, 7 ve 90. dakikalarda Rodrygo, 14'te Sergio Ramos, 45 ve 81'de Karim Benzema kaydetti.</p>
      <p>İstanbul'da oynanan ilk maçta da Real Madrid mücadeleden 1-0 galip ayrılmıştı.</p>
      <p>Grubun diğer maçında Paris Saint-Germain, Belçika temsilcisi Club Brugge'ü 1-0 mağlup etti.</p>
      <p>Bu skorlarla Paris Saint-Germain 12 puanla grubun zirvesinde bulunuyor. 7 puanlı Real Madrid ikinci, 2 puanlı Brugge üçüncü ve 1 puanlı Galatasaray son sırada yer alıyor.</p>
      <figure>
        <img src="https://static.euronews.com/articles/stories/04/28/33/14/606x430_cmsv2_46b43201-e892-58b1-b2ac-d2acf16547a6-4283314.jpg"/>
        <figcaption>Şampiyonlar Ligi: GS, Real Madrid'e 5-0 mağlup olduReuters</figcaption>
      </figure>
      <h3>Avrupa'da 11 maçtır galibiyet yok</h3>
      <p>Galatasaray, Avrupa kupalarındaki son galibiyeti geçtiğimiz sezon UEFA Şampiyonlar Ligi ilk grup maçında Rus ekibi Lokomotiv Moskova karşısında almıştı.</p>
      <p>Sarı-kırmızılılar bu müsabakanın ardından 8 Şampiyonlar Ligi, 2 de Avrupa Ligi maçından galip ayrılamadı.</p>
      <h3>Şampiyonlar Ligi’nde gol atamayan tek takım</h3>
      <p>Galatasaray, bu sezon Şampiyonlar Ligi'nde gol atamayan tek takım oldu. 8 grupta 32 takımın mücadele ettiği Şampiyonlar Ligi’nde geride kalan 4. hafta maçlarının ardından, Galatasaray hariç tüm takımlar en az 1 kez gol kaydetti.</p>
      <figure>
        <img src="https://static.euronews.com/articles/stories/04/28/33/14/606x421_cmsv2_b56e6151-1a9a-5d27-8411-e623ebf936e1-4283314.jpg"/>
        <figcaption>Juventus Douglas Costa'nın (solda) golüyle L. Moskova'yı 2-1 mağlup ettiReuters</figcaption>
      </figure>
      <h3>Juventus son dakikada turu geçti</h3>
      <p>Juventus, Lokomotiv Moskova deplasmanından son dakika golüyle galip ayrılarak gruptan çıkmayı garantiledi.</p>
      <p>D Grubu'ndaki maçta Siyah-beyazlılar karşılaşmadan 2-1 galip ayrıldı. Torino ekibi Aaron Ramsey'in 3. dakikada kaydettiği golle 1-0 öne geçti. Ev sahibi ekip 12. dakikada Aleksey Miranchuk'un golüyle eşitliği sağladı. Juventus'a üç puanı getiren gol 90+3'te Douglas Costa'nın ayağından geldi.</p>
      <p>Juventus puanını 10'a yükseltirken gruptan çıkmayı garantiledi. Lokomotiv Moskova 3 puanda kaldı.</p>
      <figure>
        <img src="https://static.euronews.com/articles/stories/04/28/32/50/606x418_cmsv2_0bf72960-69b2-5057-82cd-88b7c2c3cdfe-4283250.jpg"/>
        <figcaption>Bayern Münihli Lewandowski üst üste 8 Şampiyonlar Ligi maçında gole imza attı.Reuters</figcaption>
      </figure>
      <h3>Bayern Münih gruptan çıkmayı garantiledi</h3>
      <p>B Grubu karşılaşmasında Bayern Münih, konuk ettiği Olympiakos'u 2-0 mağlup etti ve son 16'ya yükselmeyi garantiledi.</p>
      <p>Bayern Münih, 69. dakikada Robert Lewandowski'nin golüyle 1-0 öne geçti. Lewandowski üst üste 8 Şampiyonlar Ligi maçında gole imza attı.</p>
      <p>88. dakikada oyuna giren Ivan Perisic, 1 dakika sonra skoru 2-0'a taşıdı.</p>
      <p>Olympiakos ise 1 puanla son sırada kaldı.</p>
      <p>
        <b>Diğer maçlarda alınan sonuçlar şu şekilde:</b>
      </p>
      <p>Kızılyıldız (Sırbistan) - Tottenham (İngiltere): 0-4</p>
      <p>Dinamo Zagreb (Hırvatistan) - Shakhtar Donetsk (Ukrayna): 3-2</p>
      <p>Atalanta (İtalya) - Manchester City (İngiltere): 1-1</p>
      <p>Bayer Leverkusen (Almanya) - Atletico Madrid (İspanya): 2-1</p>
      <ul>
        <li>
          <a href="https://tr.euronews.com/2019/11/05/sampiyonlar-ligi-nde-4-4-luk-mac-chelsea-ajax">Şampiyonlar Ligi'nde 4-4'lük maç: Chelsea-Ajax</a>
        </li>
      </ul>
    </article>
  </body>
</html>