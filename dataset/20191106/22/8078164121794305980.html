<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/cards/non-solo-figlio-ancelotti-pioli-conte-quando-staff-entra-qualcuno-famiglia/davide-ancelotti-vice-allenatore_principale.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="Non solo il figlio di Ancelotti: da Pioli a Conte, quando nello staff entra qualcuno di famiglia"/>
    <meta property="og:description" content="Davide, vice a Napoli, ha creato malumori. Il figlio dell’allenatore del Milan fa il march analyst, quello di Maran lavora con i droni, con Conte c’è il fratello. Il figlio di Prandelli ora va da solo"/>
  </head>
  <body>
    <article>
      <h1>Non solo il figlio di Ancelotti: da Pioli a Conte, quando nello staff entra qualcuno di famiglia</h1>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Monica Colombo</a></address>
      <p>Tra le pieghe delle scosse telluriche che stanno facendo traballare il Napoli, tra i mille motivi che hanno provocato l’insubordinazione dello spogliatoio verso il diktat di De Laurentiis di trascinare la squadra in ritiro, tra le cause che hanno compromesso il rapporto di fiducia fra giocatori e Ancelotti, si registra anche il malumore verso qualche elemento dello staff. La presenza di Davide, figlio del tecnico, e di Mino Fulco, genero di Carlo, stanno riportando a galla le antiche accuse di nepotismo che Ancelotti già aveva dovuto sopportare a Madrid e successivamente in Bundesliga a Monaco. Eppure Davide, 30 anni, non è l’unico «figlio di» ad essere parte del gruppo di lavoro del più celebre padre. Con il rischio di essere etichettati come «raccomandati», spesso le persone di famiglia vengono scelte per rappresentare un appoggio in più all’interno del team. Di certo Davide, che al Napoli ha addirittura il ruolo di vice-allenatore (ecco perché qualche giocatore non lo considera credibile e/o preparato), non è l’unico esponente di una prole di tecnici a lavorare in famiglia.</p>
      <figure>
        <img src="https://images2.corriereobjects.it/methode_image/2019/11/07/Sport/Foto%20Sport%20-%20Trattate/8e96cc08ee22bf0c7e00f5f42ed1d841-kjM-U3150630566538t0H-593x443@Corriere-Web-Sezioni.jpg?v=201911071146"/>
        <figcaption>Davide Ancelotti (Ansa)</figcaption>
      </figure>
      <aside>Scheda 1 di 9<br/><br/>INDIETRO<a href="https://www.corriere.it/sport/cards/non-solo-figlio-ancelotti-pioli-conte-quando-staff-entra-qualcuno-famiglia/gianmarco-pioli-match-analyst.shtml"> AVANTI</a></aside>
    </article>
  </body>
</html>