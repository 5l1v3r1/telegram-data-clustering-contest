<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638570/%D8%A7%D8%B1%D8%B2-%D8%AF%DB%8C%D8%AC%DB%8C%D8%AA%D8%A7%D9%84%DB%8C-%D8%AA%D8%B1%DA%A9%DB%8C%D9%87-%D8%B3%D8%A7%D9%84%E2%80%8C-%D8%A2%DB%8C%D9%86%D8%AF%D9%87-%D8%B1%D9%88%D9%86%D9%85%D8%A7%DB%8C%DB%8C-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T22:52:00+00:00"/>
    <meta property="og:title" content="ارز دیجیتالی ترکیه سال‌ آینده رونمایی می‌شود"/>
    <meta property="og:description" content="ارز جدید که لیر دیجیتال نام خواهد داشت توسط بانک مرکزی ترکیه عرضه خواهد شد."/>
  </head>
  <body>
    <article>
      <h1>
        <a href="https://www.bultannews.com/fa/news/638570/%D8%A7%D8%B1%D8%B2-%D8%AF%DB%8C%D8%AC%DB%8C%D8%AA%D8%A7%D9%84%DB%8C-%D8%AA%D8%B1%DA%A9%DB%8C%D9%87-%D8%B3%D8%A7%D9%84%E2%80%8C-%D8%A2%DB%8C%D9%86%D8%AF%D9%87-%D8%B1%D9%88%D9%86%D9%85%D8%A7%DB%8C%DB%8C-%D9%85%DB%8C%E2%80%8C%D8%B4%D9%88%D8%AF">ارز دیجیتالی ترکیه سال‌ آینده رونمایی می‌شود</a>
      </h1>
      <h2>ارز جدید که لیر دیجیتال نام خواهد داشت توسط بانک مرکزی ترکیه عرضه خواهد شد.</h2>
      <address><time datetime="2019-11-06T22:52:00+00:00">06 Nov 2019, 22:52</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، در سال ۲۰۱۸ ترکیه دچار یکی از بدترین<b> بحران های بدهی و ارزی</b> در تاریخ خود شد. ارزش لیر از ماه می ۲۰۱۸ تا جایی کاهش یافت که بسیاری از صرافی‌ها در استانبول از خرید و فروش ارز دست کشیدند تا مشخص شود روند ریزشی ارزش لیر تا کجا ادامه خواهد داشت.</p>
      <p>پس از آن اتفاق بود که بحث ارزهای دیجیتالی به عنوان یکی از راهکارهای افزایش تاب‌آوری اقتصادی در ترکیه شکل جدی‌تری به خود گرفت. رجب طیب اردوغان، رئیس‌جمهور این کشور در ژوئیه امسال، بانک مرکزی را رسما مامور راه اندازی ارز دیجیتالی ملی این کشور کرد و اکنون به نظر می رسد کار راه اندازی این ارز همزمان با بهبود تدریجی وضعیت اقتصادی ترکیه در مراحل پایانی خود قرار دارد.</p>
      <p>نسخه اولیه این ارز دیجیتالی برای نخستین بار توسط فوات اوکتای، معاون اردوغان به عنوان بخشی از برنامه توسعه اقتصادی ترکیه تا سال ۲۰۲۳ به کمیته برنامه ریزی بودجه مجلس این کشور معرفی شد. این ارز دیجیتالی توسط بانک مرکزی ترکیه و با همکاری شورای مطالعاتی فناوری این بانک موسوم به " توبیتاک" توسعه داده شده است.</p>
      <p>نشریه رسمی دولت ترکیه به نام " رسمی گازت" به نقل از اردوغان نوشته است که راه اندازی ارز دیجیتالی ترکیه ممکن است زودتر از موعد زمانی مقرر صورت گیرد و آزمایش های فنی روی این ارز احتمالا تا اواسط سال ۲۰۲۰ به پایان خواهند رسید و انتظار می‌رود در صورت تداوم پیشرفت ها این ارز تا اواخر سال آینده راه اندازی شود.</p>
      <p>لیر دیجیتالی امکان انجام طیف گسترده‌ای از تراکنش ها را برای شهروندان ترک مهیا خواهد کرد و از ابزارهای مالی موجود تمرکززدایی خواهد کرد. طبق اعلام وزارت دارایی و خزانه داری ترکیه، ارز جدید باعث ارتقای روند گذار اقتصاد سنتی به اقتصاد دیجیتال محور این کشور خواهد شد.</p>
      <p>در حال حاضر بسیاری از شهروندان ترک به ویژه جوان‌تر ها در حال معامله ارزهای دیجیتالی موجود در بازار هستند و طبق اعلام سایت " کوین این" که یکی از بزرگ ترین پلتفرم های معامله ارزهای دیجیتالی ترکیه است، میزان معاملات این ارزها در طول یک سال اخیر در ترکیه ۶۰ درصد افزایش پیدا کرده است.</p>
    </article>
  </body>
</html>