<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/politica/19_novembre_07/m5s-non-momento-dividersi-fastidio-di-maio-le-critiche-2e37b138-0191-11ea-bfaf-9602a8f3f6c1.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="«M5S, non è il momento di dividersi» Il fastidio di Di Maio per le critiche"/>
    <meta property="og:description" content="Il richiamo all’unità del capo politico del Movimento dopo la riunione convocata da Nicola Morra in cui è stata criticata la sua leadership. Intanto c’è un altro addio, quello di Elena Fattori: «Il capitano mi ha lasciato senza pane e acqua»."/>
  </head>
  <body>
    <article>
      <h1>«M5S, non è il momento di dividersi» Il fastidio di Di Maio per le critiche</h1>
      <h2>Il richiamo all’unità del capo politico del Movimento dopo la riunione convocata da Nicola Morra in cui è stata criticata la sua leadership. Intanto c’è un altro addio, quello di Elena Fattori: «Il capitano mi ha lasciato senza pane e acqua».</h2>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Lorenzo Salvia</a></address>
      <p>«Non è questo il momento di dividerci, né sul governo né sul Movimento. So bene che tra noi ci sono persone scontente, ma bisogna restare uniti». Il giorno dopo, nel Movimento 5 Stelle, arriva il tentativo di ricucire lo strappo che si è consumato mercoledì sera, con la riunione dei 30 parlamentari convocata da Nicola Morra. Ma in quella frase confidata ai suoi da Luigi Di Maio, oltre al richiamo all’unità, c’è anche una buona dose di fastidio da parte del capo politico del Movimento.</p>
      <p><b>Lo stesso Morra — uomo di peso tra i pentastellati</b>, presidente di una commissione strategica come quella Antimafia — prova ad abbassare la temperatura dello scontro. Ripete che quella riunione «non era un atto sovversivo», che si «voleva solo discutere di identità». Ma resta il fatto che buona parte degli interventi sono stati molto critici proprio con la leadership del Movimento. A partire da quello di Michele Giarrusso, che ha parlato di «caduta libera», chiedendo a Di Maio di «assumersi le sue responsabilità».</p>
      <p><b>A pesare è ancora il crollo del Movimento in Umbria</b>, con il 7% alle elezioni di due settimane fa. E un certo malcontento, strisciante ma non troppo, per l’alleanza con il Pd che ha portato al governo Conte due. Ieri c’è stato un altro addio, quello della senatrice Elena Fattori, dissidente «storica» visto che aveva contro il decreto sicurezza bis negli ultimi giorni del governo con la Lega. «Passo al gruppo misto — scrive nel suo blog sull’Huffington post — ma continuo a sostenere il governo».</p>
      <p><b>Anche lei critica Di Maio, senza farne direttamente il nome</b>: «Non ho lasciato il Movimento 5 Stelle, non ho abbandonato la nave, ma è il capitano che mi ha lasciata senza pane e acqua. Non ho lasciato, ma sono stata lasciata». E ancora: «Sono stata isolata perfino sul territorio che mi ha dato mandato per portare avanti un programma che di certo non abbandono». Una critica senza sconti. Che fa il paio con quella, più volte smentita, ma che molti leggono nel nuovo viaggio all’estero di Alessandro Di Battista, leader «in sonno» e in attesa del prossimo giro.</p>
      <p><b>A certificare la giornata critica del Movimento</b>, ieri c’è stata anche la missione romana di Davide Casaleggio, presidente dell’associazione Rousseau, figlio di Gianroberto, fondatore del Movimento insieme a Beppe Grillo. Ha incontrato un gruppo di deputati e un gruppo di senatori. Ha giocato la carta dalla «moral suasion» per evitare spaccature e fughe in avanti che in questo momento potrebbero rappresentare il colpo di grazia per il Movimento. E ha preso l’impegno di essere più combattivi sui temi identitari del Movimento.</p>
      <p><b>Una linea in realtà più volte annunciata negli ultimi mesi</b> ma che poi si è scontrata con la realpolitik imposta dalla responsabilità di governo. Proprio da qui nasce l’annuncio di una possibile causa contro ArcelorMittal, la multinazionale che ha annunciato l’intenzione di abbandonare le acciaierie di Taranto. La fattibilità è tutta da verificare. Ma l’annuncio è un tentativo per tamponare i mugugni</p>
    </article>
  </body>
</html>