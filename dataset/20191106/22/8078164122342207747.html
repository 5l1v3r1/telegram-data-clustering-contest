<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_07/donna-accoltellata-frecciarossa-grave-preso-l-aggressore-a84f1688-014a-11ea-bfaf-9602a8f3f6c1.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="Bologna, accoltella l’ex sul Frecciarossa: lei è grave. Ferito anche un passeggero che l’ha difesa"/>
    <meta property="og:description" content="Il convoglio partito da Torino era diretto a Roma. Il fermo a Bologna. L’uomo, un inserviente del treno, avrebbe perso la testa quando ha visto la donna con il nuovo compagno. Anche lei lavora nell’Alta Velocità. Arrestato in stazione"/>
  </head>
  <body>
    <article>
      <h1>Bologna, accoltella l’ex sul Frecciarossa: lei è grave. Ferito anche un passeggero che l’ha difesa</h1>
      <h2>Il convoglio partito da Torino era diretto a Roma. L’uomo, 47 anni, inserviente del treno, avrebbe agito per motivi passionali. Anche la donna, 41 anni, colpita venti volte, lavora nell’Alta Velocità. L’aggressore, immobilizzato dai passeggeri, arrestato in stazione</h2>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Redazione Cronache</a></address>
      <figure>
        <img src="https://images2.corriereobjects.it/methode_image/2019/11/07/Interni/Foto%20Interni/catturato.JPG?v=201911071931"/>
        <figcaption>Il momento della cattura (Instagram)</figcaption>
      </figure>
      <p>BOLOGNA Ha visto l’ex fidanzata sul treno insieme ad un altro uomo: ha estratto un coltello a serramanico e l’ha pugnalata, ferendola gravemente. Il fatto è accaduto questa mattina sul Frecciarossa 9389 partito da Torino e diretto a Roma, quando il convoglio era nei pressi della stazione di Bologna. Stando alle prime informazioni l’uomo, 47 anni, addetto alle pulizie del treno, si sarebbe avventato sulla donna colpendola ripetutamente ad una gamba, ma pure al collo e al torace. Anche la vittima, 41 anni di Milano, è una lavoratrice dell’Alta Velocità: sarebbe una delle inservienti del servizio di ristorazione della francese Elior. Nella carrozza, la 4 (Premium), si è creato ovviamente panico e confusione. Nel parapiglia sarebbe stata ferita anche un’altra persona che ha tentato di salvare la donna. Si tratta di un uomo di 44 anni di Parma, ricoverato all’ospedale Maggiore: non correrebbe pericolo di vita. Di certo si sa che sono tutti italiani.</p>
      <slideshow>
        <figure>
          <img src="https://images2.corriereobjects.it/methode_image/2019/11/07/Interni/Foto%20Gallery/zazacf_MGTHUMB-INTERNA.jpg"/>
          <figcaption>Bologna, accoltellamento Frecciarossa: i soccorsi in stazione</figcaption>
        </figure>
        <figure>
          <img src="https://images2.corriereobjects.it/methode_image/2019/11/07/Interni/Foto%20Gallery/1_MGTHUMB-INTERNA.jpg"/>
          <figcaption>Bologna, accoltellamento Frecciarossa: i soccorsi in stazione</figcaption>
        </figure>
        <figure>
          <img src="https://images2.corriereobjects.it/methode_image/2019/11/07/Interni/Foto%20Gallery/2%20(2)_MGTHUMB-INTERNA.jpg"/>
          <figcaption>Bologna, accoltellamento Frecciarossa: i soccorsi in stazione</figcaption>
        </figure>
        <figure>
          <img src="https://images2.corriereobjects.it/methode_image/2019/11/07/Interni/Foto%20Gallery/b2c5f9ba04da1e762c419496efdabbf3_MGTHUMB-INTERNA.jpg"/>
          <figcaption>Bologna, accoltellamento Frecciarossa: i soccorsi in stazione</figcaption>
        </figure>
        <figure>
          <img src="https://images2.corriereobjects.it/methode_image/2019/11/07/Interni/Foto%20Gallery/3d2e170544478cc663c0336a56635faf_MGTHUMB-INTERNA.jpg"/>
          <figcaption>Bologna, accoltellamento Frecciarossa: i soccorsi in stazione</figcaption>
        </figure>
        <figcaption>Bologna, accoltellamento Frecciarossa: i soccorsi in stazione</figcaption>
      </slideshow>
      <h4>I soccorsi</h4>
      <p>In stazione a Bologna l’intervento della polizia, che ha preso in consegna l’addetto alle pulizie, che nel frattempo, a quanto riferiscono alcuni testimoni, sarebbe stato immobilizzato dai passeggeri. L’uomo, di origini calabresi, è accusato di omicidio volontario. Dopo l’arrivo nel capoluogo emiliano tutti i viaggiatori a bordo del treno sono stati fatti scendere per i rilievi dell’autorità giudiziaria e sono stati trasferiti in altri convogli. Conclusi gli accertamenti il convoglio, senza passeggeri, è ripartito dopo circa un’ora verso il deposito. Sul posto c’erano, oltre agli agenti della polfer, anche i sanitari del 118 che hanno preso in cura la donna e il passeggero feriti. Testimoni riferiscono che la 41enne sia stata portata via intubata.</p>
      <figure>
        <img src="https://images2.corriereobjects.it/methode_image/2019/11/07/Interni/Foto%20Interni%20-%20Trattate/11163225-0034-U431301008320562jbF-U3150632657038UV-1170x883@Corriere-Web-Sezioni.jpg?v=201911071723"/>
        <figcaption>Carabinieri davanti all’ospedale dov’è ricoverata la donna</figcaption>
      </figure>
      <h4>Le condizioni</h4>
      <p>E dall’ospedale Ospedale Maggiore giungono aggiornamenti sullo stato di salute della vittima: dopo un’operazione d’urgenza, ora è ricoverata nel reparto di rianimazione in prognosi riservata. In servizio allo Chef Express, è stata colpita con almeno venti coltellate. Per quanto riguarda il traffico ferroviario, Trenitalia informa che la situazione è tornata nella norma.</p>
      <h4>Licenziato</h4>
      <p>Intanto è arrivata la notizia che il 47enne aggressore sarà licenziato dalla ditta di pulizie per cui lavorava. È stata la stessa Dussmann Service, azienda di Capriate San Gervasio (Bergamo) che ha l’appalto per la pulizia sui Frecciarossa, a riferire che si dissocia «senza riserve dal comportamento del dipendente» e che «tutte le pratiche necessarie al suo licenziamento immediato sono già state avviate». La Società dice anche che «il dipendente non aveva precedenti per reati di tipo penale e che, prima di questo episodio, la sua condotta è sempre stata conforme ad ogni regolamento.</p>
    </article>
  </body>
</html>