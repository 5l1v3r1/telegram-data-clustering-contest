<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_07/cristiano-ronaldo-gelosia-georgina-baci-abbracci-all-ex-fiamma-a-georgina-che-non-prende-bene-369863a6-013f-11ea-b8c5-86a451d0ef49.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="Cristiano Ronaldo, baci e abbracci all’ex fiamma davanti a Georgina (che non la prende bene)"/>
    <meta property="og:description" content="Imbattersi in una delle ex del tuo fidanzato &amp;#40;che&amp;#44; oltretutto&amp;#44; si dice sia in ottimi rapporti con la mamma di lui&amp;#44; con la quale invece non si ha..."/>
  </head>
  <body>
    <article>
      <h1>Cristiano Ronaldo, baci e abbracci all’ex fiamma davanti a Georgina (che non la prende bene)</h1>
      <h2>Agli MTV Awards di Siviglia CR7 ha incontrato la modella Rita Pereira, che l’ha salutato un po’ troppo affettuosamente, scatenando la gelosia della fidanzata</h2>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Simona Marchetti</a></address>
      <p>Imbattersi in una delle ex del tuo fidanzato (che, oltretutto, si dice sia in ottimi rapporti con la mamma di lui, con la quale invece non si ha magari lo stesso feeling) non è mai un’esperienza piacevole. A maggior ragione se, come nel caso di Georgina Rodriguez, sei alla serata degli MTV Europe Music Awards e tutti gli occhi sono quindi puntati su di te e sulla tua dolce metà, che nel caso specifico si chiama Cristiano Ronaldo. Per la verità, stando almeno a quanto scrive il magazine spagnolo online Look, <a href="https://www.dailystar.co.uk/sport/football/cristiano-ronaldo-leaves-girlfriend-georgina-20822398">ripreso dal Daily Star,</a> lo stesso campione della Juventus è rimasto sorpreso dalle effusioni che gli ha riservato la connazionale Rita Pereira quando lo ha visto alla cerimonia di Siviglia ma, da gentiluomo qual è, non poteva di certo tirare dritto e ignorare la 37enne modella portoghese con cui pare abbia avuto un flirt fra il 2008 e il 2010 (peraltro mai confermato dai diretti interessati). Così, dopo i baci e abbracci di rito, CR7 si è fermato qualche minuto a chiacchierare con la donna, mentre la fidanzata Georgina rimaneva in disparte ad assistere alla scena, con la sua faccia che era tutto un programma. «È stata una scena davvero spiacevole, anche per lui, che non si aspettava una tale dimostrazione di affetto dalla sua amica — ha raccontato infatti un testimone alla rivista — e quando Ronaldo ha poi realizzato che la sua fidanzata era rimasta esclusa dal quadretto, l’ha chiamata per presentarla alla Pereira che, però, si è limitata a guardarla, salutandola con un timido "ciao", per poi continuare a parlare con Cristiano senza fermarsi e il viso di Georgina diceva tutto, era furiosa».</p>
      <p><b>Vista la mal parata, Ronaldo ha quindi accelerato il congedo da Rita con la scusa di dover fare un’intervista a un giornale portoghese</b>, ma al momento dei saluti, Pereira avrebbe volutamente ignorato Rodriguez che, una volta lontana dall’esuberante modella, avrebbe rimproverato aspramente CR7 per l’accaduto. «È stato un momento molto imbarazzante per tutti quelli che erano lì — ha concluso l’anonima fonte — perché si percepiva la rabbia di Georgina. Rita è una brava ragazza, solo molto espansiva, ma non aveva cattive intenzioni, anche se è comprensibile che Georgina non fosse felice di averla incontrata». In effetti, a giudicare dal volto tirato della Rodriguez in molte delle foto scattate sul red carpet, qualche nube in paradiso sembra esserci stata, anche se <a href="https://www.instagram.com/p/B4hMQZ_Ih-C/">su Instagram</a> la fidanzata di Ronaldo ha poi definito la serata «una notte fantastica da ricordare». In fondo, accanto al campione della Juventus c’è lei, non la Pereira.</p>
    </article>
  </body>
</html>