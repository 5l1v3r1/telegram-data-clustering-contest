<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_07/pedofilo-saronno-varese-abusi-sessuali-operaio-minori-si-fingeva-donna-adescare-ragazzini-web-arrestato-0fcbf046-013d-11ea-bfaf-9602a8f3f6c1.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="Saronno, pedofilo si fingeva una donna per adescare ragazzini sul web: arrestato"/>
    <meta property="og:description" content="In manette un operaio 48enne di Saronno: avrebbe abusato di almeno quattro minori. L’uomo li attirava in trappola con proposte sessuali online e li riceveva in casa sua al buio, per non essere scoperto"/>
  </head>
  <body>
    <article>
      <h1>Saronno, pedofilo si fingeva una donna per adescare ragazzini sul web: arrestato</h1>
      <h2>In manette un operaio 48enne: avrebbe abusato di almeno quattro minori. L’uomo li attirava in trappola con proposte sessuali online e li riceveva in casa sua al buio, per non essere scoperto</h2>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Andrea Camurani</a></address>
      <p>Si era creato sui social un seducente profilo femminile, con foto ammiccanti che facevano sognare ai ragazzini un’avventura con una bella signora. Ma dietro quel nickname c’era un uomo, finito in manette con pesanti accuse: violenza sessuale su minore e possesso di materiale pornografico ritraente minori. L’arrestato, Gino Gatti, un quarantottenne di Saronno, operaio, chiedeva l’amicizia su Facebook ai ragazzini e una volta «agganciate» le prede, tutti studenti fra i 15 e i 17 anni, partivano prima le richieste di foto osé e poi l’appuntamento.</p>
      <p><b>Tre giovanissimi ci sono cascati: sono andati a casa sua</b> (luci spente e tapparelle abbassate) e sono stati accolti dalla finta signora, che indossando una parrucca rossa e camuffando la voce ha praticato loro del sesso orale. Giovedì mattina però i carabinieri hanno eseguito un’ordinanza di custodia cautelare in carcere emessa dal gip di Milano e si sono presentati all’abitazione dove avvenivano gli incontri. Qui sono state trovate parrucche e un cellulare, subito sequestrato per indagare più a fondo sulla vicenda, partita da un litigio scaturito nell’estate 2018 con quella che sarebbe diventata la quarta vittima.</p>
      <p><b>Si tratta di un ragazzino di 17 anni </b>che, insospettito dagli atteggiamenti di quella signora che non voleva svelarsi, chiamò il padre. Ne scaturì un bisticcio che fece intervenire i carabinieri della compagnia di Saronno. In seguito, grazie a una serie di audizioni protette di minori, è stato possibile ricostruire i passaggi da cui sono emersi gli abusi su altri tre ragazzi, avvenuti nel corso di un triennio.</p>
    </article>
  </body>
</html>