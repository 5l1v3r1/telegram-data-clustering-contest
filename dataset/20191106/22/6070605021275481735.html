<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/opositora-Duterte-liderara-guerra-antidroga_0_2339766069.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T22:08:28+00:00"/>
    <meta property="og:title" content="Una opositora de Duterte liderarà la “guerra antidroga”"/>
    <meta property="og:description" content="Leni Robredo, crítica amb el president filipí, rep un “regal enverinat”"/>
  </head>
  <body>
    <article>
      <h1>Una opositora de Duterte liderarà la “guerra antidroga”</h1>
      <h2>Leni Robredo, crítica amb el president filipí, rep un “regal enverinat”</h2>
      <address>
        <time datetime="2019-11-06T22:08:28+00:00">06 Nov 2019, 22:08</time>
      </address>
      <p>El polèmic president de les Filipines, Rodrigo Duterte, ha cedit a la vicepresidenta del país i líder de l’oposició el control de les seves polítiques antidroga. A les Filipines la presidència i la vicepresidència s’escullen per separat, i Leni Robredo, actual ocupant d’aquest últim càrrec, és una de les poques polítiques rellevants que ha criticat públicament els excessos de la “guerra contra la droga” engegada pel president quan va arribar al poder fa poc més de tres anys.</p>
      <p>Robredo va acceptar ahir l’encàrrec de Duterte, malgrat que companys de l’oposició adverteixen que el gest del president és en realitat un “regal enverinat”, una jugada electoralista pensada per debilitar la vicepresidenta de cara a les eleccions del 2022. La “guerra contra les drogues”, plantejada al principi com una campanya de sis mesos contra el narcotràfic, s’ha allargat tres anys i no ha deixat cap més resultat que un sagnant reguitzell de cadàvers, però és popular entre els votants filipins, segons una enquesta publicada al setembre. Tot apunta que el president busca posar Robredo, obertament contrària als seus mètodes, contra l’opinió pública.</p>
      <p>La mateixa Robredo s’ha mostrat escèptica amb el seu nomenament, però ha defensat que és una oportunitat per revertir les polítiques violentes del president. “Estic en contra de la matança d’innocents, m’oposo als abusos comesos per les autoritats. Ell [Duterte] coneix les meves crítiques, sap que és el que penso canviar”, va dir quan va acceptar les seves noves funcions.</p>
      <h3>Guerra brutal contra la droga</h3>
      <p>Duterte, que va guanyar les eleccions del 2016 prometent mà dura contra el tràfic de drogues, ha liderat una persecució brutal que no només ha afectat els traficants, sinó també drogoaddictes, periodistes crítics, ciutadans innocents i fins i tot nens del carrer. Segons ONGs internacionals i les Nacions Unides, les accions promogudes pel govern filipí haurien causat la mort de 30.000 persones. L’Oplan Tokhang, com es coneix popularment la política antidroga del govern filipí, implicaria execucions extrajudicials comeses per la policia i per assaltants desconeguts, empoderats per la impunitat promesa per Duterte.</p>
      <p>Per la seva banda, el president i membres del seu gabinet sempre han negat els abusos policials, i atribueixen la majoria de les morts a “sospitosos que es resistien a ser arrestats”. Fins ara només han reconegut la mort de 6.700 d’aquests “sospitosos”. Malgrat tot, durant la campanya electoral del 2016 el mateix Duterte havia proclamat obertament la seva intenció de matar 100.000 persones implicades en el negoci de la droga i de tirar els cadàvers a la badia de Manila per alimentar els peixos.</p>
      <p>A les crítiques que li arriben d’Occident, Duterte sempre hi ha respost recordant els crims de la Segona Guerra Mundial i del colonialisme, i en una ocasió fins i tot va qualificar de “fill de puta” l’expresident dels EUA Barack Obama.</p>
    </article>
  </body>
</html>