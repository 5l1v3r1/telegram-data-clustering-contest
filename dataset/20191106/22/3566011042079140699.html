<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545339.html/%D9%86%D9%85%D8%A7%DB%8C%D9%86%D8%AF%D9%87-%D9%87%D8%A7%DB%8C-%DA%A9%D9%86%DA%AF%D8%B1%D9%87-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%AA%D8%B1%D8%A7%D9%85%D9%BE--%D8%A8%D8%B1%D8%AC%D8%A7%D9%85-%D8%B1%D8%A7-%D9%BE%D8%A7%D8%B1%D9%87-%DA%A9%D9%86%DB%8C%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-06T22:39:00+00:00"/>
    <meta property="og:title" content="نماینده‌های کنگره آمریکا به ترامپ: برجام را پاره کنید"/>
    <meta property="og:description" content="چند نماینده مجلس سنا و مجلس نمایندگان آمریکا با صدور بیانیه‌ای از رئیس‌جمهور این کشور خواسته‌اند توافق هسته‌ای با ایران را پاره کند."/>
  </head>
  <body>
    <article>
      <h1>نماینده‌های کنگره آمریکا به ترامپ: برجام را پاره کنید</h1>
      <h2>بعد از اعلام ایران برای کاهش تعهدات هسته ای مطرح شد؛</h2>
      <address>
        <time datetime="2019-11-06T22:39:00+00:00">06 Nov 2019, 22:39</time>
      </address>
      <p>چند نماینده مجلس سنا و مجلس نمایندگان آمریکا با صدور بیانیه‌ای از رئیس‌جمهور این کشور خواسته‌اند توافق هسته‌ای با ایران را پاره کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ چند نماینده کنگره آمریکا بعد از آنکه ایران اعلام کرد قصد دارد از حقوقش در برجام برای آغاز چهارمین گام کاهش تعهدات هسته‌ای خود استفاده کند از رئیس‌جمهور کشورشان خواسته‌اند برجام را پاره کند. </p>
      <p>«لیز چنی»، قانونگذار مجلس نمایندگان آمریکا، «تد کروز»، نماینده جمهوری‌خواه مجلس سنا و «لیندسی گراهام» با صدور بیانیه‌ای از «دونالد ترامپ»، رئیس‌جمهور آمریکا خواسته‌اند توافق هسته‌ای با ایران را به طور کامل لغو کند. </p>
      <p>این سه نماینده جمهوری‌خواه در بیانیه خود با اشاره به گزارش‌ها درباره تصمیم ایران برای برداشتن چهارمین گام در جهت کاستن از تعهدات خود ذیل برجام گفته‌اند: «گزارش‌های خبری امروز آنچه که ما از ابتدا می‌دانستیم تأیید می‌کنند: ایران از معافیت‌های مربوط به همکاری‌های صلح‌آمیز هسته‌ای در توافق فاجعه‌بار دوران اوباما که ترامپ به صدور آنها ادامه داده برای خرید زمان و تقویت تأسیسات هسته‌ای خود و بازگشت به فعالیت‌های غیرقانونی در همان تأسیسات استفاده کرده است.»</p>
      <p>همکاری‌های صلح‌آمیز هسته‌ای با ایران، یکی از بندهای توافق هسته‌ای سال ۲۰۱۵ با گروه ۱+۵ است. بر این اساس، دولت وقت آمریکا معافیت‌هایی را برای برخی از تحریم‌های یکجانبه مربوط به صادرات اقلام قابل استفاده در برنامه هسته‌ای به ایران، صادر کرد.</p>
      <p>این سه نماینده کنگره آمریکا قبلاً هم بارها خواستار لغو معافیت‌های مربوط به این همکاری‌ها شده‌اند. لیز چنی چند روز پیش طرحی برای دوشنبه گفته قصد دارد طرحی را برای لغو این معافیت‌ها و ابطال کامل توافق هسته‌ای معرفی کند.</p>
      <p>به گزارش فارس، قانونگذاران آمریکایی در بیانیه‌شان مدعی شده‌اند که کاملاً قابل‌پیش‌بینی بوده که ایران سرانجام غنی‌سازی اورانیوم در سایت فردو را آغاز خواهد کرد.</p>
      <p>«حسن روحانی»، رئیس‌جمهور ایران اعلام کرده چهارمین گام ایران در جهت کاستن از تعهدات هسته‌ای خودش در برجام از امروز اقدام به تزریق گاز در سایت فردو خواهد کرد.</p>
      <p>رئیس‌جمهور، دیروز (سه‌شنبه) گفت: «گامی که از فردا آغاز می‌کنیم در فردو خواهد بود و می دانید که طبق برجام بیش از هزار سانتریفیوژ در فردو داریم. در برجام قرار بود این سانتریفیوژها بچرخند اما گاز به آنها تزریق نکنیم که بنده امروز در دستوری به سازمان انرژی اتمی می‌گویم که از فردا گازدهی را در فردو آغاز کنیم و این گام ممکن است سر و صدا کند؛ همه اینها را می دانیم حساسیت آنها را می‌دانیم و حساسیت آنها را نسبت به فوردو و سانتریفیوژها می‌دانیم.»</p>
      <p> </p>
      <p>واشنگتن بعد از خروج از برجام در راستای سیاستی موسوم به «فشار حداکثری» به اقداماتی تحریک‌آمیز مانند قرار دادن نام سپاه پاسداران انقلاب اسلامی در فهرست سازمان‌های اصطلاحاً تروریستی، اعزم یک ناوگروه، چند بمب‌افکن بی‌-۵۲ و چند جنگنده اف-۲۲ به منطقه و تحریم وزیر خارجه ایران روی آورده است. </p>
      <p>دولت آمریکا در تازه‌ترین اقدام تحریک‌آمیز دوشنبه اعلام کرد نام ۹ فرد از مقام‌های ارشد ایران و یک نهاد را به فهرست تحریمی این کشور علیه ایران اضافه کرده است. </p>
      <p> ایران در واکنش به خروج آمریکا از برجام و تحریم‌های این کشور در بیانیه‌ای روز ۱۸ اردیبهشت‌ماه به طرف‌های توافق هشدار داد در صورتی که ظرف ۶۰ روز به تعهدات خود در زمینه‌های نفتی و بانکی عمل نکنند ایران طبق مفاد برجام، از تعهدات خود ذیل این توافق خواهد کاست.</p>
      <p>انتهای پیام/</p>
      <p> </p>
    </article>
  </body>
</html>