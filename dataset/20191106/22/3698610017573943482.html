<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/borodyanskiy-vvazhaye-scho-v-ukrayini-nemaye-gostrih-religiynih-konfliktiv-328758_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T22:17:00+00:00"/>
    <meta property="og:title" content="Бородянський вважає, що в Україні немає гострих релігійних конфліктів"/>
    <meta property="og:description" content="Бородянський пыдкреслив, що у разі виявлення фактів релігійного буллінгу слід звертатися в правоохоронні органи або до Міністерства"/>
  </head>
  <body>
    <article>
      <h1>Бородянський вважає, що в Україні немає гострих релігійних конфліктів</h1>
      <h2>Бородянський пыдкреслив, що у разі виявлення фактів релігійного буллінгу слід звертатися в правоохоронні органи або до Міністерства</h2>
      <address>
        <time datetime="2019-11-06T22:17:00+00:00">06 Nov 2019, 22:17</time>
      </address>
      <p>Міністр культури, молоді і спорту Володимир Бородянський висловив свою думку про сфері забезпечення прав людини на <a href="https://dt.ua/UKRAINE/ukrayinci-proti-publichnoyi-demonstraciyi-mozhnovladcyami-svoyeyi-religiynosti-243451_.html"><b>свободу віросповідання</b></a>, розповів, чи буде продовжено вдосконалення законодавства про свободу совісті та охарактеризував конфлікти в церковній сфері.</p>
      <p>При цьому Бородянський переконаний, що в міжцерковних відносинах в Україні критично гострих конфліктів зараз немає.</p>
      <p>Про це він сказав в інтерв'ю<a href="https://risu.org.ua/ua/index/expert_thought/interview/77706/?fbclid=IwAR0W7nX77nvAUdtSixdpt3uTQ2H5kviRczmO2Zy_ajwKHvaHWZX_QiuCE4g"> РІСУ</a>, передає Укрінформ.</p>
      <p>"Україна є поліконфесійною, мультирелігійною країною. Я ніколи не знав про це, але ми найбільша протестантська країна Східної Європи і баптистська – всієї Європи в цілому. У нас більше 100 релігійних напрямків, 36-38 тисяч зареєстрованих релігійних організацій. В цьому плані наша країна дуже строката. І на мій погляд, якщо дивитись в такому контексті, ми живемо дуже мирно. У нас нема наявних, критично гострих конфліктів, виходячи з моніторингу, який проводить департамент у справах релігій та національностей", - зазначив міністр.</p>
      <p>Відповідаючи на запитання, чи є в Україні релігійна війна, він уточнив: "Релігійна війна – не можу так сказати. Є суперечки, є складні діалоги, але війна в такому формулюванні, як ви кажете – звичайно, немає".</p>
      <p>Водночас Бородянський зауважив, що в разі виявлення фактів релігійного буллінгу слід звертатися до правоохоронних органів або до Міністерства культури, молоді та спорту.</p>
      <p>"Якщо ви знаєте про такий факт, то ви, на мій погляд, по-перше повинні звертатися або до правоохоронних органів, або до нас. У Міністерства молоді, культури та спорту є моніторингові функції, ми проводимо моніторинг і відслідковуємо такі речі. І якщо ми бачимо порушення – розмовляємо з тими релігійними організаціями, з їхніми керівниками, предстоятелями. Якщо ці порушення не усуваються, або там дуже грубі порушення, то тут повинні працювати правоохоронні органи. Ніхто не може підміняти собою правоохоронну систему. Якщо будь-який суб'єкт законодавчого поля порушує закон – є державна система превенції або покарання, щоб таких порушень не було, або щоб за такі порушення було понесено відповідальність – адміністративну або кримінальну", - наголосив урядовець.</p>
      <p>В нашій ситуації для державної влади самоусунутися від церковної політики означає здати її противнику без єдиного пострілу. Саме тому кожній декларації про невтручання з вуст президента Зеленського так аплодують в Москві та її українських околицях. Зеленського хвалять за "мудре рішення", а місту і світу оголошують, що "гоніння скасовуються", і "конфіскацій святинь у канонічної церкви на користь Фанару не буде".</p>
      <p>Держава і церква можуть бути чітко відділені одна від одної, але тільки після того, як церковні інституції та люди, які їх представляють, будуть виведені з правової "тіні". Тільки після того, як всі вони будуть перед законом в рівному становищі з іншими інститутами і громадянами. Загалом, коли принцип світськості буде реалізований, коли церква буде введена в правове поле в повній мірі, ось тоді можна буде "перестати стріляти".</p>
      <p>Детальніше про "церковні" проблеми нової влади читайте в статті Катерини Щоткіної "<a href="https://dt.ua/internal/neblaga-zvistka-320890_.html"><b>Неблага звістка</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>