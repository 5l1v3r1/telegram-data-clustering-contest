<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/calcio/coppe/europaleague/notizie/borussia-m-roma-2-1-giallorossi-beffati-thuram-95-c6ee6fb0-01a6-11ea-bfaf-9602a8f3f6c1.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="Borussia M.-Roma 2-1: giallorossi beffati da Thuram al 95’"/>
    <meta property="og:description" content="Roma subisce l’autogol di Fazio al 35’ poi si scatena e trova il pari proprio con l’argentino. Nel recupero il gol decisivo dei tedeschi"/>
  </head>
  <body>
    <article>
      <h1>Borussia M.-Roma 2-1: giallorossi beffati da Thuram al 95’</h1>
      <h2>Roma dai due volti: subisce al 35’ l’autogol di Fazio, ma si scatena nel 2° tempo trovando il pari proprio con l’argentino. Ma nei minuti di recupero viene sconfitta</h2>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Luca Valdiserri, inviato a Moenchenglandbach</a></address>
      <p>Gli effetti del virus Collum non sono passati nemmeno dopo due settimane. La Roma cade al 95’ a Moenchengladbach, dopo 8 risultati utili consecutivi (4 vittorie e 4 pareggi tra campionato e Europa League), e dovrà giocarsi la qualificazione nelle ultime due giornate: a Istanbul, contro il Basaksehir, e in casa contro il Wolfsberger. La classifica del girone ora vede i giallorossi terzi, al termine della seconda beffa consecutiva contro i tedeschi.</p>
      <p><b>Non sarà mai rimpianto abbastanza il sesquipedale errore </b>dell’arbitro scozzese nella partita di andata contro il Borussia quando, a tempo scaduto, regalò il rigore del pareggio ai tedeschi per un «fallo di faccia» di Smalling. E anche ieri Fonseca può lamentarsi di Gil Manzano: all’inizio dell’azione del primo gol del Borussia, infatti, la palla era uscita in fallo laterale ma nessuno se ne è accorto. Alla vigilia Fonseca aveva detto di non pensare più a quella «papera» dell’arbitro, per non dare alibi ai propri giocatori. Giusto, anche se non facile. Il primo compito di un bravo allenatore non è lamentarsi, come fanno molti suoi colleghi, ma analizzare tutto quello che la squadra potrebbe fare e invece non fa. Nel caso specifico, la Roma patisce assai nel primo tempo il gioco della capolista di Bundesliga, che non lascia punti di riferimento ai difensori giallorossi e soprattutto a Mancini che, per la prima volta, si perde un po’ nella posizione di centromediano. Non è un caso che i tedeschi passino in vantaggio con un goffo autogol di Fazio, preoccupato di avere alle sue spalle il centravanti che invece non c’è: era Thuram che, dopo aver saltato Smalling, aveva messo al centro dal fondo del campo. Nella ripresa la Roma alza la pressione, contro un avversario che ha speso molto. Il pareggio di Fazio, su corner battuto da Kolarov, riabilita l’argentino e apre il miglior momento giallorosso. Kluivert, purtroppo, spreca due contropiedi che potevano chiudere il discorso e quando la partita sembra finita arriva la punizione del gol di Thuram, figlio di tanto padre. La testa, adesso, deve tornare rapidamente al campionato. Domenica c’è la trasferta di Parma. Per risparmiare energie, Fonseca ha deciso di non far rientrare la squadra su Roma. I giallorossi si alleneranno stamattina a Moenchengladbach e poi partiranno per Bologna in aereo. Quindi il trasferimento a Parma in pullman. Da segnalare scontri fuori dallo stadio tra tifosi della Roma e forze dell’ordine prima della gara: tre sono stati fermati e trattenuti nella cella dello stadio, una cinquantina rispediti in Italia via Colonia.</p>
    </article>
  </body>
</html>