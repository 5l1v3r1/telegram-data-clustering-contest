<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980815103.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-06T22:10:00+00:00"/>
    <meta property="og:title" content="صدور مجوز ساخت ۱۴ میلیون متر خانه در پایتخت"/>
    <meta property="og:description" content="به گزارش ایسنا، اخیرا مرکز آمار گزارش از وضعیت پروانه‌های ساختمانی در سال ۱۳۹۷ منتشر کرد که نشان می‌دهد روند صدور مجوزهای ساخت رو به رشد بوده است."/>
  </head>
  <body>
    <article>
      <h1>صدور مجوز ساخت ۱۴ میلیون متر خانه در پایتخت</h1>
      <address>
        <time datetime="2019-11-06T22:10:00+00:00">06 Nov 2019, 22:10</time>
      </address>
      <p>شهرداری تهران در سال گذشته مجوز ساخت بیش از ۱۴ میلیون متر مربع واحد مسکونی را صادر کرده است.</p>
      <p>به گزارش ایسنا، اخیرا مرکز آمار گزارش از وضعیت پروانه‌های ساختمانی در سال ۱۳۹۷ منتشر کرد که نشان می‌دهد روند صدور مجوزهای ساخت رو به رشد بوده است.</p>
      <p>این در حالی است که برای حدود ۷۶ هزار ۵۱۱ واحد مسکونی در تهران پروانه صادر شده است که نسبت به سال ۱۳۹۶  حدود ۱۷.۵  درصد افزایش داشته است. ‏ متوسط تعداد واحد مسکونی برای هر یک از این پروانه‌ها نیز هفت واحد بوده است.  </p>
      <p>همچنین ۱۰ هزار و ۹۵۴ پروانه‌ احداث ساختمان توسط شهرداری تهران در سال گذشته صادر شده که نسبت به سال قبل از آن با رشد ۱۷.۶ درصدی همراه بوده است.</p>
      <p>بر این اساس مجموع مساحت زیربنا در پروانه‌های احداث ساختمان‌ صادرشده از سوی شهرداری تهران در سال ٩٧ بالغ ‌بر ۱۴ میلیون و ۳۴۱ هزار مترمربع بوده است که نسبت به سال گذشته حدود ۲۱.۳ درصد افزایش داشته است. متوسط مساحت زیربنای این دسته از پروانه‌ها در دوره‌ مورد بررسی حدود ١٣٠٩ مترمربع بوده است.  </p>
      <p>
        <b>۳۷۶ هزار مجوز ساخت مسکن در ایران</b>
      </p>
      <p>اما وضعیت صدرو پروانه‌های ساختمانی در کل کشور در سال گذشته نشان می‌دهد که حدود ۳۷۶ هزارو ۵۷۵ واحد مسکونی در پروانه‌های صادرشده برای احداث ساختمان از سوی شهرداری‌های کشور پیش‌بینی شده است که نسبت به سال ۱۳۹۶ حدود ۱۶.۶ درصد افزایش داشته است. ‏ متوسط تعداد واحد مسکونی در هر پروانه‌ احداث ساختمان ٢.٦ واحد بوده است‌.</p>
      <p>همچنین بیش از  ۱۴۲ هزار پروانه‌ احداث ساختمان توسط شهرداری‌ها در سال ۱۳۹۷  صادرشده است که نسبت به سال قبل حدود ۱۶.۳ درصد افزایش داشته است.</p>
      <p>مجموع مساحت زیربنا در پروانه‌های صادرشده برای احداث ساختمان‌  نیز بیش از ۷۲ میلیون مترمربع بوده است که نسبت به سال گذشته۲۰.۵  درصد افزایش داشته است. متوسط مساحت زیربنا در این پروانه‌ها ٤٩٤ مترمربع بوده است.</p>
    </article>
  </body>
</html>