<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638564/%DB%8C%DA%A9-%D9%81%D8%B1%D8%B5%D8%AA-%D8%B7%D9%84%D8%A7%DB%8C%DB%8C-%D8%A8%D8%B1%D8%A7%DB%8C-%D8%A7%D9%88%D9%BE%DA%A9"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T22:45:00+00:00"/>
    <meta property="og:title" content="یک فرصت طلایی برای اوپک"/>
    <meta property="og:description" content="اضافه شدن برزیل به اوپک با حدود سه میلیون بشکه تولید نفت خام، باعث خواهد شد سهم از دست رفته اوپک در بازار جهانی نفت تا حدود زیادی جبران شود."/>
  </head>
  <body>
    <article>
      <h1>
        <a href="https://www.bultannews.com/fa/news/638564/%DB%8C%DA%A9-%D9%81%D8%B1%D8%B5%D8%AA-%D8%B7%D9%84%D8%A7%DB%8C%DB%8C-%D8%A8%D8%B1%D8%A7%DB%8C-%D8%A7%D9%88%D9%BE%DA%A9">یک فرصت طلایی برای اوپک</a>
      </h1>
      <h2>اضافه شدن برزیل به اوپک با حدود سه میلیون بشکه تولید نفت خام، باعث خواهد شد سهم از دست رفته اوپک در بازار جهانی نفت تا حدود زیادی جبران شود.</h2>
      <address><time datetime="2019-11-06T22:45:00+00:00">06 Nov 2019, 22:45</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، رئیس جمهور برزیل در روز ۳۰ اکتبر در کنفرانس <b>سرمایه‌گذاری</b> در ریاض عربستان، اعلام کرده بود که این کشور تمایل دارد به عضویت اوپک درآید. این موضوع برای اوپک خبر خوبی به نظر می‌رسد. اوپک از یک سو طی ۱۸ ماه گذشته به دلیل تحریم‌های آمریکا بر ایران و ونزوئلا شاهد کاهش حدود ۲.۵ میلیون بشکه این دو تولیدکننده مهم خود بوده است.</p>
      <p>علاوه بر این در سال‌های اخیر اندونزی و قطر از عضویت اوپک خارج شده‌اند و اکوادور نیز اعلام کرده است که از ابتدای سال ۲۰۲۰ دیگر عضو اوپک نخواهد بود. در مجموع این سه کشور نیز حدود دو میلیون بشکه از تولید نفت اوپک را کاهش داده‌اند. از سوی دیگر تنها سه کشور تولیدکننده کوچک گابن، گینه استوایی و کنگو به عضویت اوپک درآمده‌اند که در مجموع حدود ۶۰۰ هزار بشکه ظرفیت تولید دارند.</p>
      <p>با احتساب این موضوع، اضافه شدن تولیدکننده بزرگی مانند برزیل به اوپک که تقریباً دارای سه میلیون بشکه تولید نفت خام است، باعث خواهد شد تا سهم از دست رفته اوپک در بازار جهانی نفت تا حدودی جبران شود.</p>
      <p>طبق اعلام مدیریت کل امور اوپک و روابط با مجامع انرژی، با توجه به تلاش اوپک در سال های اخیر برای تثبیت بازار و حفظ قیمت‌ها از طریق کاهش تولید و جبران افزایش تولید نفت شیل در بازار نفت، عضویت برزیل در سازمان اوپک و مشارکت این کشور در مدیریت بازار نفت بسیار مطلوب ارزیابی می‌شود.</p>
      <p>اما پرسش اصلی این است که برزیل با چه منطق اقتصادی قصد عضویت در سازمان اوپک را دارد؟ تولید نفت برزیل پس از سال‌ها در حال افزایش است. پیش‌بینی می‌شود تولید نفت این کشور در سال جاری ۲۰۰ هزار بشکه افزایش داشته باشد و در سال آینده نیز شاهد رشد ۳۰۰ هزار بشکه باشد.</p>
      <p>بر اساس همین برآوردها میزان افزایش تولید نفت خام برزیل بین سال‌های ۲۰۲۱ الی ۲۰۲۳ برابر ۱۵۰ هزار بشکه خواهد بود. بنابراین این سوال وجود دارد چرا کشوری که در مسیر افزایش تولید نفت است، باید با عضویت در سازمان اوپک تن به محدودیت‌های تولید نفت بدهد؟ به علاوه، تولید نفت برزیل بر اساس قراردادهای منعقد شده با شرکت‌های داخلی و بین‌المللی صورت گرفته است و دولت برزیل نمی‌تواند در فرآیند تولید نفت خام کشور خود دخالتی داشته باشد.</p>
      <p>با این تفسیر به اعتقاد برخی تحلیلگران، به نظر می‌رسد هدف اصلی رئیس‌جمهور برزیل از ادعای عضویت در اوپک جذب سرمایه گذاری ۱۰ میلیارد دلاری عربستان در اقتصاد کشورش و جلب نظر مقامات عربستانی باشد، تا یک اقدام جدی در این باره؛ با این حال اگر این اتفاق محقق شود، برای اوپک یک فرصت طلایی خواهد بود.</p>
      <p>اما بیژن زنگنه - وزیر نفت کشورمان - نیز در این باره اعلام کرده که برای پیوستن برزیل به اوپک مشکلی ندارم، اما دیگر با پیوستن تولیدکنندگان کوچک به اوپک موافقت نمی‌کنم.</p>
      <p>به گفته او درباره عرضه پنج درصد سهام آرامکو و تاثیر آن بر بازارهای جهانی نفت خام، بازار همان روال را دارد و قیمت نفت اکنون در محدوده ۶۰ دلار برای هر بشکه در نوسان است و هرچه تلاش می‌شود قیمت نفت بالا برود، از رقم ۶۰ دلار به ازای هر بشکه بالاتر نمی‌رود و در همین سطوح می‌ماند.</p>
      <p>در مجموع اگر برزیل به اوپک ملحق شود، یکی از مهمترین تولیدکنندگانی خواهد بود که در چند سال اخیر وارد این گروه می شود. تولید فعلی برزیل که بسیار بالاتر از اعضای جدیدی مانند کنگو و گینه استوایی است، این کشور را سومین تولیدکننده بزرگ اوپک خواهد ساخت. نمایندگان اوپک اظهار کردند مذاکرات عضویت با برزیل در جریان است اما این کشور هیچ درخواست رسمی برای پیوستن به اوپک نداشته است.</p>
      <p>طبق گزارش آژانس بین المللی انرژی، تولید نفت میادین فراساحلی برزیل به سرعت رو به رشد است و تولید این کشور در اوت ۲۲۰ هزار بشکه در روز افزایش یافت و به رکورد ۳.۱ میلیون بشکه در روز رسید که در صورت ورود به اوپک، برزیل را در رده سومین تولیدکننده بزرگ این گروه پس از عربستان سعودی و عراق قرار می دهد.</p>
    </article>
  </body>
</html>