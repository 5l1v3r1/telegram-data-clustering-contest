<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/concurs-centre-FP-Martorell-desert_0_2339766077.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T22:24:28+00:00"/>
    <meta property="og:title" content="El concurs del centre de FP de Martorell queda desert"/>
    <meta property="og:description" content="No s’hi ha presentat cap empresa perquè el plec preveu sancions en cas d’incompliment"/>
  </head>
  <body>
    <article>
      <h1>El concurs del centre de FP de Martorell queda desert</h1>
      <h2>No s’hi ha presentat cap empresa perquè el plec preveu sancions en cas d’incompliment</h2>
      <address>
        <time datetime="2019-11-06T22:24:28+00:00">06 Nov 2019, 22:24</time>
      </address>
      <p>Amb el llarg debat sobre el paper de la FP per reduir el galopant atur juvenil que castiga Catalunya no n’hi ha hagut prou. El Servei d’Ocupació de Catalunya (SOC) va trigar més de quatre anys i mig a licitar la gestió del macrocentre de Formació Professional de Martorell, inaugurat el març del 2015 i que va costar 13 milions d’euros. I, segons ha pogut saber l’ARA, aquest esperat concurs quedarà desert perquè no s’hi ha presentat cap empresa. Tot i que el termini s’acaba demà, fonts coneixedores de la situació asseguren que cap companyia s’hi ha mostrat interessada. El principal motiu, segons aquestes mateixes fonts, són les sancions (de fins a 50.000 euros) previstes en el plec del concurs per si l’empresa guanyadora incomplís les obligacions de prestació dels serveis de formació.</p>
      <p>Per evitar arribar a aquesta situació, les últimes setmanes el SOC ha canviat fins a dues vegades la data límit per presentar-se al concurs. La primera s’acabava el 30 de setembre, però es va prorrogar fins al 30 d’octubre. La segona és la que s’acaba demà. Des del departament de Treball, d'on penja el SOC, es va insistir ahir que el termini finalitza divendres a la mitjanit i que no té pressa per tancar-lo.</p>
      <p>El centre, que té una capacitat de 15.000 alumnes a l’any, és clau per garantir mà d’obra qualificada a curt i mitjà termini al sector automobilístic, que està en plena transformació. De fet, l’edifici està ubicat just al costat de Seat. Tant la companyia de Luca de Meo, que ja té la seva pròpia escola de formació, com Nissan, que té fàbriques a la Zona Franca i a Montcada i Reixac, van descartar fa setmanes presentar-s’hi.</p>
      <p>El Clúster de la Indústria d’Automoció de Catalunya (CIAC) també es va posicionar enviant una carta als responsables del SOC en què lamenta “la complexitat” de les bases del concurs. “Tal com està plantejat no respon a la visió del sector”, assegura l’escrit. El clúster també lamenta que s’elaborés aquest plec sense consultar-ho ni amb el sector ni amb les empreses d’automoció.</p>
      <p>El retard té altres implicacions. L’alcalde de Martorell, Xavier Fonollosa, va deixar clar a finals de setembre que el requeriment presentat al febrer a la Generalitat que reclamava el retorn dels terrenys on és el centre (de titularitat municipal) seguiria endavant. “Només el retirarem quan s’adjudiqui la seva gestió”, va dir.</p>
      <p>El consistori va decidir fer aquest pas tip d’esperar que sortís el concurs per a la gestió del centre. El Govern, per la seva banda, ha presentat un contenciós administratiu que demana la nul·litat d’aquest requeriment aprovat en un ple municipal.</p>
      <h3>Proper pas, modificar els plecs</h3>
      <p>Ara el SOC ha de decidir quin és el següent pas. Això podria passar per modificar els plecs i aconseguir d’aquesta manera captar l’interès de les empreses del sector. Si s’optés per aquesta possibilitat, el sector espera que aquest cop sí que se’ls tingui en compte.</p>
      <p>La previsió del SOC era que amb la licitació de la gestió l’equipament pogués acollir uns 15.000 estudiants l’any. La realitat, però, després d’aquest concurs fallit, és que el macrocentre està en el mateix punt de partida que el dia que es va inaugurar: esperant l’arribada d’alumnes.</p>
    </article>
  </body>
</html>