<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_07/controllo-verginita-mia-figlia-ed-bufera-rapper-americano-ti-f9f6cdd2-016d-11ea-b8c5-86a451d0ef49.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="«Controllo la verginità di mia figlia». Ed è bufera sul rapper americano T.I. "/>
    <meta property="og:description" content="L'artista ha raccontato che ogni anno accompagna la 18enne Deyjah dal ginecologo per assicurarsi che il suo imene sia ancora intatto. «Un giorno mi ringrazierà»"/>
  </head>
  <body>
    <article>
      <h1>«Controllo la verginità di mia figlia». Ed è bufera sul rapper americano T.I. </h1>
      <h2>L'artista ha raccontato che ogni anno accompagna la 18enne Deyjah dal ginecologo per assicurarsi che il suo imene sia ancora intatto. Indignate le presentatrici</h2>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Simona Marchetti</a></address>
      <p>Nelle canzoni del rapper T.I. (nome d'arte di Clifford Joseph Harris Jr) i riferimenti al sesso sono numerosi ed espliciti, quindi non stupisce che l'artista statunitense parli di questo stesso argomento anche con la figlia 18enne Deyjah Harris, fresca di diploma e attualmente iscritta al primo anno di college. Quello che invece è sconcertante è che T.I. accompagni ogni anno la figlia dal ginecologo, per assicurarsi che sia ancora vergine.</p>
      <h4>La rivelazione</h4>
      <p>«Certo che io e mia figlia parliamo di sesso - ha ammesso il rapper <a href="https://podcasts.apple.com/us/podcast/life-hacks-with-t-i/id1468347586?i=1000455974705">nel corso di un'intervista per il podcast "Ladies Like Us"</a> - e non solo ci facciamo delle belle chiacchierate, ma ogni anno la porto con me dal ginecologo per controllare il suo imene». E per evitare che le conduttrici del podcast, Nazanin Mandi e Nadia Moham, pensassero che stesse scherzando, T.I. è entrato nel dettaglio delle visite. «Abbiamo iniziato ad andare dopo il suo sedicesimo compleanno e di solito, dopo la festa che facciamo ogni anno, io le metto un bigliettino sulla porta della sua stanza con su scritto "Ginecologo. Domani, ore 9.30". Ovviamente, ogni volta il medico chiede il permesso a Deyjah per condividere le informazioni e ogni volta io dico a mia figlia "piccola, firma il modulo del consenso. Oppure c'è qualcosa che non vorresti farmi sapere?"».</p>
      <h4>Bufera su di lui</h4>
      <p>Per la verità il ginecologo ha anche spiegato al rapper che esistono altri modi, oltre al sesso, per rompere l'imene, ma all'artista importa meno di zero. «Quando il dottore comincia a dirmi questa cosa, io gli rispondo: "Ascolta doc, mia figlia non va a cavallo, non va in bicicletta e non fa sport, per favore controlla solo l'imene e dammi il responso in fretta". Quindi posso dire che adesso il suo imene è ancora intatto». Come facilmente prevedibile, l'uscita di T.I. ha provocato una reazione molto dura delle conduttrici, che hanno definito la povera Deyjah «una prigioniera». Ma il rapper ha difeso il suo comportamento, dicendosi sicuro che un giorno la figlia lo ringrazierà per essere stato così protettivo nei suoi confronti e avvisando al tempo stesso i ragazzi di non perdere tempo a corteggiare Deyjah «perché non c'è divertimento. Chi vuole una vergine? Davvero, tutto quel lavoro....».</p>
    </article>
  </body>
</html>