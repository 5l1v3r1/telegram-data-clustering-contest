<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_07/rodrygo-segreti-curiosita-bimbo-prodigio-real-66b1d380-0138-11ea-bfaf-9602a8f3f6c1.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="Rodrygo, segreti e curiosità del bimbo prodigio del Real"/>
    <meta property="og:description" content="Il 19enne brasiliano autore della più “”rapida”” doppietta della storia della Champions è figlio di un terzino e ha cominciato nel calcio a 5"/>
  </head>
  <body>
    <article>
      <h1>Rodrygo, segreti e curiosità del bimbo prodigio del Real</h1>
      <h2>Il quasi 19enne brasiliano autore della più “”rapida”” doppietta della storia della Champions è figlio di un terzino, ha cominciato nel calcio a 5 ed è stato pagato 60 milioni</h2>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Salvatore Riggio</a></address>
      <p>In Brasile c’è chi lo paragona a Neymar, altri addirittura a Pelè. Rodrygo Silva de Goes - per tutti Rodrygo (il 9 gennaio compirà 19 anni) - come i suoi illustri predecessori è cresciuto nel vivaio del Santos. Un bagaglio tecnico da far invidia a tutti, un presente luminoso e un futuro promettente. Per questo, e per tanto altro, sbarca al Real Madrid 4 mesi fa, ma era già stato acquistato il 15 giugno 2018 per la bellezza di 60 milioni di euro (45 al club brasiliano più 15 di commissioni). Sta ripagando al meglio la fiducia di Florentino Perez e Zinedine Zidane avendo giocato 6 partite (4 nella Liga) e segnato 5 reti. Due in campionato e tre mercoledì sera contro il Galatasaray in Champions.</p>
      <p><b>Una tripletta che ha esaltato i media spagnoli </b>perché realizzata di destro, sinistro e di testa, «emulando Raul contro il Ferencvaros nel 1995», ricordano. E già questo è un paragone importante per chi indossa la Camiseta Blanca. Così El Pais: «Mostra il gesto di un bambino che corrisponde pienamente alla sua fisionomia (174 centimetri e 64 chili, circa sei sotto il righello che determina la relazione ideale tra peso e altezza) e, tuttavia, il suo modo di giocare imita quello dei veterani». Ma non finisce qui. Perché Rodrygo è entrato nella storia della Champions per aver realizzato la doppietta più veloce nella competizione: 6 minuti e 14 secondi. Superato Higuain, che nel 2018 aveva realizzato, contro il Tottenham, la sua doppietta personale in 8 minuti e 8 secondi. Rodrygo, poi, è anche il secondo più giovane marcatore della storia del Real in Champions alle spalle proprio di Raul. Insomma, tutto torna. LA</p>
      <p><b>Nato a Osasco, nello Stato di San Paolo </b>- suo padre è Eric Batista de Goes, ex calciatore di ruolo terzino - approda al Santos a 10 anni. Inizia con il calcio a 5, per poi passare al pallone vero e proprio un anno più tardi. Al Peixe capiscono ben presto di avere un gioiello tra le mani e di talenti loro se ne intendono appunto. Segna gol a raffica fino a debuttare in prima squadra il 4 novembre 2017. A fargli questo regalo è Elano, ex Manchester City, anche se subentra nel primo minuto di recupero nel 3-1 rifilato all’Atletico Mineiro. Pochi secondi per iniziare una carriera tra i grandi. Ed è già storia anche lì: a 16 anni, 9 mesi e 26 giorni Rodrygo diventa l’ottavo calciatore più giovane di sempre a esordire con la maglia del Santos. Prima di lui, per dire, personaggi come Coutinho (il campione del Mondo 1962, non l’attuale giocatore del Bayern Monaco) e Pelé, oltre a Gabigol.</p>
      <p><b>Al Santos attendono poco per vedere il suo primo gol</b>, che arriva 25 gennaio 2018 contro la Ponte Preta siglando il 2-1. Il Real Madrid, e non solo, si accorge di lui anche per le sue magie in Coppa Libertadores. Nella seconda partita del girone contro gli uruguaiani del Nacional, riceve palla nella propria metà campo e arriva fino all’area avversaria segnando di sinistro. Florentino Perez se ne innamora e dopo aver acquistato Vinicius Junior dal Flamengo (nato nel luglio del 2000), compra anche Rodrygo, che a Madrid si ambienta subito. Fino alla tripletta contro il Galatasaray. Per la felicità di Zidane, uno che di campioni se ne intende.</p>
    </article>
  </body>
</html>