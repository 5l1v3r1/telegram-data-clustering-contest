<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_07/terremoto-abruzzo-scossa-avvertita-fino-roma-napoli-00a19cea-019e-11ea-bfaf-9602a8f3f6c1.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="Terremoto in Abruzzo: la scossa avvertita fino a Roma e Napoli"/>
    <meta property="og:description" content="Pochi danni - qualche intonaco caduto a Sora, nel frusinate -, tanta paura e centinaia di chiamate ai numeri d’emergenza da Roma a Napoli"/>
  </head>
  <body>
    <article>
      <h1>Terremoto in Abruzzo: la scossa avvertita fino a Roma e Napoli</h1>
      <h2>Pochi danni - qualche intonaco caduto a Sora, nel frusinate -, tanta paura e centinaia di chiamate ai numeri d’emergenza da Roma a Napoli</h2>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Rinaldo Frignani</a></address>
      <p>Una scossa di qualche secondo, ma è bastata per gettare di nuovo nel terrore Lazio e Abruzzo. Il sisma 4.4 Richter alle 18.35 di ieri sembra essere andato ben oltre la magnitudo rilevata dall’Istituto nazionale di geofisica e vulcanologia, che ha individuato l’epicentro a 14 chilometri di profondità e a cinque chilometri di distanza da Balsorano (L’Aquila), nella frazione Ridotti. Pochi danni - qualche intonaco caduto a Sora, nel frusinate -, tanta paura e centinaia di chiamate ai numeri d’emergenza. Da Roma a Napoli, dove i vigili del fuoco hanno monitorato fino a sera la situazione (la scossa si è sentita anche ai Castelli, fra Lariano e Velletri, con gente fuggita in strada), senza dover per fortuna intervenire ma limitandosi a tranquillizzare la cittadinanza. Il terremoto, preceduto da una trentina di microsismi e seguito da una ventina di repliche di forza inferiore, è stato avvertito fino a Sulmona.<a href="https://roma.corriere.it/notizie/cronaca/19_novembre_07/scuole-chiuse-sora-distacco-dell-intonaco-diverse-abitazioni-a1e4a3f0-0193-11ea-bfaf-9602a8f3f6c1.shtml"> Come anche a Rieti, Frosinone </a>e L’Aquila.</p>
      <p><b>Già in mattinata il sindaco di Balsorano Antonella Buffone </b>- alla quale il collega del capoluogo Pierluigi Biondi ha offerto assistenza immediata - aveva disposto in via precauzionale la chiusura delle scuole in seguito agli eventi sismici della notte precedente e dei giorni scorsi. «Non ci sono danni a persone e cose. Abbiamo un piano di emergenza», ha spiegato, annunciando che gli istituti rimarranno chiusi anche oggi.</p>
      <p><b>«L’ordinanza è stata firmata a seguito dello sciame sismico</b> - ha aggiunto il primo cittadino -. Abbiamo attivato il Centro operativo comunale e abbiamo incontrato polizia locale, carabinieri, amministratori e Protezione civile per fare il punto sulla situazione e constatare se ci fossero delle emergenze». Intanto il presidente della Regione Abruzzo Marco Marsilio ha deciso la mobilitazione 24 ore su 24 dei volontari, aprendo la sala operativa a L’Aquila. Chiuse le scuole anche a Morino, Civita D’Antino, Civitella Roveto, Luco, Trasacco, Villavallelonga, San Vincenzo Valle Roveto e Canistro. Medesimo provvedimento in Ciociaria con ordinanze per i comuni di Sora, Cassino, Arpino e Isola del Liri. A Cassino, in particolare, il sindaco Enzo Salera ha spiegato che la decisione è stata presa per «procedere alle verifiche degli elementi strutturali». Tecnici all’opera per tutta la notte sui viadotti delle autostrade A/24 e A/25, in alcuni punti già sottoposti a ristrutturazione. Sospeso per alcune ore il traffico ferroviario per la verifica da parte di Rfi «dello stato dell’infrastruttura» sulle tratte fra Lazio e Abruzzo, nonché decisa la limitazione della velocità sull’Av Roma-Napoli, con deviazione di alcuni convogli sulla linea alternativa per Formia. Accertamenti tecnici poi sulle tratte Sulmona-Avezzano, Roccasecca-Avezzano e Roma-Cassino, fra Ceprano e Cassino. Insomma, anche in mancanza di danni evidenti - come ha confermato il governatore del Lazio Nicola Zingaretti -, nulla è stato lasciato al caso. Attivato il sistema di protezione per le opere d’arte, con il ministero per i Beni e le Attività Culturali e per il Turismo che ha attivato le proprie unità di crisi «per la verifica dei danni e la messa in sicurezza del patrimonio culturale eventualmente danneggiato», come ha sottolineato il segretario generale Salvo Nastasi. Una mobilitazione totale<a href="https://www.corriere.it/cronache/19_novembre_07/terremoto-magnitudo-44-abruzzo-avvertito-anche-roma-c46ecfe4-0185-11ea-bfaf-9602a8f3f6c1.shtml"> con gli esperti dell’Ingv che sottolineano come quella di ieri sia stata «una sequenza diversa da quella dell’Italia centrale</a>: è un altro sistema di faglia, più a sud, nella zona tirrenica, nella fascia di alta pericolosità».</p>
    </article>
  </body>
</html>