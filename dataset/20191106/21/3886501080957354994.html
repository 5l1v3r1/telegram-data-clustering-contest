<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/118977-erdogan-uhvatili-smo-al-bagdadijevu-zenu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-06T21:00:04+00:00"/>
    <meta property="og:title" content="Erdogan: Uhvatili smo Al Bagdadijevu ženu"/>
    <meta property="og:description" content="Turski predsednik Redžep Tajip Erdogan rekao je danas da je Turska zarobila suprugu ubijenog vodje terorističke grupe Islamska država Abu Bakr al Bagdadija.&quot;Uhvatili smo njegovu ženu, ali nismo dizali prašinu oko toga. Saopštavam ovo danas po prvi put&quot;, rekao je Erdogan u svom obraćanju u Ankari, ali nije dao više informacija.Poznato je da Al Bagdadi ima četiri žene.Turske snage pre nekoliko dana zarobile su Al Bagdadijevu stariju sestru na severozapadu Sirije.Ona je identifikovana kao Rasmija Avad, a kada je uhvaćena bila je sa suprugom, snajom i petoro dece.Predsednik SAD Donald Tramp saopštio je krajem oktobra da je odbegli vodja grupe Islamska država Abu Bakr al Bagdadi ubijen u američkoj vojnoj operaciji u severozapadnoj Siriji.On je rekao da su SAD nadzirale Al Bagdadija nekoliko nedelja, a kada su američke snage krenule na njega Al Bagdadi je pobegao u tunel sa troje svoje dece i aktivirao prsluk sa eksplozivom.Al Bagdadi je postao poznat javnosti 2014. godine kada je objavio stvaranje &quot;kalifata&quot; u velikim…"/>
  </head>
  <body>
    <article>
      <h1>Erdogan: Uhvatili smo Al Bagdadijevu ženu</h1>
      <address>
        <time datetime="2019-11-06T21:00:04+00:00">06 Nov 2019, 21:00</time>
      </address>
      <p>Turski predsednik Redžep Tajip Erdogan rekao je danas da je Turska zarobila suprugu ubijenog vodje terorističke grupe Islamska država Abu Bakr al Bagdadija."Uhvatili smo njegovu ženu, ali nismo dizali prašinu oko toga. Saopštavam ovo danas po prvi put", rekao je Erdogan u svom obraćanju u Ankari, ali nije dao više informacija.<br/><br/>Poznato je da Al Bagdadi ima četiri žene.<br/><br/>Turske snage pre nekoliko dana zarobile su Al Bagdadijevu stariju sestru na severozapadu Sirije.<br/><br/>Ona je identifikovana kao Rasmija Avad, a kada je uhvaćena bila je sa suprugom, snajom i petoro dece.<br/><br/>Predsednik SAD Donald Tramp saopštio je krajem oktobra da je odbegli vodja grupe Islamska država Abu Bakr al Bagdadi ubijen u američkoj vojnoj operaciji u severozapadnoj Siriji.<br/><br/>On je rekao da su SAD nadzirale Al Bagdadija nekoliko nedelja, a kada su američke snage krenule na njega Al Bagdadi je pobegao u tunel sa troje svoje dece i aktivirao prsluk sa eksplozivom.<br/><br/>Al Bagdadi je postao poznat javnosti 2014. godine kada je objavio stvaranje "kalifata" u velikim delovima Iraka i Sirije. Ta ekstremistička grupa uvela je brutalnu vladavinu nad gotovo osam miliona ljudi u oblastima pod njihovom kontrolom i bila je iza brojnih napada u gradovima širom sveta.</p>
    </article>
  </body>
</html>