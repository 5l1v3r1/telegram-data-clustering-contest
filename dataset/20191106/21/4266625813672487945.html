<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/06/ukraina_nagadala_oon_pro_vidnovlennya_rosiieyu_yadernoi_infrastruktury_v_1685433"/>
    <meta property="og:site_name" content="ZIK.UA"/>
    <meta property="article:published_time" content="2019-11-06T21:36:00+00:00"/>
    <meta property="og:title" content="Україна нагадала ООН про відновлення Росією ядерної інфраструктури в окупованому Криму"/>
    <meta property="og:description" content="Російська Федерація відновлює ядерну інфраструктуру на окупованому Кримському півострові, чим порушує заявлений Україною статус без'ядерної держави."/>
  </head>
  <body>
    <article>
      <h1>Україна нагадала ООН про відновлення Росією ядерної інфраструктури в окупованому Криму</h1>
      <address>
        <time datetime="2019-11-06T21:36:00+00:00">06 Nov 2019, 21:36</time>
      </address>
      <p>
        <b>Російська Федерація відновлює ядерну інфраструктуру на окупованому Кримському півострові, чим порушує заявлений Україною статус без'ядерної держави.</b>
      </p>
      <p>Про це заявив заступник міністра закордонних справ України Єгор Божок під час брифінгу: "Демілітаризація, деокупація та реінтеграція АР Крим та м.Севастополь (Україна): майбутні виклики" у штаб-квартирі ООН в Нью-Йорку, повідомляє <a href="https://www.unn.com.ua/uk/news/1834351-ukrayina-nagadala-oon-scho-rf-vidnovlyuye-yadernu-infrastrukturu-v-krimu">УНН</a>.</p>
      <p>Згідно з інформацією, відповідна зустріч була організована делегацією України при ООН. Під час заходу Божок розповів представникам інших країн-членів ООН про актуальну ситуацію в Криму в контексті прогресуючої мілітаризації Російською Федерацією півострова та прилеглих морських територій. </p>
      <p>"Особливу увагу було приділено проблемі відновлення державою-окупантом ядерної інфраструктури в Криму та розгортання засобів і систем, здатних переносити ядерну зброю, що порушує заявлений раніше Україною її без’ядерний статус. Наголошено, що ігнорування зазначеної проблеми може мати далекосяжні негативні наслідки як на регіональному, так і на глобальному рівні", - зазначено в повідомленні.</p>
      <p>Окрім цього, було наголошено на вкрай негативному впливі мілітаризації Криму та прилеглих морських територій на екологічну ситуацію в регіоні. </p>
      <p>Божок також розповів делегатам про намір України внести на розгляд Генасамблеї ООН оновлений проєкт резолюції "Проблема мілітаризації АР Крим та м.Севастополь, Україна, а також частин Чорного і Азовського морів" та закликав підтримати таку ініціативу.</p>
      <p>Нагадаємо, регіональні центри електронних карт Міжнародної гідрографічної організації PRIMAR (Норвегія) та IC-ENC (Велика Британія) <a href="https://zik.ua/news/2019/11/06/mizhnarodni_gidrografichni_organizatsii_vyluchyly_navigatsiyni_karty_rf_na_vody_1684911">вилучають російські карти</a> зі своїх каталогів задля забезпечення безпеки судноплавства в Азовському і Чорному морях та дотримання і виконання резолюції Генасамблеї ООН А/Res/68/262. </p>
      <related>
        <h4>читайте також</h4>
        <a href="https://zik.ua/news/2019/11/06/u_rf_nazvaly_absurdnym_novyy_pozov_naftogazu_1685193"/>
        <a href="https://zik.ua/news/2019/11/01/ukraina_vymagatyme_dovgostrokovyy_kontrakt_shchodo_tranzytu_gazu__goncharuk_1681433"/>
        <a href="https://zik.ua/news/2019/10/14/rf_porushuie_zhenevski_konventsii_cherez_zminy_demografii_krymu__oon_1667681"/>
        <a href="https://zik.ua/news/2019/10/14/zelenskyy_nazvav_viynu_na_donbasi_shokovoyu_terapiieyu_dlya_ukrainy_1667567"/>
      </related>
    </article>
  </body>
</html>