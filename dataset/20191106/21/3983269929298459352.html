<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/la-junta-directiva-del-barca-mante-la-calma/noticia/2961533/"/>
    <meta property="og:site_name" content="CCMA"/>
    <meta property="article:published_time" content="2019-11-06T21:29:13+00:00"/>
    <meta property="og:title" content="La junta directiva del Barça manté la calma"/>
    <meta property="og:description" content="Segons ha explicat Lluís Canut al programa &quot;El club de la mitjanit&quot; d'Esport3 i Catalunya Ràdio, la directiva blaugrana entén que serà al mes de gener, quan ja hi ha títols en joc, que s'haurà de posar més la lupa en el rendiment"/>
  </head>
  <body>
    <article>
      <h1>La junta directiva del Barça manté la calma</h1>
      <h2>Segons ha explicat Lluís Canut al programa "El club de la mitjanit" d'Esport3 i Catalunya Ràdio, la directiva blaugrana entén que serà al mes de gener, quan ja hi ha títols en joc, que s'haurà de posar més la lupa en el rendiment</h2>
      <address><time datetime="2019-11-06T21:29:13+00:00">06 Nov 2019, 21:29</time> by <a rel="author">esport3</a></address>
      <p>La <b>junta directiva del Barça </b>està molt pendent de l'evolució de l'equip però considera que encara <b>no és moment per posar-se nerviosos perquè no és un moment clau de la temporada</b>. Segons ha explicat Lluís Canut al programa "El club de la mitjanit" d'Esport3 i Catalunya Ràdio, la directiva blaugrana entén que serà al mes de gener, quan ja hi ha títols en jocs (Supercopa i Copa) que s'haurà de posar més la lupa en el rendiment.</p>
      <p>Els directius justifiquen aquesta calma pel fet que aquesta<b> és una temporada de grans canvis que s'han d'implantar</b>. A Valverde se li va encarregar sacsejar l'equip, en especial el mig del camp. I entenen que se li ha de donar marge, com el 2003, el 2008 i el 2014, els anys d'aterratge de Rijkaard, Guardiola i Luis Enrique, que van ser inicis complicats després de prendre decisions importants a l'estiu.</p>
      <p><b>La directiva confia que Griezmann s'adaptarà</b>, i recorden que el primer any de Neymar al Barça també va ser difícil. Igual passa amb De Jong, ja que fins i tot els grans jugadors tenen dificultats per adaptar-se al joc blaugrana. <b>Més preocupant és el cas de Dembélé</b>, de qui s'esperava un rendiment més consolidat en la seva tercera temporada al club.</p>
      <p>El club explica que <b>no s'ha fitxat un davanter centre sobretot per la dificultat del mercat</b>. Es va descartar Luka Jovic per qüestions tècniques i la resta d'opcions, per exemple Harry Kane, juguen en equips que no tenen cap interès en traspassar. L'arribada d'un altre 9 no entusiasmaria el vestidor, però es veu prioritària.</p>
      <p>Per últim, de cara el mercat d'hivern s'espera una o dues sortides. <b>Rakitic i Aleñá són a la "pole position"</b> però el club blaugrana encara no ha rebut cap oferta en ferm per cap jugador.</p>
    </article>
  </body>
</html>