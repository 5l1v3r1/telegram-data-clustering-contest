<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/meninger/debatt/i/2Ggb0G/staale-oekland-tar-feil-narkomane-trenger-hjelp-ikke-straff"/>
    <meta property="og:site_name" content="Aftenbladet"/>
    <meta property="article:published_time" content="2019-11-06T21:00:00+00:00"/>
    <meta property="og:title" content="– Ståle Økland tar feil – narkomane trenger hjelp, ikke straff"/>
    <meta property="og:description" content="DEBATT: Bruk og besittelse av narkotika skal fortsatt være ulovlig."/>
  </head>
  <body>
    <article>
      <h1>– Ståle Økland tar feil – narkomane trenger hjelp, ikke straff</h1>
      <h2>DEBATT: Bruk og besittelse av narkotika skal fortsatt være ulovlig.</h2>
      <address><time datetime="2019-11-06T21:00:00+00:00">06 Nov 2019, 21:00</time> by <a rel="author">Sveinung Stensland</a></address>
      <p>Er det noe vi skal måle samfunnet på, er det hvordan vi tar vare på dem som trenger vår felles hjelp aller mest. Vi skal aldri gi oss i kampen mot narkotika. Men vi må hjelpe, ikke straffe menneskene som sliter med rusavhengighet. Bruk og besittelse av narkotika skal fortsatt være ulovlig. Det er viktig at vi gir tydelig beskjed om at dette er ulovlig, spesielt overfor unge mennesker som vurderer å teste illegale rusmidler.</p>
      <h3>Virker ikke</h3>
      <p>Ståle Økland skriver i Aftenbladet 27.oktober om <a href="https://www.aftenbladet.no/meninger/kommentar/i/9v0y05/narkokrigen-erna-ikke-vil-ta">«narkokrigen Erna ikke vil ta»</a>. Mens Økland er opptatt av fordømmelse og straff, arbeider Høyre med en historisk omlegging av norsk ruspolitikk. De som har et rusproblem, skal behandles som syke, og ikke som kriminelle med klassiske sanksjoner som bøter og fengsel. Økland vil fortsette krigen med de virkemidlene vi vet ikke virker. 50 års kamp har vist oss det, <i>«the war on drugs»</i> Nixon-style virker dårlig.</p>
      <p>Straff har i mange tiår vært det mest sentrale virkemiddelet mot rusmidler. Det har bidratt til at mennesker med ruslidelser ble betraktet som kriminelle. Hovedmålet i narkotikapolitikken er å begrense skadevirkningene av rusmisbruk på både samfunnet og den enkelte. Narkotikabruk er først og fremst et helseproblem. Det er det med utgangspunktet problemene kan løses. Bruk og besittelse av narkotika skal fortsatt være ulovlig.</p>
      <p>For det virker som om Økland har glemt det mest sentrale i narkotikareformen – menneskene som sliter med rusproblemer. Hele reformen er til for dem. Den største helseforskjellen i Norge er mellom de som sliter med rus og psykiske problemer, og den øvrige befolkningen. Derfor skal vi gjennomføre en rusreform som sikrer at rusavhengige blir møtt med den verdigheten de fortjener. Dette er ikke en gruppe mennesker som roper høyest i debatten, men som det kanskje er desto viktigere å lytte til.</p>
      <h3>Pakkeforløp for rusbehandling</h3>
      <p>Regjeringen skal styrke behandlingen og ettervernet innen rusomsorg og psykisk helse, utarbeide en strategi mot overdosedødsfall og innføre pakkeforløp for rusbehandling innen 2020. Dette er basert på malen av pakkeforløpet for kreft, der ruspasienter umiddelbart går fra avrusning til behandling.</p>
      <p>Vi har vel alle kjent mennesker som av ulike årsaker hat tatt noen dårlige valg i livet. Da er det viktig å hjelpe. Samfunnet skal være et sikkerhetsnett for dem som trenger det aller mest. Narkomane er i den gruppen.</p>
      <p>Det er liten tvil om at den politikken Norge – og flere land med oss – har ført på rusområdet har vært feilslått. Jeg er derfor veldig glad for at vi nå går videre med dette utrolig viktige arbeidet for en mer verdig og human ruspolitikk.</p>
      <p>Høyre gir seg aldri i kampen mot narkotika, men for oss det er viktig å hjelpe på veien.</p>
      <aside>
        <a href="https://www.aftenbladet.no/article/sa-9v0y05.html">Ståle Økland: «Narkokrigen Erna ikke vil ta»</a>
      </aside>
      <aside>
        <a href="https://www.aftenbladet.no/article/sa-LAL5kq.html">Ståle Økland: «Kriminaliteten endrer seg, det må politiet også»</a>
      </aside>
      <aside>
        <a href="https://www.aftenbladet.no/article/sa-P38L4p.html">Ståle Økland: «Gangsterparadiset ved Gibraltar som forsyner Stavanger med hasj»</a>
      </aside>
      <aside>
        <a href="https://www.aftenbladet.no/article/sa-rA37xa.html">Svein Erik Tuastad: «Sp går for langt i motstanden mot nødvendige reformer»</a>
      </aside>
    </article>
  </body>
</html>