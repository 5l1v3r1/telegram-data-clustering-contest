<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545335.html/%D8%B3%DB%8C%D9%84%D9%86%D8%AF%D8%B1-%D8%AE%D9%88%D8%B1%D8%A7%DA%A9-%D8%A8%D9%87-%D8%AE%D8%B7%D9%88%D8%B7-%DA%AF%D8%A7%D8%B2%D8%AF%D9%87%DB%8C-%D8%B2%D9%86%D8%AC%DB%8C%D8%B1%D9%87-%D9%87%D8%A7-%D9%85%D8%AA%D8%B5%D9%84-%D9%88-%D8%B9%D9%85%D9%84%DB%8C%D8%A7%D8%AA-%D9%BE%D8%B3%DB%8C%D9%88%D8%A7%D8%B3%DB%8C%D9%88%D9%86-%D8%A2%D8%BA%D8%A7%D8%B2-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-06T21:23:00+00:00"/>
    <meta property="og:title" content="سیلندر خوراک به خطوط گازدهی زنجیره‌ها متصل و عملیات پسیواسیون آغاز شد"/>
    <meta property="og:description" content="ساعتی پیش بعد از اتصال سیلندر خوراک به خطوط گازدهی زنجیره‌های سانتریفیوژ و پایان موفقیت آمیز خلأ سازی خطوط، عملیات پسیواسیون در سایت فردو شروع شده و پس از آن، گازدهی به زنجیره‌ها آغاز خواهد شد."/>
  </head>
  <body>
    <article>
      <h1>سیلندر خوراک به خطوط گازدهی زنجیره‌ها متصل و عملیات پسیواسیون آغاز شد</h1>
      <h2>جدیدترین خبر از فردو؛</h2>
      <address>
        <time datetime="2019-11-06T21:23:00+00:00">06 Nov 2019, 21:23</time>
      </address>
      <p>ساعتی پیش بعد از اتصال سیلندر خوراک به خطوط گازدهی زنجیره‌های سانتریفیوژ و پایان موفقیت آمیز خلأ سازی خطوط، عملیات پسیواسیون در سایت فردو شروع شده و پس از آن، گازدهی به زنجیره‌ها آغاز خواهد شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ در ادامه فعالیت‌های انجام شده در سایت غنی سازی شهید علیمحمدی فردو، ساعتی پیش بعد از اتصال سیلندر خوراک به خطوط گازدهی زنجیره‌های سانتریفیوژ و پایان موفقیت آمیز خلأ سازی خطوط، عملیات پسیواسیون شروع شده و پس از این اقدام، گازدهی به زنجیره‌ها آغاز خواهد شد.</p>
      <p>بر اساس اطلاعات دریافتی از سایت غنی سازی شهید مسعود علیمحمدی (فردو) تا ساعت ۲۴ امشب زنجیره‌ها در حال پسیواسیون و خارج کردن گازهای سبک خواهند بود، و تیل و پروداکت دو مرتبه مخلوط می‌شوند، پس از نیمه شب شیرها باز شده و محصول جمع آوری خواهد شد و فردا بعد از ظهر (پنجشنبه) بعد از پایدار شدن شرایط نمونه گیری انجام خواهد شد.</p>
      <p>به گزارش فارس، گفتنی است امروز  (چهارشنبه) مخزن ۲۸۰۰ کیلویی حاوی حدود ۲ هزار کیلوگرم گاز هگزافلوراید اورانیوم UF6، از مجتمع غنی سازی شهید احمدی‌روشن نطنز به سایت شهید علیمحمدی فردو منتقل و این انتقال تحت نظارت بازرسان آژانس بین‌المللی انرژی اتمی انجام شد.</p>
      <p>در این خصوص بهروز کمالوندی معاون و سخنگوی سازمان انرژی اتمی گفته بود: فرآیند غنی سازی چند مرحله دارد که مرحله اول انتقال مواد است که انجام شد، در مرحله دوم باید این مواد به خطوط خوراک وصل شود و بعد از آن مراحل دیگری هست که در چند ساعت آینده این مراحل انجام می‌شود.</p>
      <p>کمالوندی افزود: ساعت ۱۲ امشب عملا گاز را به سانتریفیوژها تزریق می‌کنیم و چند ساعت طول می‌کشد تا به مرحله پایداری برسد و تا روز شنبه (۱۸ آبان) که مجددا بازرسان آژانس خواهند آمد، ما به مرحله‌ای می‌رسیم که حدود ۴.۵ درصد غنی سازی خواهیم داشت.</p>
      <p>گفتنی است در حال حاضر ۱۰۴۴ ماشین سانتریفیوژ IR1 (شامل ۶ زنجیره ۱۷۴ تایی) در فردو مستقر است که در ساعات پایانی امشب به چهار زنجیره از ۶ زنجیره ۱۷۴ تایی سانتریفیوژ IR1 یعنی ۶۹۶ سانتریفیوژ گاز هگزافلوراید اورانیوم UF6 تزریق خواهد شد و دو زنجیره دیگر که شامل ۳۴۸ ماشین IR1 هستند اقدام به تولید و غنی سازی ایزوتوپ‌های پایدار می‌کنند. </p>
      <p>جمهوری اسلامی ایران در راستای اجرای گام چهارم کاهش تعهدات برجامی، گازدهی به سانتریفیوژها در فردو را از امشب آغاز خواهد کرد.</p>
      <p>انتهای پیام/</p>
    </article>
  </body>
</html>