<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/6/7231212/"/>
    <meta property="og:site_name" content="Українська правда"/>
    <meta property="article:published_time" content="2019-11-06T21:48:16+00:00"/>
    <meta property="og:title" content="Між Порошенком і Семочком міг бути &quot;договорняк&quot; про незаконне звільнення – ЗМІ"/>
    <meta property="og:description" content="Ексзаступник керівника Служби зовнішньої розвідки Сергій Семочко оскаржує указ президента Петра Порошенка в суді, бо на момент звільнення офіційно перебував на лікарняному."/>
  </head>
  <body>
    <article>
      <h1>Між Порошенком і Семочком міг бути "договорняк" про незаконне звільнення – ЗМІ</h1>
      <address>
        <time datetime="2019-11-06T21:48:16+00:00">06 Nov 2019, 21:48</time>
      </address>
      <p>Ексзаступник керівника Служби зовнішньої розвідки Сергій Семочко оскаржує указ президента Петра Порошенка в суді, бо на момент звільнення офіційно перебував на лікарняному.</p>
      <p><b>Джерело:</b> сюжет "Повернення Семочка: сюрприз-звільнення від Порошенка" на Bihus.Info</p>
      <p><b>Деталі:</b> Розслідувачка Леся Іванова припустила, що Семочко і Порошенко досягли обопільної згоди щодо звільнення розвідника у такий спосіб, щоб той згодом міг оскаржити "незаконне" рішення президента в суді і поновитися на посаді.</p>
      <p>6 квітня, в суботу, за тиждень до звільнення Семочка, його бачили на вході в Адміністрацію президента.</p>
      <p>8 квітня, у найближчий робочий день після розмови з Порошенком в АП, розвідник оформлює лікарняний.</p>
      <p>12 квітня Порошенко видає указ про звільнення Семочка з посади.</p>
      <p>14 квітня на загальнонаціональних передвиборчих дебатах президент робить офіційну заяву, що звільнив Семочка.</p>
      <p>Порошенко, зокрема, каже: "Я його запросив. Ми з ним переговорили. Він був звільнений".</p>
      <p>Семочко подав до суду, але із запізненням. На оскарження закон дає місяць, але документи опинилися у суді аж 23 травня.</p>
      <p>В ухвалі касаційного адмінсуду запізнення пояснюється тим, що Семочко, доки перебував на лікарняному, не знав, що його звільнили.</p>
      <p>Аж доки вийшов на роботу 22 квітня і на сайті президента прочитав, що його звільнено. Якщо так, кажуть журналісти, то місячний строк між "дізнався" і "подав до суду" дотримано.</p>
      <p>Адвокати ексрозвідника наполягають на тому, що рішення про звільнення суперечить ст.40 Кодексу законів про працю, за яким заборонено звільнювати, якщо той, кого звільнюють, перебуває на лікарняному.</p>
      <p>Розслідувачі також стверджують, що <b>Порошенко навряд чи не знав про це правило, а Семочко навряд чи не знав про своє звільнення</b>, про яке "говорила вся країна" після офіційної заяви Порошенка на кількох телеканалах.</p>
      <p>Справу про поновлення Семочка нещодавно почали розглядати у суді.</p>
      <figure>
        <iframe src="https://www.youtube.com/embed/R_sHoKF0kj8" width="640" height="360" data-service="Youtube" scrolling="no"/>
      </figure>
      <p>
        <b>Нагадаємо:</b>
      </p>
      <ul>
        <li>У ще одному розслідуванні Лесі Іванової йшлося про те, як Семочко, на чолі економічної контррозвідки СБУ, втручався у закупівлі ліків для діалізу, що спричинило зупинку закупівель і нестачу препаратів.</li>
        <li>Журналісти також дізналися про <a href="https://www.pravda.com.ua/news/2018/10/2/7193844/">статки</a> Семочка. Його сім'я нібито володіє трьома будинками загальною вартістю близько $8 млн.</li>
        <li><a href="https://www.pravda.com.ua/news/2018/10/3/7194000/">НАБУ</a> відкрило справу за статтею "незаконне збагачення".</li>
        <li>Журналісти також з'ясували, що родичі розвідника мають російські паспорти та постійно "курсують" між Києвом і анексованим Кримом.</li>
        <li>СБУ розпочала кримінальне<a href="https://www.pravda.com.ua/news/2018/10/16/7195329/"> провадження</a> за статтею "державна зрада".</li>
        <li>Сам Семочко заявив, що не має стосунку до будинків під Києвом вартістю в мільйони доларів, а його дружина є виключно <a href="https://www.pravda.com.ua/news/2018/10/16/7195327/">громадянкою України</a>.</li>
      </ul>
      <related>
        <a href="https://www.pravda.com.ua/news/2019/11/6/7231204/"/>
        <a href="https://www.pravda.com.ua/news/2019/11/6/7231185/"/>
        <a href="https://www.pravda.com.ua/news/2019/11/6/7231171/"/>
      </related>
    </article>
  </body>
</html>