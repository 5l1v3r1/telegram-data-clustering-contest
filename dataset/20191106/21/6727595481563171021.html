<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/bhatpara-municipal-body-as-trinamool-congress-regains-control-258.html"/>
    <meta property="og:site_name" content="DoolNews"/>
    <meta property="article:published_time" content="2019-11-06T21:24:00+00:00"/>
    <meta property="og:title" content="ബംഗാളില്‍ ബി.ജെ.പിയെ വെട്ടി തൃണമൂല്‍; ഭാട്പാറയില്‍ ബി.ജെ.പിക്ക് ഭൂരിപക്ഷം നഷ്ടമായി"/>
    <meta property="og:description" content="Mamata Banerjee National News Thrinamool Congress India കൊല്‍ക്കത്ത: പശ്ചിമ ബംഗാളില്‍ കൈവിട്ടുപോയ മുനിസിപ്പാലിറ്റി തിരിച്ചു പിടിച്ച് തൃണമൂല്‍ കോണ്‍ഗ്രസ്. ലോകസഭാ തെരഞ്ഞെടു"/>
  </head>
  <body>
    <article>
      <h1>ബംഗാളില്‍ ബി.ജെ.പിയെ വെട്ടി തൃണമൂല്‍; ഭാട്പാറയില്‍ ബി.ജെ.പിക്ക് ഭൂരിപക്ഷം നഷ്ടമായി</h1>
      <address><time datetime="2019-11-06T21:24:00+00:00">06 Nov 2019, 21:24</time> by <a rel="author">ന്യൂസ് ഡെസ്‌ക്</a></address>
      <p>കൊല്‍ക്കത്ത: പശ്ചിമ ബംഗാളില്‍ കൈവിട്ടുപോയ മുനിസിപ്പാലിറ്റി തിരിച്ചു പിടിച്ച് തൃണമൂല്‍ കോണ്‍ഗ്രസ്. ലോകസഭാ തെരഞ്ഞെടുപ്പിന് ശേഷം നഷ്ടമായ ഭാട്പാറ മുന്‍സിപ്പാലിറ്റിയാണ് തൃണമൂല്‍ ബി.ജെ.പിയില്‍ നിന്നും തിരിച്ചു പിടിച്ചത്.</p>
      <p>തൃണമൂല്‍ കോണ്‍ഗ്രസില്‍ നിന്നും രാജിവെച്ച് ബി.ജെ.പിയില്‍ ചേര്‍ന്ന 12 കൗണ്‍സിലര്‍മാര്‍ തിരിച്ച് തൃണമൂലില്‍ ചേര്‍ന്നതോടെയാണ് നഷ്ടമായ മുന്‍സിപ്പാലിറ്റി തിരിച്ചുപിടിക്കാനായത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <related>
        <a href="https://www.doolnews.com/london-court-rejects-nirav-modi-s-bail-for-fifth-time.html?utm_source=doolnews&amp;utm_medium=related"/>
      </related>
      <p>ലോക്‌സഭാ തെരഞ്ഞെടുപ്പിന് ശേഷം ഏഴു മുന്‍സിപ്പാലിറ്റികള്‍ തൃണമൂലിനു നഷ്ടമായിരുന്നു. തെരഞ്ഞെടുപ്പിനു ശേഷം ബി.ജെ.പിയില്‍ ചേര്‍ന്ന 12 കൗണ്‍സിലര്‍മാരും തങ്ങളുടെ മാതൃ പാര്‍ട്ടിയില്‍ തിരിച്ചെത്തിയതായി തൃണമൂല്‍ കോണ്‍ഗ്രസിന്റെ മുതിര്‍ന്ന നേതാവ് പറഞ്ഞു.</p>
      <p>34 അംഗങ്ങളുണ്ടായിരുന്ന കൗണ്‍സിലില്‍ നിന്നും ലോക്സഭാ തെരഞ്ഞെടുപ്പിന് ശേഷം 19 തൃണമൂല്‍ അംഗങ്ങള്‍ ബി.ജെ.പിയില്‍ ചേരുകയായിരുന്നു. ഇതോടെ ബി.ജെ.പിയുടെ അംഗസംഖ്യ 26 ആവുകയും തൃണമൂലിന് മുന്‍സിപ്പാലിറ്റിയുടെ ഭരണം നഷ്ടപ്പെടുകയുമായിരുന്നു.</p>
      <p>തൃണമൂലിന്റെ മുതിര്‍ന്ന നേതാക്കളായ ഫിര്‍ഹാദ് ഹക്കീം, ജ്യോതിപ്രിയോ മുല്ലിക് എന്നിവരുടെ സാനിധ്യത്തിലാണ് 12 പേര്‍ തിരിച്ചു പാര്‍ട്ടിയിലെത്തിയത്.</p>
      <related>
        <a href="https://www.doolnews.com/maharashtra-govt-formation-bjp-to-meet-governor-tomorrow.html?utm_source=doolnews&amp;utm_medium=related"/>
      </related>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>’12 അംഗങ്ങള്‍ തിരിച്ചു വന്നതോടെ 34 അംഗ കൗണ്‍സിലില്‍ ഞങ്ങളുടെ അംഗബലം 21-ആയി. ഇതോടെ മുന്‍സിപ്പാലിറ്റി ഞങ്ങളുടെ നിയന്ത്രണത്തിലായി. ഞങ്ങള്‍ ഉടന്‍ തന്നെ അവിശ്വാസ പ്രമേയം കൊണ്ടുവന്ന് മുനിസിപ്പാലിറ്റിയുടെ നിയന്ത്രണം ഏറ്റെടുക്കും.’- ജ്യോതിപ്രിയോ മുല്ലിക് പറഞ്ഞു.</p>
      <figure>
        <iframe src="https://www.youtube.com/embed/0seQqbuQ9mA" width="500" height="281" data-service="Youtube" scrolling="no"/>
      </figure>
    </article>
  </body>
</html>