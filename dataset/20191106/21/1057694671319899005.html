<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2023496/pente-metanastes-nekri-se-navagio-sto-ispaniko-nisi-lantharote.html"/>
    <meta property="og:site_name" content="News.gr"/>
    <meta property="article:published_time" content="2019-11-06T21:42:54+00:00"/>
    <meta property="og:title" content="Πέντε μετανάστες νεκροί σε ναυάγιο στο ισπανικό νησί Λανθαρότε"/>
    <meta property="og:description" content="Διασώθηκαν πέντε άτομα ενώ αγνοούνται τουλάχιστον έξι"/>
  </head>
  <body>
    <article>
      <h1>Πέντε μετανάστες νεκροί σε ναυάγιο στο ισπανικό νησί Λανθαρότε</h1>
      <address>
        <time datetime="2019-11-06T21:42:54+00:00">06 Nov 2019, 21:42</time>
      </address>
      <h3>Διασώθηκαν πέντε άτομα ενώ αγνοούνται τουλάχιστον έξι</h3>
      <p>Πέντε <a href="https://www.news.gr/tag/metanastes"><b>μετανάστες</b></a> έχασαν τη ζωή τους και άλλοι έξι φέρονται ως αγνοούμενοι μετά το <a href="https://www.news.gr/tag/nafagio"><b>ναυάγιο</b></a> στα ανοιχτά του <a href="https://www.news.gr/tag/ispania"><b>ισπανικού</b></a> νησιού Λανθαρότε του σκάφους στο οποίο επέβαιναν, το οποίο ανατράπηκε από τα δυνατά κύματα, ανακοίνωσαν σήμερα οι αρχές.</p>
      <p>«Οι πυροσβέστες μπόρεσαν να βρουν πέντε πτώματα, παρά τις δυσκολίες λόγω της θαλασσοταραχής, η οποία ήταν και η αιτία της ανατροπής του σκάφους», εξήγησε σε ανακοίνωση η τοπική διοίκηση του Λανθαρότε, στο αρχιπέλαγος των Καναρίων Νήσων, στ΄ανοιχτά του Μαρόκου, σύμφωνα με το Αθηναϊκό Πρακτορείο Ειδήσεων.</p>
      <p>Οι διασώστες κατάφεραν να διασώσουν πέντε άλλους ανθρώπους που βρίσκονταν πάνω στο σαπιοκάραβο, το οποίο πιθανόν μετέφερε 15 μετανάστες συνολικά, δήλωσε στο δημόσιο δίκτυο TVE ο Ισίντορο Μπλάνκο, εκπρόσωπος των υπηρεσιών εκτάκτων καταστάσεων του Λανθαρότε.</p>
      <p>«Έξι άνθρωποι φέρονται ως αγνοούμενοι», είπε υπογραμμίζοντας ότι ο ωκεανός είναι «επικίνδυνος αυτήν την περίοδο, με κύματα τριών και τεσσάρων μέτρων».</p>
      <p>Οι διασωθέντες εξήγησαν ότι είχαν αναχωρήσει την Παρασκευή δια θαλάσσης, σύμφωνα με τον εκπρόσωπο. Καμιά πληροφορία δεν δόθηκε για τη χώρα καταγωγής τους ή την ταυτότητά τους.</p>
      <p>Η έρευνα για τους αγνοούμενους συνεχίστηκε σήμερα με εναέρια και θαλάσσια μέσα, ανακοίνωσαν μέσω του Twitter οι υπηρεσίες εκτάκτων καταστάσεων των Καναρίων Νήσων.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/2022997/deka-exi-metanastes-vrethikan-krimmeni-se-fortigo-stin-ollandia.html"/>
        <a href="https://www.news.gr/ellada/article/2021581/ston-pirea-to-nisos-samos-me-75-prosfiges-ke-metanastes-apo-ti-mitilini.html"/>
        <a href="https://www.news.gr/ellada/article/2021447/katiki-sti-naousa-kinitopiithikan-kata-tis-afixis-metanaston.html"/>
      </related>
    </article>
  </body>
</html>