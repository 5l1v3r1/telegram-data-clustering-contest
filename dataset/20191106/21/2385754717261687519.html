<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596099/eksi-amaxoi-nekroi-se-rosikes-aeroporikes-epidromes-sti-voreiodytiki-syria"/>
    <meta property="og:site_name" content="SIGMALIVE"/>
    <meta property="article:published_time" content="2019-11-06T21:30:00+00:00"/>
    <meta property="og:title" content="Έξι άμαχοι νεκροί σε ρωσικές αεροπορικές επιδρομές στη βορειοδυτική Συρία"/>
    <meta property="og:description" content="Έξι άμαχοι σκοτώθηκαν σήμερα στην βορειοδυτική Συρία από αεροπορικές επιδρομές της Ρωσίας, συμμάχου του προέδρου Μπασάρ αλ-'Ασαντ ο οποίος έχει στο..."/>
  </head>
  <body>
    <article>
      <h1>Έξι άμαχοι νεκροί σε ρωσικές αεροπορικές επιδρομές στη βορειοδυτική Συρία</h1>
      <address><time datetime="2019-11-06T21:30:00+00:00">06 Nov 2019, 21:30</time> by <a rel="author">SigmaLive</a></address>
      <p>Έξι άμαχοι σκοτώθηκαν σήμερα στην βορειοδυτική Συρία από αεροπορικές επιδρομές της Ρωσίας, συμμάχου του προέδρου Μπασάρ αλ-'Ασαντ ο οποίος έχει στο στόχαστρό του αυτή την τεράστια περιοχή την οποία ελέγχουν τζιχαντιστές, ανακοίνωσε το Συριακό Παρατηρητήριο Ανθρωπίνων Δικαιωμάτων.</p>
      <p>Οι ρωσικές επιδρομές προκάλεσαν επίσης τον τραυματισμό 20 ανθρώπων στο χωριό Αλ-Σαχάρα, που βρίσκεται στο δυτικό τμήμα της επαρχίας του Χαλεπίου, περιοχή που συνορεύει με την επαρχία Ιντλίμπ, σύμφωνα με το Συριακό Παρατηρητήριο.</p>
      <p>Στον τόπο του δράματος, δημοσιογράφος του Γαλλικού Πρακτορείου είδε έναν διασώστη να κρατά στην αγκαλιά του ένα νεκρό κοριτσάκι, ενώ τέσσερις άνδρες μετέφεραν ένα άλλο θύμα μέσα σε μια μεγάλη λευκή σακούλα.</p>
      <p>Είναι η δεύτερη φορά μέσα σε λιγότερο από μια εβδομάδα που τα ρωσικά αεροσκάφη βομβαρδίζουν την βορειοδυτική Συρία. Το Σάββατο έξι άμαχοι σκοτώθηκαν σε ρωσικές επιδρομές στον νότο της επαρχίας Ιντλίμπ, σύμφωνα με το Συριακό Παρατηρητήριο.</p>
      <p>Η επαρχία Ιντλίμπ, όπως και περιοχές που συνορεύουν με τις επαρχίες του Χαλεπίου, της Λαττάκειας και της Χάμας, ελέγχονται από τους τζιχαντιστές της οργάνωσης Χάγιατ Ταχρίρ αλ-Σαμ (HTS), που ήταν πρώην συριακό παρακλάδι της Αλ Κάιντα. Στις περιοχές αυτές υπάρχουν και άλλες μικρότερες τζιχαντιστικές οργανώσεις όπως και αντάρτες που έχουν αποδυναμωθεί.</p>
      <p>Από τα τέλη Απριλίου έως τα τέλη Αυγούστου, η περιοχή σφυροκοπήθηκε ακατάπαυστα από τον συριακό στρατό και με την υποστήριξη της ρωσικής αεροπορίας. Σχεδόν χίλιοι άμαχοι σκοτώθηκαν την περίοδο αυτή, σύμφωνα με το Παρατηρητήριο, ενώ περισσότεροι από 400.000 άνθρωποι εκτοπίστηκαν, σύμφωνα με τον ΟΗΕ.</p>
      <p>Μια εκεχειρία ανακοινώθηκε στα τέλη Αυγούστου από τη Μόσχα, έκτοτε όμως το Συριακό Παρατηρητήριο κάνει λόγο για σποραδικούς βομβαρδισμούς κατά τους οποίους σκοτώθηκαν 50 άμαχοι.</p>
      <p>Στις 22 Οκτωβρίου ο Μπασάρ αλ-'Ασαντ πραγματοποίησε την πρώτη του επίσκεψη στην επαρχία από την έναρξη του πολέμου το 2011, δηλώνοντας ότι η μάχη της Ιντλίμπ είναι το κλειδί για να τερματιστεί ο πόλεμος. Οι χερσαίες συγκρούσεις, σποραδικές από τα τέλη Αυγούστου, "είναι όλο και πιο συχνές μεταξύ των φιλοκυβερνητικών δυνάμεων και των οργανώσεων τζιχαντιστών και ανταρτών", σύμφωνα με τον διευθυντή του Συριακού Παρατηρητηρίου Ράμι 'Αμπντελ Ραχμάν.</p>
      <p>Από το 2011, η συριακή σύγκρουση μετρά περισσότερους από 370.000 νεκρούς και εκατομμύρια εκτοπισμένους.</p>
      <p>Πληροφορίες από ΑΠΕ-ΜΠΕ-AFP</p>
    </article>
  </body>
</html>