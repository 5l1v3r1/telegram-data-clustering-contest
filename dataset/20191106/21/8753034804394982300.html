<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/rAOXoK/herrem-med-sitt-foerste-maal-kan-berge-svensk-klubb"/>
    <meta property="og:site_name" content="Aftenbladet"/>
    <meta property="article:published_time" content="2019-11-06T21:18:46+00:00"/>
    <meta property="og:title" content="Herrem med sitt første mål - kan berge svensk klubb"/>
    <meta property="og:description" content="Geir André Herrems første mål for Kalmar ga klubben overtaket i jakten på fortsatt tilværelse i Allsvenskan. Brage ble slått 2-0 i første kvalifiseringskamp."/>
  </head>
  <body>
    <article>
      <h1>Herrem med sitt første mål - kan berge svensk klubb</h1>
      <h2>Geir André Herrems første mål for Kalmar ga klubben overtaket i jakten på fortsatt tilværelse i Allsvenskan. Brage ble slått 2-0 i første kvalifiseringskamp.</h2>
      <address><time datetime="2019-11-06T21:18:46+00:00">06 Nov 2019, 21:18</time> by <a rel="author">NTB</a></address>
      <p>– Jeg kjempet og kranglet med meg ballen. Et veldig viktig mål, sa nordmannen til C More etter å ha gjort 1-0 alene med keeper i det 23. minutt i Borlänge.</p>
      <p>Etter en time doblet Nils Fröling ledelsen etter en gjennombruddspasning.</p>
      <p>– Utrolig deilig å få gjøre mål i en så viktig kamp. Nå har vi et godt utgangspunkt før returkampen på hjemmebane, sa Fröling.</p>
      <aside>
        <a href="https://www.aftenbladet.no/article/sa-QoX9VR.html">Tre nordmenn sikret seriegull i Sverige etter ellevilt drama: – Helt fantastisk</a>
      </aside>
      <p>Kalmar endte tredje sist i Allsvenskan etter en tøff sesongavslutning der trener Magnus Pehrsson før siste serierunde trakk seg i kjølvannet av et munnhuggeri med supportere.</p>
      <p>Vikarierende trener Jens Nilsson lot stjernen Rasmus Elm hvile seg onsdag etter tøft program i det siste. I returkampen søndag er han trolig med fra start, og Kalmar er nå klar favoritt til å vinne sammenlagt.</p>
      <p>Herrems første mål siden overgangen fra Bodø/Glimt i august bidro sterkt til det.</p>
      <p>Bryne-karen skrev under en kontrakt på halvannet år med Kalmar. 31-åringen har tidligere spilt for Ålgård, Bryne, Vidar, Fyllingsdalen og Åsane. Han har også vært innom tyske SV Babelsberg 03 og Flora Tallin i Estland.</p>
    </article>
  </body>
</html>