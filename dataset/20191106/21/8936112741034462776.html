<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/bayern-monachium-olympiakos-wynik-i-relacja-liga-mistrzow-2019-20,983502.html"/>
    <meta property="og:site_name" content="TVN24"/>
    <meta property="article:published_time" content="2019-11-06T21:05:00+00:00"/>
    <meta property="og:title" content="Na problemy Lewandowski. Bayern awansował w Lidze Mistrzów"/>
    <meta property="og:description" content="Hans-Dieter Flick udanie zadebiutował na ławce trenerskiej Bayernu. Dzięki golom Roberta Lewandowskiego i Ivana Perisicia mistrzowie Niemiec w środę pokonali Olympiakos Pireus 2:0. Po tej wygranej ..."/>
  </head>
  <body>
    <article>
      <h1>Na problemy Lewandowski. Bayern awansował w Lidze Mistrzów</h1>
      <address>
        <time datetime="2019-11-06T21:05:00+00:00">06 Nov 2019, 21:05</time>
      </address>
      <slideshow>
        <figure>
          <img src="https://r-scale-a0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/858542de-042b-4aee-a05b-8c4b2192dacf.jpg?type=1&amp;srcmode=0&amp;srcx=1/1&amp;srcy=11/20&amp;srcw=1/1&amp;srch=17/20&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/35c1eae1-1f31-4a3d-b7af-ced0fa9b5f2b-480p.mp4"/>
          <figcaption>Bayern podejmował Olympiakos</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/f904d490-ebdf-4ece-9470-c1bee5027a54-480p.mp4"/>
          <figcaption>Olympiakos Pireus - Bayern Monachium</figcaption>
        </figure>
        <figcaption>Robert Lewandowski strzelił 59. gola w Lidze Mistrzów Foto: PAP | Video: PAP</figcaption>
      </slideshow>
      <h3>Hans-Dieter Flick udanie zadebiutował na ławce trenerskiej Bayernu. Dzięki golom Roberta Lewandowskiego i Ivana Perisicia mistrzowie Niemiec w środę pokonali Olympiakos Pireus 2:0. Po tej wygranej bawarska drużyna jest już pewna awansu do fazy pucharowej Ligi Mistrzów.</h3>
      <p>
        <a href="https://eurosport.tvn24.pl/pilka-nozna,105/bayern-monachium-olympiakos-pireus-wynik-na-zywo-i-relacja-live-liga-mistrzow-2019-20,983461.html">
          <b>BAYERN - OLYMPIAKOS. TAK RELACJONOWALIŚMY MECZ W EUROSPORT.PL</b>
        </a>
      </p>
      <p>W ostatnich dniach w monachijskim klubie działo się naprawdę dużo. W sobotę drużyna w kompromitującym stylu przegrała na wyjeździe z Eintrachtem Frankfurt 1:5 i spadła na czwarte miejsce w tabeli Bundesligi.</p>
      <related>
        <a href="https://eurosport.tvn24.pl/pilka-nozna,105/wymowna-radosc-lewandowskiego-szykuja-sie-wielkie-zmiany-w-zyciu-pilkarza,983519.html"/>
      </related>
      <p>Zgodnie z przewidywaniami dobę później pracę w Bayernie stracił dotychczasowy trener Niko Kovac. Chorwat pracował w Monachium tylko nieco ponad 16 miesięcy. Jego tymczasowym następcą został Hans-Dieter Flick, były współpracownik Joachima Loewa w niemieckiej kadrze.</p>
      <h3>Idealny rywal na początek</h3>
      <p>Po zaledwie dwóch dniach treningów 54-letni szkoleniowiec zadebiutował w Lidze Mistrzów. Wydawało się, że lepszego rywala na takie spotkanie nie mógł sobie wymarzyć. Olympiakos w trzech pierwszych meczach wywalczył tylko punkt. Zupełnie inaczej niż Bayern, który wygrał wszystkie dotychczasowe spotkania.</p>
      <p>Wiadomo było, że zwycięstwo w tym starciu, którego sędzią był Paweł Raczkowski, sprawi, iż gospodarze będą pewni awansu do 1/8 finału.</p>
      <p>Monachijczycy od początku ruszyli do ataku. Byli jednak bardzo nieskuteczni. Nawet dobre akcje kończyły się słabymi kopnięciami. Próbował także Lewandowski, ale jego uderzenie głową z 25. minuty było zbyt lekkie. Gospodarze przeważali, ale nic z tego nie wynikało. Goście nie mieli nawet jednej dobrej akcji. Mimo to utrzymywali dobry wynik.</p>
      <figure>
        <img src="https://r-scale-c0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/aa1aa6b3-e1cf-4902-b529-a571778d4a96.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Robert Lewandowski znów błysnął w Lidze Mistrzów<cite>Źródło: Getty Images</cite></figcaption>
      </figure>
      <h3>Lewandowski po raz 59.</h3>
      <related>
        <a href="https://eurosport.tvn24.pl/bundesliga,111/trener-bayernu-zabieg-lewandowskiego-uszanujemy-kazda-decyzje,983100.html"/>
      </related>
      <p>Po zmianie stron obraz spotkania był bardzo podobny. Bayern atakował z dużą werwą, a goście mieli sporo szczęścia. Na dodatek bardzo dobrze w ich bramce prezentował się Portugalczyk Jose Sa.</p>
      <p>W 69. minucie nie dał jednak rady zatrzymać kopnięcia Lewandowskiego. Kapitan reprezentacji Polski w piękny sposób wykorzystał podanie z prawej strony Francuza Kingsleya Comana.</p>
      <p>Dla 31-latka to była szósta bramka w tym sezonie Ligi Mistrzów, a 59. w całej historii jego występów w tych rozgrywkach. Polak traci tylko jednego gola do czwartego w klasyfikacji wszech czasów Karima Benzemy z Realu Madryt.</p>
      <p>To było także 216. trafienie "Lewego" w barwach Bayernu.</p>
      <p>Dwadzieścia minut później drugiego gola dla miejscowych strzelił Perisić. Chorwat pojawił się na murawie zaledwie 33 sekundy wcześniej. Zastąpił Serge'a Gnabry'ego i zdobył najszybszą bramkę po wejściu na boisko w Lidze Mistrzów od kwietnia 2017 roku.</p>
      <p>Do końca nic już nie zmieniło. Rywale z Grecji w całym meczu nie oddali nawet jednego celnego strzału.</p>
      <p>Bayern z kompletem zwycięstw jest zdecydowanym liderem grupy B. W drugim meczu Tottenham rozbił w Belgradzie Crvenę Zvezdę 4:0.</p>
      <p><b>Bayern - Olympiakos 2:0 (0:0)<br/>Bramki:</b> Lewandowski (69.), Perisić (89.)</p>
      <p><b>Wyniki środowych meczów 4. kolejki Ligi Mistrzów:</b><br/><b>grupa A</b><br/>Real Madryt - Galatasaray Stambuł 6:0 (4:0)<br/>Paris Saint Germain - FC Brugge 1:0 (1:0)<br/><b>grupa B</b><br/>Bayern Monachium - Olympiakos Pireus 2:0 (0:0)<br/>Crvena Zvezda Belgrad - Tottenham Hotspur 0:4 (0:1)<br/><b>grupa C</b><br/>Dinamo Zagrzeb - Szachtar Donieck 3:3 (1:1)<br/>Atalanta Bergamo - Manchester City 1:1 (0:1)<br/><b>grupa D</b><br/>Lokomotiw Moskwa - Juventus Turyn 1:2 (1:1)<br/>Bayer Leverkusen - Atletico Madryt 2:1 (1:0)</p>
      <p>Autor: Srogi / Źródło: eurosport.pl</p>
    </article>
  </body>
</html>