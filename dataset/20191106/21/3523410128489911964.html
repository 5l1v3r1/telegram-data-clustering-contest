<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638544/%D8%B5%D8%A7%D8%AF%D8%B1%D8%A7%D8%AA-%DA%A9%D8%A7%D9%84%D8%A7-%D8%A8%D9%87-%DA%86%DB%8C%D9%86-%D9%86%DB%8C%D8%A7%D8%B2%D9%85%D9%86%D8%AF-%D8%B1%D9%88%DB%8C%DA%A9%D8%B1%D8%AF-%D8%AC%D8%AF%DB%8C%D8%AF-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T21:40:00+00:00"/>
    <meta property="og:title" content="صادرات کالا به چین نیازمند رویکرد جدید است"/>
    <meta property="og:description" content="وزیر صنعت، معدن و تجارت ایران گفت:چین سالانه دو هزار میلیارد دلار کالا وارد می کندواستفاده از این ظرفیت نیازمند رویکردونگاه جدید دولت و بخش خصوصی است."/>
  </head>
  <body>
    <article>
      <h1>
        <a href="https://www.bultannews.com/fa/news/638544/%D8%B5%D8%A7%D8%AF%D8%B1%D8%A7%D8%AA-%DA%A9%D8%A7%D9%84%D8%A7-%D8%A8%D9%87-%DA%86%DB%8C%D9%86-%D9%86%DB%8C%D8%A7%D8%B2%D9%85%D9%86%D8%AF-%D8%B1%D9%88%DB%8C%DA%A9%D8%B1%D8%AF-%D8%AC%D8%AF%DB%8C%D8%AF-%D8%A7%D8%B3%D8%AA">صادرات کالا به چین نیازمند رویکرد جدید است</a>
      </h1>
      <h2>وزیر صنعت، معدن و تجارت ایران گفت:چین سالانه دو هزار میلیارد دلار کالا وارد می کندواستفاده از این ظرفیت نیازمند رویکردونگاه جدید دولت و بخش خصوصی است.</h2>
      <address><time datetime="2019-11-06T21:40:00+00:00">06 Nov 2019, 21:40</time> by <a rel="author">بولتن نیوز | bultannews.com</a></address>
      <p><b>گروه اقتصادی:</b> «رضا رحمانی» با اشاره به اینکه بازار چین فرصت بزرگی برای<b> تولید کنندگان ایرانی</b> است و باید از این فرصت، برای بهبود و گسترش <b>صادرات به چین</b> استفاده کرد افزود: باید از برخی توانمندی های مازاد بر نیاز داخل برای توسعه این بخش بهره برد.</p>
      <p> </p>
      <p> </p>
      <p> </p>
      <p><b>به گزارش بولتن نیوز،</b> وی تصریح کرد: برای کسب<b> سهم ایران</b> در بازار چین، نیاز است از پتانسیل های مازاد بر کشور از جمله تولیدات صنعتی، کشاورزی، معدنی، نفت، گاز و دارو در راستای<b> صادرات کالا</b> به چین استفاده کرد.</p>
      <p>وزیر صنعت، معدن و تجارت جمهوری اسلامی ایران با بیان اینکه صادرات کالای ایرانی به چین در مقایسه با دیگر کشورها چندان رضایتبخش نیست، اضافه کرد: به سازمان توسعه تجارت ماموریت داده ام با عزمی جدی ساختارش را اصلاح کند و در راستای توسعه صادرات به چین با حضور و کمک بخش خصوصی گام بردارد.</p>
      <p>رحمانی از تبادل کالا در حوزه تکنولوژی و فناوری به عنوان یکی از زمینه های همکاری خوب ایران با چین با توجه به ظرفیت های موجود میان دو کشور نام برد و گفت: صادرات فناوری های جدید فرصت جدید و خوبی است ضمن اینکه می توان صادرات کالا به این کشور را به صورت سنتی ادامه و تقویت کرد.</p>
      <p>وی با اشاره به شرکت 20 شرکت ایرانی در نمایشگاه واردات چین افزود: با جهت گیری خوب، امسال به تناسب شرایط جدید در نمایشگاه حضور پیدا کردیم به طوری که شرکت های فناور و محصولات دانش بنیان ایرانی بیشتری در این نمایشگاه حضور یافته اند.</p>
      <p>وزیر صنعت، معدن و تجارت جمهوری اسلامی ایران تاکید کرد: ترکیب حضور کشورها در این نمایشگاه نشان دهنده اهمیت بازار و واردات چین برای آنان است و عرضه این توانمندی ها در صحنه تجاری و اقتصادی دنیا از اتفاقات کم نطیر است.</p>
      <p>رحمانی با اشاره به حضور فعال شرکت های ایرانی در این نمایشگاه گفت: در طول نمایشگاه قراردادهایی بین شرکت ها منعقد می شود که زمینه را برای همکاری های چند جانبه فراهم می کند.</p>
      <p>«رضا رحمانی» وزیر صنعت، معدن و تجارت روز دوشنبه در راس هیاتی بلند پایه به منظور دیدار و گفت و گو با مقامات چین و همچنین شرکت در دومین نمایشگاه واردات شانگهای به این شهر سفر کرد.</p>
      <p>دومین نمایشگاه بین المللی واردات چین با مشارکت ۱۵۰ کشور از سراسر جهان از جمله جمهوری اسلامی ایران از روز گذشته ۱۴ آبان سال جاری با حضور «شی جین پینگ» رییس جمهوری چین در شانگهای آغاز بکار کرد.</p>
      <p> </p>
      <p>منبع:شاتا</p>
    </article>
  </body>
</html>