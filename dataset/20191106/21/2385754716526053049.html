<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/all-other-sports/basketball/basketball-international/596096/perase-quotaerasquot-apo-tin-tourkia-i-aek"/>
    <meta property="og:site_name" content="SIGMALIVE"/>
    <meta property="article:published_time" content="2019-11-06T21:06:00+00:00"/>
    <meta property="og:title" content="Πέρασε &quot;αέρας&quot; από την Τουρκία η ΑΕΚ"/>
    <meta property="og:description" content="Ένα σερί 12-0 σε 7 λεπτά αρκούσε στην ΑΕΚ, για να πάρει τον έλεγχο στην αναμέτρηση την Μπαντίρμα και να κάνει την πρώτη εκτός έδρας νίκη (50-68), για την 4η..."/>
  </head>
  <body>
    <article>
      <h1>Πέρασε "αέρας" από την Τουρκία η ΑΕΚ</h1>
      <address><time datetime="2019-11-06T21:06:00+00:00">06 Nov 2019, 21:06</time> by <a rel="author">Sigmalive.Sports</a></address>
      <p>Ένα σερί 12-0 σε 7 λεπτά αρκούσε στην ΑΕΚ, για να πάρει τον έλεγχο στην αναμέτρηση την Μπαντίρμα και να κάνει την πρώτη εκτός έδρας νίκη (50-68), για την 4η αγωνιστική του Basketball Champions League.<br/> <br/>Για ακόμα ένα ματς, η ομάδα του Ηλία Παπαθεοδώρου έπαιξε καλή άμυνα, με αποτέλεσμα να κρατήσει τους Τούρκους στους 7 πόντους στην δεύτερη περίοδο και να μπορέσει να επιβάλει τον ρυθμό της.<br/> <br/>Οι «κιτρινόμαυροι» έκαναν σερί 12-0 (14-19, 9' σε 14-31, 16') κι έκτοτε δεν... κοίταξαν ξανά πίσω, φτάνοντας μέχρι το +21 στο 36' (45-66).<br/> <br/>Ο πρώην παίκτης του Άρη, Ομάρ Προύιτ, προσπάθησε να δημιουργήσει πρόβλημα στην «Βασίλισσα» και ολοκλήρωσε το ματς με 16 πόντους και 4/7 τρίποντα. Ο Τέρι έφτασε σε double double (10π., 10ρ.).<br/> <br/>Φίλοι της ΑΕΚ βρέθηκαν στο γήπεδο κι έδωσαν ώθηση στην ομάδα τους για να κάνει την πρώτη εκτός έδρας νίκη της στο BCL και να φτάσει στο 3-1. Στο 1-3 η ομάδα του Χακάν Ντεμίρ.<br/> <br/>Το ματς<br/> <br/>Η Μπαντίρμα προσπάθησε να έχει τον έλεγχο στην αρχή του ματς (12-10, 8') αλλά η είσοδος του Γιαννόπουλου, μαζί με τον Σαντ-Ρος, έδωσε ώθηση στην ΑΕΚ για σερί 9-0 (12-19, 9'). Ο διεθνής σουτέρ της «Βασίλισσας» έκανε το +8 στο 10' (14-22), ενώ λίγο αργότερα, οι «κιτρινόμαυροι» με νέο σερί (0-8) και καλή άμυνα, πήγαν την διαφορά στο +17 (14-31, 16'). Η Μπαντίρμα πέτυχε τους πρώτους της πόντους στην δεύτερη περίοδο με τον Σμιθ (17-31, 17'), ο οποίος δεν μπόρεσε να μειώσει στο ημίχρονο (21-33, 20'), καθώς το βεβιασμένο τρίποντό του βρήκε σίδερο.<br/> <br/>Ο Προύιτ απείλησε από τα 6.75μ (3/3τρ.) στην τρίτη περίοδο (33-46, 26'), αλλά οι βοήθειες του Ματσιούλις (8π.) και τα τρίποντα του Χρυσικόπουλου, κράτησαν την διαφορά για την ΑΕΚ (35-49, 28'), για να κάνει ο Λάνγκφορντ το 37-53 στο 30'. Τέρι και Προύιτ αντέδρασαν στην έναρξη του τελευταίου δεκαλέπτου (41-53, 31'), όμως, τα τρίποντα των Σαντ-Ρος και Λάνγκφορντ, το κάρφωμα του Ματσιούλις στον αιφνιδιασμό και ακόμα ένα τρίποντο του Αμερικανού πήγαν την διαφορά στο +21 (45-66, 36'). Γιλμάζ και Ερντέκ έκαναν το 50-68 στο τέλος (40').<br/> <br/>Τα δεκάλεπτα: 14-22, 21-33, 37-53, 50-68.</p>
    </article>
  </body>
</html>