<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/derfor-dropper-hun-tinder/71789370"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T21:32:01+00:00"/>
    <meta property="og:title" content="Derfor dropper hun Tinder"/>
    <meta property="og:description" content="- Berømmelse og dating er for å si det sånn en ræva kombinasjon, sier «Game of Thrones»-skuespiller Emilia Clarke."/>
  </head>
  <body>
    <article>
      <h1>Derfor dropper hun Tinder</h1>
      <h2>- Berømmelse og dating er for å si det sånn en ræva kombinasjon, sier «Game of Thrones»-skuespiller Emilia Clarke.</h2>
      <address><time datetime="2019-11-06T21:32:01+00:00">06 Nov 2019, 21:32</time> by <a rel="author">Kjersti Flaa</a></address>
      <p>NEW YORK (Dagbladet): - Jeg prøver fortsatt å finne ut av hva jeg egentlig føler. Det har liksom ikke sunket helt inn ennå, sier Emilia Clarke (33) til Dagbladet.</p>
      <p>Og det er kanskje ikke så rart med tanke på at den britiske skuespilleren tilbrakte ti år av sitt liv i rollen som Daenerys i «Game of Thrones».</p>
      <p>Etter åtte sesonger fikk HBO serien en brutal avslutning tidligere i år - og for Clarke betydde ikke det kun et farvel med medspillerne og kollegaer, men også at hun måtte legge bort den elskede rollefiguren for godt. Det var ikke lett.</p>
      <p>
        <b>- Jeg har tilbrakt hele mitt voksne liv i den rollen, og jeg har vokst og utviklet meg som person parallelt med henne. Vi levde side om side, som en del av hverandre, i alle de årene. Å ta farvel med henne har vært en utrolig sørgmodig prosess.</b>
      </p>
      <p>Hun smiler fra hotellrommet i New York. Det er bare noen dager siden hun la ut reunionbilde av seg selv og motspillerne Kit Harington (32) og Jason Momoa (40) på Instagram-kontoen sin.</p>
      <p>- En gjeng av oss har en gruppe-chat på WhatsApp, så vi kan holde hverandre oppdaterte med hva som skjer i livene våre, sier hun og smiler.</p>
      <h3>Aktuell med julefilm</h3>
      <p>Og denne uken blir det gjensyn på storskjermen med den britiske skuespilleren som den småkyniske og ansvarsløse partyjenta Kate, som blir forelsket i Tom, spilt av «Crazy Rich Asian» -skuespiller Henry Golding (32). «Last Christmas», som er skrevet av Emma Thompson i samarbeid med det avdøde popikonet George Michael, gir dessuten den folkekjære julelåta en helt ny betydning. Men det kan ikke Clarke avsløre for mye om.</p>
      <p>- Alt jeg kan si er at hun har vært alvorlig syk og møter en mann som forandrer henne, sier Clarke til Dagbladet.</p>
      <figure>
        <img src="https://dbstatic.no/71789825.jpg?imageId=71789825&amp;width=1024&amp;height=615"/>
        <figcaption><b>JULEFILM:</b> Den nye romantiske komedien «Last Christmas» er skrevet av Emma Thompson i samarbeid med det avdøde popikonet George Michael. Foto: NTB scanpix Vis mer</figcaption>
      </figure>
      <p>Clarke smiler og minner om at hun hadde verdens beste motspiller i Emma Thomspon (60), som spiller moren hennes i filmen.</p>
      <p>- Det finnes ingen herligere person enn Emma Thompson. Jeg elsker henne så høyt at det er helt latterlig. Hun pleide å ha med sjokolade og sjampanje på settet. Og ikke bare husket hun navnene på alle som jobbet med produksjonen, men også på alle deres partnerne og familiemedlemmer. Hun er et unikum.</p>
      <p>
        <b>Clarke, som i likhet med rollefiguren i «Last Christmas» også er singel i virkeligheten, innrømmer at det bli ekstra komplisert å gå på date når man har spilt en kjent figur på TV.</b>
      </p>
      <p>- Da Tinder kom så tenkte jeg at jeg skulle teste det ut, men så ombestemte jeg meg. Ha, ha. Det kunne ha blitt interessant, eller veldig kleint, og jeg tror egentlig mest veldig kleint. Ja, berømmelse og dating er for å si det sånn en ræva kombinasjon. Ha, ha. Folk har allerede en oppfatning og fantasi om hvem du er.</p>
      <p>
        <i>- Kan du gå i fred på gaten nå?</i>
      </p>
      <p>- Vel, jeg er fast bestemt på at jeg vil leve et normalt liv, så jeg pleier å gå rundt i London. Dersom folk spør meg om selfies så spørs det litt på hva slags humør jeg er i, hvordan det føles akkurat da. Men da den siste sesongen gikk på TV ble det litt for mye. Det var ikke noe gøy. Nå tar jeg det som det kommer. Men oppmerksomheten har definitivt ikke forsvunnet, for å si det sånn.</p>
      <h3>- Et sjokk</h3>
      <p>Clarke innrømmer at det var deilig å kunne hoppe rett inn i en rolle i en romantisk komedie etter «Game of Thrones»-eventyret var over. Ellers har hun brukt hele sommeren på å prøve å akklimatisere seg.</p>
      <p>- Det å forlate rollen etter siste sesong ...</p>
      <p>
        <b>- Det å lese manus og innse hva Daenerys skjebne ville bli, samtidig som jeg måtte fatte at det var slutten på min egen reise som henne ... det var et sjokk.</b>
      </p>
      <p>Clarke vrir seg litt i den røde ettersittende kjolen. Hun er tydelig engasjert i hva fansen mange følelser og reaksjoner rundt siste sesong har vært.</p>
      <p>- Jeg var helt paff selv første gang jeg leste manus, men jeg forstod også at det var den eneste måten serien kunne avsluttes på. Og jeg er så klart lei meg i forhold til reaksjonene det har skapt, og måten det har splittet fansen på. Med tanke på all tiden fansen har investert i serien, så skjønner jeg godt at de har behov for å ytre sine meninger om slutten, men jeg tror at det er den eneste avslutningen vi kunne ha hatt.</p>
      <p>Hun avslutter:</p>
      <p>- Jeg tror at det folk egentlig er frustrerte over er alt det forferdelige som faktisk skjer i verden i dag. Frustrasjonen rundt serien vår ble en slags kanal for å få uttrykk for alle de grusomme nyhetene vi får servert daglig, sier hun til Dagbladet.</p>
    </article>
  </body>
</html>