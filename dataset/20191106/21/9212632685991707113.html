<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/514670/isteri-mahu-cuba"/>
    <meta property="og:site_name" content="HM Online"/>
    <meta property="article:published_time" content="2019-11-06T21:30:17+00:00"/>
    <meta property="og:title" content="'Isteri mahu cuba...'"/>
    <meta property="og:description" content="“HARI itu saya beritahu, bukit inilah yang saya naik hari-hari dan kemudiannya dia kata mahu mencuba dengan kerusi roda, saya bagilah!,” kata atlet tenis paralimpik negara, Muhammad Firdaus Ibrahim, 23."/>
  </head>
  <body>
    <article>
      <h1>'Isteri mahu cuba...'</h1>
      <address><time datetime="2019-11-06T21:30:17+00:00">06 Nov 2019, 21:30</time> by <a rel="author">Amirul Haswendy Ashari</a></address>
      <p>“HARI itu saya beritahu, bukit inilah yang saya naik hari-hari dan kemudiannya dia kata mahu mencuba dengan kerusi roda, saya bagilah!,” kata atlet tenis paralimpik negara, Muhammad Firdaus Ibrahim, 23.</p>
      <p>Ia susulan perkongsian rakaman video berdurasi 30 saat di Twitter menunjukkan isterinya, Siti Fatimah Mohd Nor, 25, berusaha menggerakkan kerusi roda untuk menaiki bukit.</p>
      <p>Ciapan menerusi akaun Twitter @zafidos milik atlet itu mendapat lebih 4,300 ulang ciap dan lebih 6,800 tanda suka daripada pengikut laman sosial sejak mulai tular pada 3 November.</p>
      <p>Muhammad Firdaus ketika dihubungi Harian Metro memberitahu video itu diambil secara spontan sahaja.</p>
      <p>“Selalunya saya berlatih bersama pasukan pada hari Isnin sehingga Sabtu di Akademi Tenis Antarabangsa, Jalan Duta, Kuala Lumpur.</p>
      <p>“Tapi pada hari Ahad, saya berlatih secara santai bersama isteri sebagai aktiviti riadah bersama kerana kebetulan dia cuti pada Ahad.</p>
      <p>“Ketika latihan, saya akan meminta dia melontar bola ke arah saya dan saya pukul. Kadang-kala dia ikut saya melakukan senaman, bukan saja ‘fitness’ (kecergasan) untuk saya, malah untuk kesihatan dia juga,” kata Muhammad Firdaus lagi.</p>
      <p>Muhammad Firdaus yang baru saja tiba di Thailand selepas menyertai pertandingan Terbuka Thailand dan Terbuka Pattaya berkata, dia mempunyai dua jenis kerusi roda yang digunakan ikut kesesuaian.</p>
      <p>“Isteri jarang guna kerusi roda saya tapi pada waktu latihan, saya akan tukar kepada kerusi roda sukan untuk latihan,” katanya.</p>
      <p>Kisah Muhammad Firdaus dan isterinya pernah dilaporkan Harian Metro sebelum ini melalui ‘magis’ cinta di Instagram pada 16 September lalu selepas pasangan itu berkahwin pada 17 Ogos lalu.</p>
      <p>
        <b>Berita berkaitan</b>
      </p>
      <p>• <a href="https://www.hmetro.com.my/utama/2019/09/497383/temui-magis-cinta-di-instagram">Temui 'magis' cinta di Instagram</a></p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2019/10/510156/metro-prihatin-terharu-terima-kerusi-roda-bermotor"/>
        <a href="https://www.hmetro.com.my/mutakhir/2019/09/499847/ada-pihak-kata-nak-tolong"/>
        <a href="https://www.hmetro.com.my/utama/2019/09/497383/temui-magis-cinta-di-instagram"/>
        <a href="https://www.hmetro.com.my/node/214527"/>
        <a href="https://www.hmetro.com.my/node/223834"/>
        <a href="https://www.hmetro.com.my/mutakhir/2019/04/447967/upko-pun-dapat-rm1-juta"/>
        <a href="https://www.hmetro.com.my/mutakhir/2019/11/515134/buat-sekalilah"/>
        <a href="https://www.hmetro.com.my/arena/2019/04/442861/selangor-salur-insentif-pada-atlet-para"/>
      </related>
    </article>
  </body>
</html>