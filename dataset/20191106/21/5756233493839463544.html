<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620271/%DA%A9%D9%88%DA%86%DA%A9%D8%AA%D8%B1%DB%8C%D9%86-%D8%AF%D9%88%D8%B1%D8%A8%DB%8C%D9%86-%D9%88%D8%A7%D9%82%D8%B9%DB%8C%D8%AA-%D9%85%D8%AE%D8%AA%D9%84%D8%B7-%D8%B3%D8%A7%D8%AE%D8%AA%D9%87-%D8%B4%D8%AF-%D8%B9%DA%A9%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T21:20:00+00:00"/>
    <meta property="og:title" content="کوچکترین دوربین واقعیت مختلط ساخته شد+عکس"/>
    <meta property="og:description" content="شرکتی به نام &quot;ThirdEye&quot; ادعا می‌کند که موفق به ساخت کوچک‌ترین عینک واقعیت افزوده دنیا شده است."/>
  </head>
  <body>
    <article>
      <h1>کوچکترین دوربین واقعیت مختلط ساخته شد+عکس</h1>
      <address>
        <time datetime="2019-11-06T21:20:00+00:00">06 Nov 2019, 21:20</time>
      </address>
      <p>
        <i>شرکتی به نام "ThirdEye" ادعا می‌کند که موفق به ساخت کوچک‌ترین عینک واقعیت افزوده دنیا شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اگر می‌خواهید برای مدت طولانی از یک عینک هوشمند استفاده کنید، بهتر است سبک، کم حجم و ساده باشد. عینک هوشمند "X2" ساخته شرکت "ThirdEye" که به تازگی رونمایی شده است با این شرایط مطابقت دارد، چرا که گفته می‌شود کوچکترین عینک واقعیت مختلط در جهان است.</p>
      <p>به گزارش گیزمگ، عینک "X2" یک عینک واقعیت افزوده است که اشیاء مجازی یا متن‌ها را در پس زمینه دنیای واقعی و در نقاط معین در معرض دید کاربر قرار می‌دهد، بدین معنی که کاربران می‌توانند در اطراف آن اشیاء مجازی قدم بزنند و آنها را از زوایای مختلف مشاهده کنند.</p>
      <figure>
        <img src="https://aftabnews.ir/files/fa/news/1398/8/15/356244_111.jpg"/>
      </figure>
      <p>به فناوری واقعیت افزوده به دلیل اینکه اشیای مجازی را در دید کاربر در دنیای واقعی به نمایش می‌گذارد، واقعیت مختلط(mixed reality) نیز گفته می‌شود.</p>
      <p>وزن این عینک هوشمند تنها 278 گرم است، اما ویژگی‌های بسیاری را در خود جای داده است که شامل حسگرهای حرارتی و نور محیط هستند.</p>
      <p>این حسگرها شامل دو دوربین مقیاس-خاکستری، یک دوربین RGB 13 مگاپیکسلی؛ یک ژیروسکوپ سه جهته، شتاب سنج و قطب نما به همراه میکروفن‌های مسدود کننده صدای مزاحم محیط و یک سیستم اختصاصی موقعیت مکانی و نقشه برداری همزمان به نام "SLAM" هستند.</p>
      <p>کاربران با پوشیدن این عینک می‌توانند دنیای واقعی و مجازی را به شکل همزمان از طریق صفحه نمایش استریوسکوپی 720p بر 60 فریم بر ثانیه مشاهده کنند که دارای یک میدان دید 42 درجه است. گفته می‌شود میدان دید این عینک معادل تماشای یک صفحه نمایش 90 اینچی با کیفیت بالا از فاصله سه متری است.</p>
      <p>این عینک بر پایه اندروید 8.1 کار می‌کند و از پردازنده Snapdragon xR1 کوالکام بهره می‌برد.</p>
      <p>همچنین می‌تواند از طریق بلوتوث یا Wi-Fi به صورت بی‌سیم به رایانه‌ها و دستگاه‌های دیگر متصل شود و باتری لیتیوم یون 1750 میلی آمپر ساعتی آن با هر بار شارژ به مدت دو ساعت کار می‌کند.</p>
      <p>به گفته شرکت سازنده، صدها برنامه از طریق فروشگاه اپلیکیشن ThirdEye برای این عینک در دسترس هستند و برنامه‌های بیشتر نیز در حال اضافه شدن است.</p>
      <p>این شرکت هفته گذشته در اجلاس جهانی واقعیت مجازی/واقعیت افزوده که در ونکوور کانادا برگزار شد، از "X2" رونمایی کرد و هم اکنون با قیمت 1950 دلار قابل پیش سفارش است.</p>
      <figure>
        <img src="https://aftabnews.ir/files/fa/news/1398/8/15/356245_656.jpg"/>
      </figure>
    </article>
  </body>
</html>