<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/politics/prosfygiko-syskepsi-sto-maksimou-gia-ta-metra-metegkatastasis-stin-endoxora/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T06:32:00+00:00"/>
    <meta property="og:title" content="Προσφυγικό : Σύσκεψη στο Μαξίμου για τα μέτρα μετεγκατάστασης στην ενδοχώρα"/>
    <meta property="og:description" content="Το σχέδιο προκειμένου να αποσυμφορηθούν τα νησιά του Αιγαίου από τους πρόσφυγες οι οποίοι ζουν κάτω από άθλιες συνθήκες σε Δομές που μπορούν να φιλοξενήσουν πολύ λιγότερα άτομα αλλά και τη μετεγκατάστασή τους στην ενδοχώρα γνωστοποίησε η κυβέρνηση."/>
  </head>
  <body>
    <article>
      <h1>Προσφυγικό : Σύσκεψη στο Μαξίμου για τα μέτρα μετεγκατάστασης στην ενδοχώρα</h1>
      <h2>Το σχέδιο προκειμένου να αποσυμφορηθούν τα νησιά του Αιγαίου από τους πρόσφυγες οι οποίοι ζουν κάτω από άθλιες συνθήκες σε Δομές που μπορούν να φιλοξενήσουν πολύ λιγότερα άτομα αλλά και τη μετεγκατάστασή τους στην ενδοχώρα γνωστοποίησε η κυβέρνηση.</h2>
      <address><time datetime="2019-11-06T06:32:00+00:00">06 Nov 2019, 06:32</time> by <a rel="author">ΤοΒΗΜΑ Team</a></address>
      <p>Το σχέδιο προκειμένου να αποσυμφορηθούν τα νησιά του Αιγαίου από τους πρόσφυγες οι οποίοι ζουν κάτω από άθλιες συνθήκες σε Δομές που μπορούν να φιλοξενήσουν πολύ λιγότερα άτομα αλλά και τη μετεγκατάστασή τους στην ενδοχώρα γνωστοποίησε η κυβέρνηση.</p>
      <p>Σύμφωνα με τους σχεδιασμούς, έως τα τέλη Νοεμβρίου αναμένεται να έχουν αποχωρήσει από τα νησιά του Αιγαίου άλλοι 4.000 πρόσφυγες οι οποίοι θα μείνουν σε καταλύματα και ειδικά διαμορφωμένες Δομές σε όλες τις Περιφέρειες της Ελλάδας.</p>
      <p>
        <a href="https://www.in.gr/2019/11/06/politics/sxedio-gia-tin-katanomi-prosfygon-stin-endoxora-syskepsi-mesimeri-sto-maksimou/">Διαβάστε ακόμη : Το σχέδιο για την κατανομή προσφύγων στην ενδοχώρα – Σύσκεψη το μεσημέρι στο Μαξίμου</a>
      </p>
      <p>Η κυβέρνηση βλέποντας να εξελίσσεται το Προσφυγικό σε ένα από τα σημαντικότερα προβλήματα, προσπαθεί προχωρήσει τη διαδικασία μετεγκατάστασης με τρόπο ώστε να μην επηρεαστούν οι τοπικές κοινωνίες.</p>
      <p>
        <b>Διαβάστε επίσης : <a href="https://www.tovima.gr/2019/11/05/politics/metanasteytiko-prosfygiko-apaiteitai-amesi-lysi-oi-skepseis-tou-maksimou/">Το προσφυγικό απειλεί την κυβέρνηση Μητσοτάκη – Αντιδράσεις στην ενδοχώρα – Πού επενδύει το Μαξίμου</a></b>
      </p>
      <p>«Προτεραιότητά μας είναι η αποσυμφόρηση των νησιών» επεσήμανε χθες, ο κυβερνητικός εκπρόσωπος Στέλιος Πέτσας προσθέτοντας ότι στόχος είναι να φύγουν άλλοι 4.000 πρόσφυγες από τα νησιά μέχρι τα τέλη Νοεμβρίου.</p>
      <p>Αναφερόμενος στη μεταφορά προσφύγων από τα νησιά του Αιγαίου τα οποία «ασφυκτιούν» λόγω των προσφυγικών ροών από τα τουρκικά παράλια, τόνισε πως τις τελευταίες ημέρες έχουν μεταφερθεί 1.100 πρόσφυγες ενώ όπως είπε συνολικά από τον Ιούνιο έως τον Οκτώβρη έχουν φύγει από τις Δομές στα νησιά 6.500 άτομα.</p>
      <h3>Η κατανομή προσφύγων στην ενδοχώρα</h3>
      <p>Σύμφωνα με τον κυβερνητικό εκπρόσωπο, θα πρέπει να υπάρξει δίκαιη κατανομή των προσφύγων σε όλη τη χώρα. «Ακολουθούμε δύο αρχές.  Τίθενται συγκεκριμένα όρια στον αριθμό των προσώπων που θα μεταφερθούν σε κάθε περιοχή και σε καμία περίπτωση δεν θα είναι πάνω από 1% του πληθυσμού ανά περιφέρεια και δεύτερον ενισχύονται οι υποδομές και οι υπηρεσίες στις τοπικές κοινωνίες, ώστε να αντιμετωπίσουν τις ανάγκες της έκτακτης φιλοξενίας.</p>
      <p>Παράλληλα, όπως είπε, προωθείται η κατασκευή νέων κλειστών προαναχωρησιακών κέντρων για όσους εισήλθαν παράνομα στη χώρα και δεν δικαιούνται άσυλο.</p>
      <p>«Να ξέρουν, δηλαδή, όσοι δεν δικαιούνται άσυλο ότι δεν μπορούν να κυκλοφορούν ανεξέλεγκτα στη χώρα και δεν έχουν άλλη επιλογή παρά μόνο την επιστροφή τους», ανέφερε.</p>
      <h4>Σύσκεψη στο Μαξίμου</h4>
      <p>Σήμερα στις 12:30 το μεσημέρι εξάλλου, θα πραγματοποιηθεί σύσκεψη στο Μέγαρο Μαξίμου υπό τον πρωθυπουργό για το Προσφυγικό.</p>
      <p>Στη διάρκεια της σύσκεψη αναμένεται να εξειδικευτούν περαιτέρω τα μέτρα της κυβέρνησης για το Προσφυγικό και συγκεκριμένα για τη μετεγκατάσταση των προσφύγων στην ενδοχώρα αλλά και την αυστηριοποίηση των ελέγχων στη θαλάσσια περιοχή του Αιγαίου.</p>
      <p>Ο κ. Πέτσας σημείωσε πως «με σχέδιο, σοβαρότητα και αποφασιστικότητα, δεν πρόκειται να αφήσουμε τα νησιά και τους ακρίτες μας να σηκώσουν μόνοι τους όλο αυτό το βάρος» προσθέτοντας ότι «οι Έλληνες, όλοι μαζί, θα αντιμετωπίσουμε το πρόβλημα, με αλληλεγγύη στο εσωτερικό της χώρας και αποφασιστικότητα στη φύλαξη των συνόρων μας».</p>
      <h4>Χωρίς τέλος οι ξενοφοβικές αντιδράσεις</h4>
      <p>Την ίδια στιγμή πάντως που η κυβέρνηση προσπαθεί να προχωρήσει στην αποσυμφόρηση των νησιών, ορισμένες μειοψηφίες αρνούνται να συναινέσουν στην μετεγκάτασταση προσφύγων σε ειδικά διαμορφωμένους χώρους σε διάφορα σημεία της ενδοχώρας.</p>
      <p>Το τελευταίο περιστατικό σημειώθηκε το βράδυ της Δευτέρας, όταν κάτοικοι στη Νάουσα της Ημαθίας έστησαν  μπλόκο σε δρόμους προκειμένου να εμποδίσουν τη διέλευση τριών λεωφορείων με πρόσφυγες και μετανάστες.</p>
      <h4>Ξένα ΜΜΕ: Προτεραιότητα της κυβέρνησης το Προσφυγικό</h4>
      <p>Το γεγονός ότι το Προσφυγικό εξελίσσεται σε βραδυφλεγή «βόμβα» για την κυβέρνηση δεν έχει περάσει απαρατήρητο ούτε από γερμανικά ΜΜΕ τα οποία επισημαίνουν ότι η ελληνική κυβέρνηση έχει θέσει ως προτεραιότητα την επίλυση του ζητήματος.</p>
      <p>Η ελβετική εφημερίδα «Νeue Zuerchen Zeitung» υποστηρίζει ότι η μεταναστευτική κρίση είναι κορυφαία προτεραιότητα για την κυβέρνηση του Κυριάκου Μητσοτάκη και αναφέρεται στην πρωτοβουλία για τις αλλαγές στο καθεστώς χορήγησης ασύλου.</p>
      <figure>
        <img src="https://www.in.gr/wp-content/uploads/2019/11/prosfygeslesbos-1-600x450.jpg"/>
      </figure>
      <h4>«Ασφυξία» στα νησιά</h4>
      <p>Στο ίδιο δημοσίευμα υπάρχουν αναφορές για τις αυξημένες ροές των τελευταίων ημερών από τα τουρκικά παράλια αλλά και για τις συνθήκες «ασφυξίας» που επικρατούν στις Δομές προσφύγων.</p>
      <p>«Από το πικ της μεταναστευτικής κρίσης το 2015, ο αριθμός των αφίξεων δεν ήταν ποτέ τόσο υψηλός. Περίπου 35.000 άνθρωποι έχουν κολλήσει στα ελληνικά νησιά σε υπερπλήρεις προσφυγικούς καταυλισμούς. Υπάρχουν περίπου 80.000 μετανάστες σε ολόκληρη τη χώρα και οι εκκρεμείς υποθέσεις ασύλου ανέρχονται σε 68.000» σημειώνεται στο δημοσίευμα.</p>
      <p>
        <a href="https://www.tovima.gr/2019/11/06/politics/i-epixeirisi-mosxa-tou-n-dendia-kai-i-skia-tou-oukranikou/">Διαβάστε ακόμη : Στη Μόσχα ο Δένδιας – Στήνουν γέφυρες στη σκιά του Ουκρανικού</a>
      </p>
    </article>
  </body>
</html>