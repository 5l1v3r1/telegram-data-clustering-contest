<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/trondheim/2019/11/06/Skremt-av-fluorfunn-i-Gran%C3%A5sen-20329073.ece"/>
    <meta property="og:site_name" content="adressa.no"/>
    <meta property="article:published_time" content="2019-11-06T06:56:46+00:00"/>
    <meta property="og:title" content="Skremt av fluorfunn i Granåsen"/>
    <meta property="og:description" content="En norsk forsker har funnet farlige miljøgifter fra skismøring i dyr i Granåsen i Trondheim."/>
  </head>
  <body>
    <article>
      <h1>Skremt av fluorfunn i Granåsen</h1>
      <address><time datetime="2019-11-06T06:56:46+00:00">06 Nov 2019, 06:56</time> by <a rel="author">Karoline Ulvnes</a></address>
      <p>En norsk forsker har funnet farlige miljøgifter fra skismøring i dyr i Granåsen i Trondheim.</p>
      <aside><a href="https://www.adressa.no/nyheter/trondheim/2019/11/06/javascript:void(0);">Del denne artikkelen på Facebook</a> <a href="https://www.adressa.no/nyheter/trondheim/2019/11/06/javascript:void(0);">Del denne artikkelen på Twitter</a> <a href="https://www.adressa.no/nyheter/trondheim/2019/11/06/javascript:void(0);">Del denne artikkelen på e-post</a></aside>
      <p>Det skriver <a href="https://www.dagbladet.no/sport/skremt-av-fluorfunn-i-granasen/71780184">Dagbladet</a> på sine nettsider.</p>
      <p>- Referanseområdet ligger nært Jonsvatnet, et skogsområde i Trondheim hvor det ikke er skiaktivitet. Slik kunne jeg finne ut om det er noen forskjell i PFAS-nivåene i mus i skiområder og i mus som ikke er i skiområder, forteller forsker Randi Grønnestad.</p>
      <p>Hun og kollegaene ønsket å undersøke nivåene av forskjellige perfluorerte stoffer – PFAS - i jord, meitemark og klatremus i skiområdet Granåsen, sammenliknet med et referanseområde.</p>
      <p>PFAS er en gruppe kjemiske forbindelser som brukes i en rekke forbrukerprodukter, som i teflonpanner, impregnering, Goretex-jakker – og i skismøring - fordi de virker vann-, fett- og smussavstøtende.</p>
      <p>
        <b>LES OGSÅ: <a href="https://www.adressa.no/100Sport/langrenn/Fluortestingen-skapte-sterke-reaksjoner-Na-kan-den-bli-droppet-280439b.html">Fluortestingen skapte sterke reaksjoner. Nå kan den bli droppet</a></b>
      </p>
      <h3>Betraktelig høyere nivåer</h3>
      <p>- Jeg har funnet at det er signifikant høyere nivåer av de fleste PFAS’ene i mus fra disse skiområdene. Spesielt av de mer <i>langkjedete</i> stoffene, som man finner i skismøring, finner jeg betydelig høyere nivåer i mus i skiområdene enn i mus i referanseområdet, forteller hun.</p>
      <p>I dag publiserer det anerkjente amerikanske fagtidsskriftet <i>Environmental Science &amp; Technology </i>den første vitenskapelige artikkelen som kommer ut av Grønnestads doktorgradsarbeid.</p>
      <p>
        <b>LES OGSÅ: <a href="https://www.adressa.no/100Sport/vintersport/langrenn/Skiforeldre-er-forbannet-etter-pastatt-fluorjuks-Foler-seg-uthengt-av-Skiforbundet-271816b.html">Skiforeldre er forbannet etter påstått fluorjuks: Føler seg uthengt av Skiforbundet</a></b>
      </p>
      <h3>- Kan være problematisk</h3>
      <p>Eksempelvis klatremus fra Granåsen hadde 5,7 ganger høyere PFAS-nivåer i leveren sin, sammenlignet med referanseområdet.</p>
      <p>- Det forteller meg at disse produktene som brukes i skismøring, blir igjen i naturen. Og disse PFAS’ene brytes veldig sakte ned, eller ikke i det hele tatt. De blir igjen i naturen, hoper seg opp og de tas opp av dyr i nærområdet. De tas opp nederst i næringskjeden og kan transporteres opp i næringskjeden. Dette kan være problematisk fordi disse stoffene blir værende i naturen. Man blir ikke kvitt dem. Jo mer man bruker dem, jo høyere nivåer blir det, forklarer hun til Dagbladet.</p>
      <p>Grønnestad framholder i artikkelen at de giftige effektene av PFAS-blandinger «kan utgjøre en betydelig risiko for utsatte individer.»</p>
    </article>
  </body>
</html>