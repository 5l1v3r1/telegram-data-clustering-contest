<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/06/dramai-reszletekrol-szamoltak-be-a-falubeliek-a-szalonnai-emberolessel-kapcsolatban"/>
    <meta property="og:site_name" content="infostart"/>
    <meta property="article:published_time" content="2019-11-06T06:31:00+00:00"/>
    <meta property="og:title" content="Drámai részletekről számoltak be a falubeliek a szalonnai emberöléssel kapcsolatban"/>
    <meta property="og:description" content="Elfogták az idős nő megölésével gyanúsított embereket. Az eset bizonyos körülményeiről falubeliek számoltak be."/>
  </head>
  <body>
    <article>
      <h1>Drámai részletekről számoltak be a falubeliek a szalonnai emberöléssel kapcsolatban</h1>
      <address><time datetime="2019-11-06T06:31:00+00:00">06 Nov 2019, 06:31</time> by <a rel="author">Infostart</a></address>
      <h3>Elfogták az idős nő megölésével gyanúsított embereket. Az eset bizonyos körülményeiről falubeliek számoltak be.</h3>
      <p>November 4-én olyan súlyosan bántalmaztak egy 85 éves asszonyt szalonnai otthonában, hogy a nő belehalt sérüléseibe. A helyszínen komoly erőkkel vonult fel a rendőrség, úgy tudni, még drónt is bevetettek. Láthatólag kerestek valamit, a környező utcákban a bokrok alját is átnézték, valószínűleg a gyilkos fegyver után kutattak - írta a <a href="https://www.blikk.hu/aktualis/krimi/fejszevel-alszanak-az-idosek-szalonnan-a-gyilkossag-ota-szazezreket-vihetett-el-a/pg1yyc4">Blikk</a>.</p>
      <p>Az özvegyasszony egyedül élt a családi házban, jó egészségi állapotban. Egy gondozó járt hozzá, hogy segítsen neki - a beszámolók szerint ő talált rá a holttestre.</p>
      <p>Az eset óta a falubeliek rettegnek. Egyikük elmondta: úgy tudják, az idős asszony csupa vér volt, a testére pedig egy fotel volt ráborítva.</p>
      <blockquote>"Azóta nagyon félünk, a férjem egy fejszét tett az ágyunk mellé, hogy azonnal cselekedni tudjon, ha ránk törnek".</blockquote>
      <p>"Egy nagyon kedves, aranyos néni volt. Régen a mészkőgyárban dolgozott csillésként, a férje pedig bányász volt" – emlékezett a Blikknek Irénke egyik barátnője. – Miután a bácsi meghalt, Irénke kapta meg a megemelt nyugdíját, és szerintem ez okozta a vesztét is. Többektől hallottam, hogy még azt is elmondta, hogy az ágya alatt tartotta a bankókat. Valami gazember pedig úgy gondolhatta, hogy mindenáron megszerzi a nehezen összespórolt vagyonkáját" – sírta el magát az ismerős.</p>
      <p>Az áldozat lánya azt mondta, még nem tudnak semmit, majd szomorúan hozzátette: "Mindig mondtam neki, ne legyen mindenkivel annyira barátságos, mert kihasználják, nem hallgatott rám."</p>
      <h4>Négy embert fogtak el</h4>
      <p>A rendőrség emberölés elkövetésének gyanúja miatt indított büntetőeljárást az ügyben. Az eljárás eredményeként a nyomozók 24 órán belül azonosították, elfogták, majd a főkapitányságra előállították a bűncselekmény elkövetésével megalapozottan gyanúsítható három férfit, akiket a hatóság őrizetbe vett.</p>
      <p><b>Frissítés, 14:31:</b> A rendőrök negyedik társukat is azonosították, őt a nyomozók szerdán a Borsod-Abaúj-Zemplén Megyei Rendőr-főkapitányság "Bükk" közterületi támogató alosztály munkatársaival közösen fogták el Budapesten.</p>
      <p>A Borsod-Abaúj-Zemplén Megyei Rendőr-főkapitányság emberölés bűntett elkövetésének megalapozott gyanúja miatt folytat eljárást az őrizetbe vett 27 éves, 18 éves, 53 éves és 43 éves szalonnai férfival szemben.</p>
      <figure>
        <img src="https://infostart.hu/images/site/articles/inline/2019/11/1573021840-2zrsESc4m_md.jpg"/>
        <figcaption>Forrás: police.hu</figcaption>
      </figure>
      <p>
        <i>Nyitókép: police.hu</i>
      </p>
    </article>
  </body>
</html>