<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/vremeto-po-toplo-ot-normalnoto-za-noemvri-405986.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-06T06:42:11+00:00"/>
    <meta property="og:title" content="Времето - по-топло от нормалното за ноември"/>
    <meta property="og:description" content="Дневните температури ще бъдат предимно между 21° и 26°"/>
  </head>
  <body>
    <article>
      <h1>Времето - по-топло от нормалното за ноември</h1>
      <address><time datetime="2019-11-06T06:42:11+00:00">06 Nov 2019, 06:42</time> by <a rel="author">Редактори</a></address>
      <p>Днес ще е ветровито, особено в Източна България и районите разположени северно от планините, където южният вятър ще се проявява и като фьон. Облачността над страната ще е разкъсана, предимно средна и висока. Над северозападните райони облачността ще е значителна и там след пладне ще превали слаб дъжд. Дневните температури ще бъдат предимно между 21° и 26°. Атмосферното налягане е по-ниско от средното за ноември и още ще се понижи.</p>
      <p>Над Черноморието ще има разкъсвана средна и висока облачност. Ще духа умерен югозападен вятър. Максимални температури на въздуха: 20°-24°. Температура на морската вода е 17°-18°. Вълнението на морето ще е 3-4 бала.</p>
      <p>Над планините ще има разкъсана средна и висока облачност. Ще духа силен, по билата и бурен югозападен вятър. Максимална температура на височина 1200 метра около 18°, на 2000 метра – около 11°.</p>
      <p>И през следващите три дни времето в страната ще бъде динамично с температури в Източна България и в районите, разположени в близост до северните склонове на планините, значително по-високи от обичайните за първата половина от ноември. В четвъртък вятърът в Западна България временно ще се обърне от запад-северозапад, на изток ще се задържи югозападен. Превалявания ще има в крайните северозападни райони, а вечерта и през нощта срещу петък - на повече места в Западна България. Дневните температури ще са в широки граници - от 13°-14° в крайните северозападни райони до 24°-25° на изток. В петък превалявания ще има главно в Рило-Родопската област, над останалата част от страната облачността ще се разкъсва до слънчево време. В събота ще има променлива облачност, само на отделни места ще превали слаб дъжд. Дневните температури ще са почти без промяна.</p>
    </article>
  </body>
</html>