<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/avslorer-pinlig-sexting-tabbe/71781630"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T06:56:11+00:00"/>
    <meta property="og:title" content="Avslører pinlig «sexting»-tabbe"/>
    <meta property="og:description" content="«Spice Girls»-stjernens frekke bildestunt gikk ikke helt som planlagt."/>
  </head>
  <body>
    <article>
      <h1>Avslører pinlig «sexting»-tabbe</h1>
      <h2>«Spice Girls»-stjernens frekke bildestunt gikk ikke helt som planlagt.</h2>
      <address><time datetime="2019-11-06T06:56:11+00:00">06 Nov 2019, 06:56</time> by <a rel="author">Ingunn Dorholt</a></address>
      <p>De aller fleste av oss har nok kjent på det pinlige øyeblikket når man innser at man har sendt av gårde en melding til noen helt andre enn den egentlig var tiltenkt.</p>
      <p>
        <b>Forhåpentligvis har de færreste opplevd å gjøre denne type flausen med et innhold som det<a href="https://www.seher.no/kjendis/baby-spice-skal-gifte-seg/70839063"> «Spice Girls»-stjernen Emma Bunton (43) </a>har gjort.</b>
      </p>
      <p>I et ferskt intervju med den britiske komikeren Paul O' Grady avslører hun nemlig at det som skulle være et privat bilde til kjæresten fra sengekanten en sein kveld, endte opp i helt andre hender.</p>
      <h3>Puppeselfie</h3>
      <p>«Baby Spice» har vært sammen med sin forlovede, boyband-artisten Jade Jones (40), i mer enn 20 år. Men om man tror et forhold mister spenning etter så mange år, er paret bevis på det motsatte.</p>
      <figure>
        <img src="https://dbstatic.no/71781663.jpg?imageId=71781663&amp;x=0&amp;y=4.4513457556936&amp;cropw=100&amp;croph=61.180124223602&amp;width=643&amp;height=592"/>
        <figcaption><b>FORELSKET:</b> Selv etter mer enn 20 år som kjærester, forteller «Baby Spice» at hun og forloveden fortsatt er veldig forelsket. Foto: NTB Scanpix Vis mer</figcaption>
      </figure>
      <p>På The Paul O' Grady show forteller Bunton at de to fortsatt er stormende forelsket og «elsker å dele seng». <a href="https://www.dagbladet.no/kultur/spice-girls-gjenforenes/70418059">Da «Spice Girls» i sommer ble gjenforent,</a> var den populære 90-talls gruppen igjen bortreist på turné. Det var i denne anledningen at savnet etter forloveden ble stort, noe som gjorde at Bunton sendte en såkalt «sexting»-sms, altså en sms med en tydelig seksuell tone, fra hotellsenga.</p>
      <p>- Jeg tok en liten selfie av puppene mine. Jeg hadde BH på, men jeg sendte altså en skitten selfie hvor jeg skrev «Savner deg» og «Skulle ønske at du.....», sier Bunton i intervjuet som er gjengitt av <a href="https://www.mirror.co.uk/3am/celebrity-news/spice-girl-emma-bunton-sends-20799245">Mirror</a>, uten å gjengi meldingen i sin helhet.</p>
      <p>
        <b>Det var bare ett lite problem. Mottakeren av det lettkledde bildet viste seg nemlig ikke å være forloveden, men 43-åringens egen mor.</b>
      </p>
      <p>Heldigvis kan Bunton fortelle at hun har et svært godt forhold til moren, og anser henne som en venn. Men til tross for at moren tok det hele med humor, legger ikke «Baby Spice» skjul på at det hele var en svært pinlig affære.</p>
      <p>- Jeg var så ydmyket, sier hun om den pinlige tabben, til stor latter fra både programleder og publikum.</p>
      <h3>Utelukker ikke flere barn</h3>
      <p>Bunton og Jonas har vært et par helt siden 1998, da Spice Girls var på toppen av sin karriere, og også han var aktiv i boyband. Etter å ha gjort det slutt i en kortere periode, ble paret sammen på nytt i 2004. Siden den gang har de også fått sønnene <a href="https://www.seher.no/kjendis/emma-bunton-blir-mamma-for-andre-gang/64287942">Beau (12) og Tate (8)</a>.</p>
      <figure>
        <img src="https://dbstatic.no/71781696.jpg?imageId=71781696&amp;x=0&amp;y=3.5269709543568&amp;cropw=100&amp;croph=94.402985074627&amp;width=536&amp;height=759"/>
        <figcaption><b>MED BARNA:</b> Her er Emma Bunton og Jade Jones avbildet med sønnene Beau og Tate i 2018. Foto: NTB Scanpix Vis mer</figcaption>
      </figure>
      <p>I 2011 forlovet de seg, men de to har likevel ikke hastet med å bli rette ektefolk. At forlovelsen enda ikke har resultert i noe bryllup, kom artisten med en forklaring på til magasinet <a href="https://www.thesun.co.uk/fabulous/3323600/emma-bunton-babies-spice-girl-reunion-happen-now/">Fabulous</a> i 2017.</p>
      <p>
        <b>- Vi er begge vannmenn og litt uorganiserte, så vi får aldri tatt oss sammen til å organisere noe som helst.</b>
      </p>
      <p>Hun var likevel ikke i tvil om de to en gang kommer til å gifte seg, om enn i all hemmelighet. Til tross for at de to sønnene nå vokser til, utelukker hun heller ikke noen ny familieforøkelse.</p>
      <p>- Vi har snakket om det. Jeg tror det er noe Jade ville elsket. Han er fantastisk med barna. Hvis vi er heldige nok, så, svarte 43-åringen på <a href="https://www.dailymail.co.uk/tvshowbiz/article-6744667/Emma-Bunton-EXCLUSIVE-Star-reveals-having-child-fianc-Jade-table.html">Daily Mails</a> spørsmål om familieforøkelse tidligere i år.</p>
    </article>
  </body>
</html>