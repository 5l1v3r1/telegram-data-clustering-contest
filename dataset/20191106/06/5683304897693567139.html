<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/kerala/2019/11/06/koodathil-karamana-death-of-jayamadhavan-nair-doubts-to-be-murder.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-06T06:04:00+00:00"/>
    <meta property="og:title" content="തടിക്കഷണത്തിലെ രക്തക്കറ; കൂടത്തിൽ രഹസ്യങ്ങളുടെ ചുരുളഴിയുന്നു"/>
    <meta property="og:description" content="തിരുവനന്തപുരം ∙ കരമന കാലടി ഉമാമന്ദിരത്തിൽ (കൂടത്തിൽ തറവാട്) ജയമാധവൻനായർ മർദനമേറ്റു മരിച്ചതാകാമെന്ന സംശയത്തിലേക്ക് അന്വേഷണം നീളുന്നു. വീടിനു.Koodathil Karamana. Manorama News. manorama online. crime. crime news. crime kerala.Kerala News. Malayalam News. Manorama Online"/>
  </head>
  <body>
    <article>
      <h1>തടിക്കഷണത്തിലെ രക്തക്കറ; കൂടത്തിൽ രഹസ്യങ്ങളുടെ ചുരുളഴിയുന്നു</h1>
      <address><time datetime="2019-11-06T06:04:00+00:00">06 Nov 2019, 06:04</time> by <a rel="author">മനോരമ ലേഖകൻ</a></address>
      <p>തിരുവനന്തപുരം ∙ കരമന കാലടി ഉമാമന്ദിരത്തിൽ (കൂടത്തിൽ തറവാട്) ജയമാധവൻനായർ മർദനമേറ്റു മരിച്ചതാകാമെന്ന സംശയത്തിലേക്ക് അന്വേഷണം നീളുന്നു. വീടിനു പിന്നിൽനിന്നു ലഭിച്ച തടിക്കഷണത്തിലെ രക്തക്കറയാണു സംശയം ബലപ്പെടുത്തുന്നത്. ജയമാധവൻനായർ വീണു മരിച്ചെന്നാണു സ്വത്തുക്കൾ എഴുതി വാങ്ങിയ രവീന്ദ്രൻനായരുടെ മൊഴി. വീണു പരുക്കേറ്റപ്പോൾ തറയിലും കട്ടിലിലും രക്തക്കറ ഉണ്ടായെന്നു സമ്മതിക്കാമെങ്കിലും തടിക്കഷണത്തിൽ രക്തം പുരണ്ടതിനു വിശദീകരണമില്ല. ജോലിക്കാരി ലീലയാണു വീടു വൃത്തിയാക്കിയത്. വീടു വൃത്തിയാക്കാൻ തടിക്കഷണത്തിന്റെ ആവശ്യവുമില്ല.</p>
      <p>ജയമാധവൻനായരുടെ തലയിലും മുഖത്തുമാണു പരുക്കേറ്റത്. അബോധാവസ്ഥയിലായിരുന്ന ജയമാധവൻനായരെ താനാണ് ആദ്യം കണ്ടതെന്നു രവീന്ദ്രൻനായർ മൊഴി നൽകിയിട്ടുണ്ട്. തുടർന്നുള്ള അന്വേഷണത്തിൽ മുൻ കാര്യസ്ഥൻ സഹദേവനും സ്ഥലത്ത് എത്തിയിരുന്നെന്നു കണ്ടെത്തി. ജയമാധവൻനായരെ ഓട്ടോറിക്ഷയിൽ ആശുപത്രിയിലേക്കു കൊണ്ടുപോയതു സഹദേവനാണ്.</p>
      <p>മെഡിക്കൽ കോളജ് ആശുപത്രിയിൽ എത്തിയപ്പോൾ ജയമാധവൻനായർ മരിച്ചു. പിന്നാലെ രവീന്ദ്രൻ നായരും ജോലിക്കാരി ലീലയും ആശുപത്രിയിൽ എത്തി. മരണം സ്ഥിരീകരിച്ചപ്പോൾ രവീന്ദ്രൻ നായരും ലീലയും കരമന പൊലീസ് സ്റ്റേഷനിൽ നേരിട്ടെത്തി മരണവിവരം അറിയിച്ചു. ഉടൻ പൊലീസുകാർ ആശുപത്രിയിലേക്കു പോയി. ലീലയുമായി ഉമാമന്ദിരത്തിൽ എത്തിയ രവീന്ദ്രൻ ഉടൻ വീടു വൃത്തിയാക്കാൻ നിർദേശിച്ചു. പോസ്റ്റ്മോർട്ടം നടപടികൾക്കുശേഷം ഉമാമന്ദിരത്തിൽ പൊലീസ് എത്തുമ്പോഴേക്കും തെളിവുകൾ നീക്കം ചെയ്തിരുന്നു. ജയമാധവൻനായരുടെ വസ്ത്രങ്ങളും നശിപ്പിച്ചു. വീട്ടിലെ കട്ടിളപ്പടിയിൽ തലയിടിച്ചു വീണ ജയമാധവൻനായരെ ഉടൻ ആശുപത്രിയിൽ എത്തിച്ചെന്നാണു രവീന്ദ്രൻനായർ അന്നു മൊഴി നൽകിയത്. </p>
      <p>
        <b>മുൻകൂർ ജാമ്യാപേക്ഷ  പരിഗണിച്ചില്ല</b>
      </p>
      <p>തിരുവനന്തപുരം ∙ കൂടത്തിൽ തറവാട്ടിലെ സ്വത്തുകൾ തട്ടിച്ചതായി ആരോപിക്കപ്പെടുന്ന കേസിൽ ഉൾപ്പെട്ട മുൻ കലക്ടർ എൻ.മോഹൻദാസ്, ഭാര്യ മായാദേവി, ബന്ധുക്കളായ ലതാദേവി, ശ്യാംകുമാർ, സരസദേവി, സുലോചനാദേവി, വി.ടി.നായർ, ശങ്കരമേനോൻ എന്നിവരുടെ മുൻകൂർ ജാമ്യാപേക്ഷ തിരുവനന്തപുരം പ്രിൻസിപ്പൽ സെഷൻസ് കോടതി ഇന്നലെ പരിഗണിച്ചില്ല. മറ്റൊരു ദിവസം പരിഗണിക്കാമെന്നു കോടതി പറഞ്ഞെങ്കിലും തീയതി നിശ്ചയിട്ടില്ലെന്ന് അഭിഭാഷകർ അറിയിച്ചു. മറ്റു പ്രതികളായ കാര്യസ്ഥൻ രവീന്ദ്രൻനായർ, മുൻ കാര്യസ്ഥൻ സഹദേവൻ, ജയമാധവൻനായരുടെ  വിൽപത്രത്തിൽ സാക്ഷികളായി ഒപ്പിട്ട വീട്ടുജോലിക്കാരി ലീല, അനിൽകുമാർ എന്നിവർ മുൻകൂർ ജാമ്യാപേക്ഷ സമർപ്പിച്ചിട്ടില്ല.</p>
    </article>
  </body>
</html>