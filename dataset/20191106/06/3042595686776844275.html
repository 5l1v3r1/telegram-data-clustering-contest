<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/forbloffer-sverige---bisarr/71787733"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T06:57:09+00:00"/>
    <meta property="og:title" content="Forbløffer Sverige: - Bisarr"/>
    <meta property="og:description" content="Erling Braut Haaland (19) vekker oppsikt verden rundt og sammenliknes med en burgerbestilling."/>
  </head>
  <body>
    <article>
      <h1>Forbløffer Sverige: - Bisarr</h1>
      <h2>Erling Braut Haaland (19) vekker oppsikt verden rundt og sammenliknes med en burgerbestilling.</h2>
      <address><time datetime="2019-11-06T06:57:09+00:00">06 Nov 2019, 06:57</time> by <a rel="author">Magnus Gamlem</a></address>
      <p>Hat trick i Champions League-debuten, scoring mot Liverpool og tre mål på to kamper mot Napoli. Erling Braut Haaland (19) er toppscorer i turneringen, og fortsetter å knuse rekorder.</p>
      <p>«Haaland kan ikke slutte å score», skriver amerikanske <a href="https://edition.cnn.com/europe/live-news/champions-league-live-blog-liverpool-barcelona-borussia-dortmund-spt-intl/index.html">CNN</a>, som legger vekt på at nordmannen trender verden over etter den imponerende sesongen så langt.</p>
      <p>Også i Sverige vekker 19-åringen oppsikt, og blir hyllet på kommentarplass.</p>
      <h3>- Rotete burgerbestilling</h3>
      <p>Sverige er godt vant med fantastiske spisser, og Haaland har allerede blitt sammenliknet med Zlatan Ibrahimovic flere ganger. Tidligere i uka spurte britiske BBC «Er Haaland den nye Zlatan?».</p>
      <p>Therese Strömberg i <a href="https://www.expressen.se/sport/kronikorer/therese-stromberg/ar-en-bisarr-malskord-gor-bast-i-att-njuta/">Expresse</a>n drar ikke den parallellen, men sammenlikner landslagsspissen med en hamburgerbestilling.</p>
      <p>
        <b>- Fasiten hans denne sesongen er som en rotete hamburgerbestilling kl. 03.45 lørdag kveld. «Jeg tar 23 mål på 17 kamper i ligaen, cupen og Champions League, takk. Og sleng på seks assist også, jeg er sulten», skriver hun.</b>
      </p>
      <p>Strömberg ber de som hevder å ha kjent til Haaland lenge om å roe seg ned, og slår fast at ingen hadde sett denne sesongens eksplosjon av scoringer komme.</p>
      <p>
        <b>- Det er en bisarr målrekord, slår hun fast.</b>
      </p>
      <p>Haaland er den fjerde spilleren som scorer i sine fire første Champions League-kamper. Zé Carlos, Alessandro Del Piero og Diego Costa er de andre, men ingen av de klarte sju mål på like kort tid.</p>
      <h3>Advarer</h3>
      <p>Verden har sett flere supertalenter som har fått sitt gjennombrudd, for så å forsvinne igjen.</p>
      <p>
        <b>Strömberg advarer mot at det samme kan skje her, og at det er umulig å spå hvor Haaland er om fem år.</b>
      </p>
      <p>- Det er klart at oppstandelsen når fram til han, og han vet trolig at det han holder på med ikke er normalt. Akkurat nå er det best å bare nyte det og bli forundret, mener Expressen-kommentatoren.</p>
      <h3>Trolig Europa League</h3>
      <p>Mye tyder på at Haaland i alle fall ikke er i Salzburg om fem år. Spissen kom til klubben før sesongen, men allerede virker det uunngåelig at en enda større klubb snapper ham opp.</p>
      <p>Ifølge The Guardian skal om lag 20 klubber ha nordmannen på lista, deriblant Real Madrid, Manchester United, Juventus og Bayern München. Omtrent alle verdens største klubber med andre ord.</p>
      <p>
        <b>Hovedpersonen selv virker å ta det hele med knusende ro, og var like kald som vanlig da han fikk sjansen fra straffemerket i går kveld. Rogalendingen er toppscorer i Champions League foran Robert Lewandowski (5) og Achraf Hakimi (4), og har i alle fall to kamper til han kan score i.</b>
      </p>
      <p>Red Bull Salzburg har havnet i en tøff gruppe, og foreløpig er det Liverpool og Napoli som har grepet om de to plassene som sikrer avansement. Dermed blir det trolig videre spill i Europa League for østerrikerne, om ikke et mirakel skal skje i de to siste gruppespillskampene.</p>
    </article>
  </body>
</html>