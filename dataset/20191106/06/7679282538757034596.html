<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/health/story-there-is-victory-in-front-of-fear-but-what-to-do-with-this-fear-2834568.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T06:09:45+00:00"/>
    <meta property="og:title" content="डर के आगे जीत तो है, लेकिन इस डर का क्या करें?"/>
    <meta property="og:description" content="भय हमारे मानसिक स्वास्थ्य को चुनौती देता है। आपने देखा होगा कि दुनिया में हमेशा हौसले और साहस वाले लोगों की ही सराहना होती है, क्योंकि बाकी के लोग तो पूरी जिंदगी किसी न किसी जाने-अनजाने डर की कोख में..."/>
  </head>
  <body>
    <article>
      <h1>डर के आगे जीत तो है, लेकिन इस डर का क्या करें?</h1>
      <address>
        <time datetime="2019-11-06T06:09:45+00:00">06 Nov 2019, 06:09</time>
      </address>
      <p>भय हमारे मानसिक स्वास्थ्य को चुनौती देता है। आपने देखा होगा कि दुनिया में हमेशा हौसले और साहस वाले लोगों की ही सराहना होती है, क्योंकि बाकी के लोग तो पूरी जिंदगी किसी न किसी जाने-अनजाने डर की कोख में बिता देते हैं। दरअसल, हमारे यहां भी बचपन से बच्चों को अंधेरे, अज्ञात और अनजान बातों से डरना ही तो सिखाया जाता है। हम ऐसा करके उनकी जिंदगी को सुरक्षित नहीं बल्कि बर्बाद कर देते हैं। फुजैल जाफरी  का एक शेर किसी न किसी बात से डरने वाले हम (अधिकांश) लोगों पर बिलकुल फिट बैठता है-</p>
      <p>
        <i>
          <b>इक खौफ था दरख्तों पर तारी रात-भर</b>
        </i>
      </p>
      <p>
        <i>
          <b>पत्ते लरज रहे थे हवा के बगैर भी</b>
        </i>
      </p>
      <p>पत्तों की खड़खड़ाहट से भी रात भर ख़ौफ़ खाने वाले लोगों के कारण ही विज्ञापन की दुनिया में “डर के आगे जीत है,” जैसी कैच लाइन ने लोकप्रियता हासिल कर सकी है। अमेरिका में डर का बाक़ायदा एक उत्सव मनाया जाता है, हैलोविअन जो बस आने को है। भूतिया बंगले, डरावनी जगह पर भूतिया व डरावनी वेशभूषा में मौजूद रहकर जश्न मनाने की सोच के पीछे निश्चित तौर पर दिलो-दिमाग में बसे भय को भगाने की ही कोशिश रही होगी। हमेशा दिलो-दिमाग पर छाया रहने वाला डर फोबिया कहलाने लगता है। यह एक किस्म का विकार है जिसके चलते आप हवाई यात्रा, अंधेरे, ऊंचाई, बंद कमरे, लिफ्ट में चढ़ने जैसी बातों से डरने लगते हैं। आइए जानें कि कुछ ऐसे डर के बारे में जो दुर्भाग्यवश हम में से कई के मन में मौजूद होगा-</p>
      <p><b>नोमोफोबिया-</b> सेलफोन के बगैर जिंदगी या फिर ऐसी जगह पर जाने का डर जहां सेलफोन काम नहीं करेगा। वाकई हमारी आधुनिक जिंदगी ने हमें इस स्थिति में ला खड़ा किया है।</p>
      <p><b>केकोफोबिया-</b> बदसूरत दिखने या बदसूरत करार दिए जाने का डर। सोशल मीडिया ने इस खतरे को और अधिक गंभीर रूप दे डाला है। कोई अगर आपकी किसी सेल्फी पर तुरत-फुरत लाइक का कमेंट नहीं करता तो समझिए आपकी नींद उड़ जाना तय सा है। </p>
      <p><b>गायनोफोबिया-</b> महिला होने का भय। आज दुनिया की आधी आबादी महिला है और तकरीबन हर क्षेत्र में वह शीर्ष पर पहुंच चुकी हैं। यहां तक कि पुलिस, सेना, वायुसेना, न्यायपालिका के अलावा मुख्यमंत्री, प्रधानमंत्री, राष्ट्रपति जैसे पदों तक। इसके बावजूद अधिकांश महिलाएं हरदम केवल महिला होने के कारण किसी न किसी खौफ के साये में जी रही होती हैं।</p>
      <p><b>गेमोफोबिया-</b> प्रतिबद्धता का खतरा। निजी, पारिवारिक, कारोबारी, पेशेवर संबंधों में प्रतिबद्धता का संकट हमेशा मौजूद रहता है। आप अधिकांश वक्त सोचते हैं कि फलां मेरे प्रति प्रतिबद्ध है या नहीं और वो ऐसा ही आपके बारे में सोचता होगा क्या, आदि आदि।</p>
      <p><b>कोईटोफोबिया (जेनोफोबिया)-</b> यौन संबंधों को लेकर डर। यह कई अन्य भय की तरह की पुराने किसी दुखद या त्रासदीपूर्ण अनुभव की वजह से हो सकता है।</p>
      <p><b>नेक्रोफोबिया-</b> मौत का भय। ऐसे लोगों के लिए यह शेर बिल्कुल सटीक है-</p>
      <p>
        <i>
          <b>मौत के डर से जीते नहीं एक लम्हा भी</b>
        </i>
      </p>
      <p>
        <i>
          <b>लोग जाने जिंदगी से फिर क्यों मोहब्बत करते हैं</b>
        </i>
      </p>
      <p><b>पेडियोफोबिया-</b> गुड़िया का डर। यह अधिकांशतया बच्चों में होता है जब उन्हें अधिकांश गुड़िया तो पसंद आती हैं, लेकिन किसी एक खास गुड़िया से न जाने क्यों बहुत ज्यादा डर लगता है। संभव है कि उस गुड़िया के साथ उनकी कोई न भुलाई जा सकने वाली घटना जुड़ी हो। </p>
      <p><b>एंड्रोफोबिया</b>- पुरुषों का डर।</p>
      <p><b>नोस्टोफोबिया</b>- घर वापस लौटने से डर। न केवल ऑफिस से बल्कि हर शाम। इसे दरअसल कई बार नौकरी या कामकाज पर असुरक्षितता के भाव से जोड़कर देखा जाता है। कई बार लोगों को लगता है कि पता नहीं घर गया तो कल वापस ऑफिस या काम पर आने को मिलेगा या नहीं।</p>
      <p><b>टोकोफोबिया</b>- गर्भाधान और बच्चे के जन्म का डर।</p>
      <p><b>जिमनोफोबिया</b>- नंगे लोगों को देखने का डर। जब आप किसी दोस्त या साथी के साथ किसी एक ही कमरे में रहते हैं तो यह डर चरम  पर होता है। एक अन्य डर ऐसा भी होता है कि कहीं आप बिना पूरे कपड़े पहने तो घर से बाहर नहीं निकल गए।</p>
      <p><b>ट्राइकेडेकाफोबिया</b>- 13 नंबर को लेकर आशंका-कुशंकाएं और डर। इसलिए आप अपनी जिंदगी में हरसंभव जगह से इसे हटाने की कोशिश करते हैं, जैसे मकान नंबर, टेलीफोन नंबर, गाड़ी का नंबर आदि। ट्रेन या बस में 13 नंबर सीट मिल जाए तो लगता है कि सफर मुश्किल है या कोई हादसा होना तय है।</p>
      <p><b>साइनोफोबिया</b>- कुत्तों का डर।</p>
      <p><b>स्कोपोफोबिया</b>- किसी के अपने को घूरने का डर। मामला जब हद से पार हो जाता है तो इसका शिकार लोग किसी से आंख तक मिलाने से घबराने लगते हैं। </p>
      <p><b>एबिबलियोफोबिया</b>- आपके पास पढ़ने के लिए कुछ भी नहीं बचा।</p>
      <p><b>विक्केफोबिया</b>- भूतनियों और तांत्रिक विद्या का भय। </p>
      <p>इतने प्रकार के डर या फोबिया हैं, जिनसे कई लोग मानसिक रूप से परेशान या पीड़ित रहते हैं। इसके लक्षण, बचाव और इलाज के बार में यहां संपूर्ण जानकारी दी गई हैं। इसे जरूर पढ़ें - https://<a href="https://www.myupchar.com/disease/phobias">www.myupchar.com/disease/phobias</a></p>
      <p>स्वास्थ्य आलेख www.myUpchar.com द्वारा लिखा गया है। </p>
    </article>
  </body>
</html>