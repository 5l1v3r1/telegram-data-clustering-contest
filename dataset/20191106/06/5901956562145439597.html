<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/kekovi-alternativi-tudi-vuckic-in-rep-245931"/>
    <meta property="og:site_name" content="Slovenske novice"/>
    <meta property="article:published_time" content="2019-11-06T06:52:00+00:00"/>
    <meta property="og:title" content="Kekovi alternativi tudi Vučkić in Rep"/>
    <meta property="og:description" content="LJUBLJANA – Martin Milec, Haris Vučkić, Rajko Rep in Amedej Vetrih so nova imena v kadru slovenske nogometne reprezentance, seveda v primerjavi z zadnjo akcijo v Skopju in Stožicah. Selektor Ma..."/>
  </head>
  <body>
    <article>
      <h1>Kekovi alternativi tudi Vučkić in Rep</h1>
      <h2>Slovenski nogometaši priprave za Latvijo in Poljsko začenjajo v Kopru. Selektor tokrat ne računa na Črnigoja, Bezjaka in Zahovića.</h2>
      <address><time datetime="2019-11-06T06:52:00+00:00">06 Nov 2019, 06:52</time> by <a rel="author">Jernej Suhadolnik</a></address>
      <p>LJUBLJANA – <b>Martin Milec</b>, <b>Haris Vučkić</b>, <b>Rajko Rep</b> in <b>Amedej Vetrih</b> so nova imena v kadru slovenske nogometne reprezentance, seveda v primerjavi z zadnjo akcijo v Skopju in Stožicah. Selektor <b>Matjaž Kek</b> je uresničil napoved o osvežitvi izbrane vrste, ki bo prihodnji teden na Obali odprla priprave za zadnje dejanje boja za euro 2020: tekmi z Latvijo (16. 11.) in Poljsko (19. 11.).<br/><br/>Kek ne bo računal na<b> Domna Črnigoja</b>, <b>Romana Bezjaka</b> in<b> Luko Zahovića</b>, ki so (bili) poškodovani, prav tako je – zavoljo kazni po rdečem kartonu – neuporaben <b>Denis Popović</b>. Selektor je razkril, kaj bo iskal v prihajajočih tekmah proti najslabši in najboljši reprezentanci v skupini G (Poljska 19, Avstrija 16, S. Makedonija, Slovenija in Izrael po 11, Latvija 0).<br/><br/>»Na obeh bočnih položajih se soočamo z določenimi izzivi in v tem kontekstu vidim eno od možnih rešitev Milca, ki redno igra v zadnjem obdobju. Tudi na drugih položajih nazadnje nismo blesteli. Vetrih in Rep? Amedej igra s polno minutažo v turškem prvenstvu in si gotovo zasluži priložnost, Rajko pa v avstrijski ligi, v kateri že dlje deluje dobro. Lahko je ustrezna alternativa za Bezjaka, ki je poškodovan. Vučkić? O Harisu ste novinarji tako ali tako že vse napisali. Vesel sem, da se je tako nadarjen nogometaš vrnil na sceno po težkem obdobju s poškodbami. Zasluži si priložnost,« je selektor končal opisovanje svežih imen z Vučkićem, ki opozarja nase v nizozemskem prvenstvu. V tej sezoni je v majici Twenteja zbral šest golov in podajo.<br/><b>Tudi Oblak, Iličić in Šporar</b><br/>Matjaž Kek je za tekmi z Latvijo (16. 11.) in Poljsko (19. 11.) kljub osvežitvam vpoklical večino preverjenih imen, tudi prve zvezdnike reprezentance, kot so<b> </b>Jan Oblak, Josip Iličić in Andraž Šporar. Kekov seznam, vratarji: Oblak (Atletico), Belec (Apoel), Vidmar (Olimpija); branilci: Jokić (Ufa), Mevlja (Soči), Struna (Houston), Stojanović (Dinamo Z.), Milec (Maribor), Balkovec (Empoli), Blažič (Ferencvaros), Korun (Piast Gliwice); vezisti: Iličić (Atalanta), Kurtić (Spal), Krhin (Nantes), Verbič (Dinamo K.), Zajc (Fenerbahče), Bijol (CSKA), Vetrih (Rizespor), Majer (Lecce), Rep (Hartberg); napadalci: Matavž (Vitesse), Berić (St. Etienne), Šporar (Slovan Bratislava), Vučkić (Twente).<br/><br/><br/>Bomo videli, kdo bo dobil v naslednjih tednih pravo priložnost za kaj več v majici reprezentance A. Ni namreč posebej verjetno, da bo Kek eksperimentiral v vendarle najresnejših tekmah z Latvijo in Poljsko. To nam je povedal v nedeljo, enako je ponovil tudi med včerajšnjim pogovorom na Brdu pri Kranju: »Cikel boja za euro 2020 želim končati s fanti, ki so bili nosilci igre že doslej.«<br/><br/>Brdo pri Kranju ne predstavlja le zgodbe o uspešno zgrajenem vadbenem središču, marveč tudi žalostinko o bližnjem hotelu Kokra, katerega bližnja prihodnost ni znana. Ne gre le za najboljše slovenske nogometaše in njihove tekmece: usoda objekta, s katerim bi se lahko ponašali tudi med predsedovanjem Evropski uniji, ostaja negotova. Malokdo pozna konec birokratske sage, ki bi omogočila njegovo prenovo.<br/><br/>Kakor koli, posledično – in zavoljo umetne razsvetljave – bo tudi reprezentanca tokrat vadila na Obali, ne na Gorenjskem. Simbolično tudi za Vučkića, ki je edinkrat oblekel majico selekcije A prav na prijateljski tekmi s Škotsko v Kopru, ko je vodil ekipo selektor <b>Slaviša Stojanović</b>. </p>
    </article>
  </body>
</html>