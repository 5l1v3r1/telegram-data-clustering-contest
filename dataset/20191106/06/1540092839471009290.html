<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/196394/kyvernitikoi-kykloi-epeteyxthi-o-stoxos-tis-elladas-me-tin-episkepsi-mitsotaki-stin-kina"/>
    <meta property="og:site_name" content="CNN.gr"/>
    <meta property="article:published_time" content="2019-11-06T06:51:24+00:00"/>
    <meta property="og:title" content="Κυβερνητικοί κύκλοι: Επετεύχθη ο στόχος της Ελλάδας με την επίσκεψη Μητσοτάκη στην Κίνα"/>
    <meta property="og:description" content="Κυβερνητικοί κύκλοι: Επιτεύχθηκε ο στόχος της Ελλάδας με την επίσκεψη Μητσοτάκη στην Κίνα"/>
  </head>
  <body>
    <article>
      <h1>Κυβερνητικοί κύκλοι: Επετεύχθη ο στόχος της Ελλάδας με την επίσκεψη Μητσοτάκη στην Κίνα</h1>
      <h2>Ως θετικές κρίνουν τις εξελίξεις για την ελληνική οικονομία κυβερνητικοί κύκλοι, τονίζοντας ότι ήταν απολύτως επιτυχημένη η τετραήμερη επίσκεψη του πρωθυπουργού, Κυριάκου Μητσοτάκη, στην Κίνα.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 08:51 , 06 November 2019</p>
      <p>Όπως σημειώνουν οι ίδιες πηγές, ο <b>πρωθυπουργός</b> πήγε στη <b>Σαγκάη</b> έχοντας ως προτεραιότητα να επανασυστήσει την Ελλάδα στην αγορά της Κίνας και <b>να πείσει Κινέζους επενδυτές ότι τώρα είναι η ώρα να δουν τη χώρα μας ως μια μεγάλη ευκαιρία</b>: Και μόνο το γεγονός ότι δύο πολύ μεγάλες τράπεζες - όχι μόνο στην Κίνα αλλά παγκοσμίως - ανακοίνωσαν ότι θα ανοίξουν υποκαταστήματα στην Αθήνα θα αρκούσε για να μιλήσει κανείς για μια πολύ σημαντική εξέλιξη.</p>
      <p>Η <b>Bank of China</b> άμεσα, μέσα στο Νοέμβριο, ανοίγει το δικό της υποκατάστημα ενώ θα ακολουθήσει το παράδειγμα η μεγαλύτερη τράπεζα του κόσμο, η Βιομηχανική και Εμπορική Τράπεζα (ICBC) με τον πρόεδρο της οποίας ο πρωθυπουργός συναντήθηκε στη Σαγκάη λίγες ώρες πριν την επιστροφή του στην Ελλάδα.</p>
      <p>Αντίστοιχα σημαντική εξέλιξη βγήκε και <b>από το διάλογο του πρωθυπουργού με τον διευθύνοντα σύμβουλο της κορυφαίας πλατφόρμας στον κόσμο ALIBABA</b>. Η κινεζική ηλεκτρονική πλατφόρμα με το πελατολόγιο των 700 εκατομμυρίων πελατών θα εντάξει και ελληνικά προϊόντα στις πωλήσεις της ενώ θα προσελκύει ακόμα περισσότερους Κινέζους τουρίστες να επισκεφτούν την Ελλάδα.</p>
      <p>Σε συνδυασμό με το γεγονός ότι μετά <b>τα απευθείας δρομολόγια της Air China στη γραμμή «Αθήνα-Πεκίνο»</b>, από το ερχόμενο καλοκαίρι θα υπάρχει απευθείας αεροπορική σύνδεση της ελληνικής πρωτεύουσας και με τη Σαγκάη με δρομολόγιο της κινεζικής αεροπορικής εταιρείας Juneyao, φαίνεται λογική η εκτίμηση που εξέφρασε ο πρωθυπουργός στην Κίνα, μέχρι το 2021, οι τουρίστες από την ασιατική χώρα που θα έρθουν στην Ελλάδα να φτάσουν το μισό εκατομμύριο.</p>
      <p>Εξαιρετικής σημασίας ήταν <b>η επίσκεψή του στην Cosco</b>. Η κυβέρνηση όπως είχε δεσμευτεί, ενέκρινε το νέο master plan της εταιρείας ενώ, για τα επόμενα βήματα, ο κ. <b>Μητσοτάκης</b> ξεκαθάρισε ότι θα γίνουν πάντα με τη σύμφωνη γνώμη της τοπικής κοινωνίας και με σεβασμό στο περιβάλλον. Στα γραφεία της Cosco από κοινού ο πρωθυπουργός και ο πρόεδρος της μεγαλύτερης ναυτιλιακής εταιρείας στον κόσμο έθεσαν το στόχο να κάνουν τον Πειραιά το μεγαλύτερο λιμάνι της Ευρώπης.</p>
      <p>Ειδικότερα για τη ναυτιλία ο <b>πρωθυπουργός</b> υπενθύμισε ότι, την τελευταία 15ετία, 1.000 ελληνόκτητα πλοία κατασκευάστηκαν στην Κίνα επισημαίνοντας ότι αν αυτά μπορούσαν να εξοπλιστούν με ελληνικής κατασκευής εξοπλισμό, θα ήταν κάτι επωφελές και για τις δύο χώρες.</p>
      <p>Στη <b>Σαγκάη</b> οι επαφές του πρωθυπουργού με την εταιρεία τηλεπικοινωνιών ΖΤΕ αλλά και με εκπροσώπους άλλων μεγάλων κινεζικών επιχειρήσεων καταδεικνύει το έντονο κινεζικό ενδιαφέρον για την ελληνική αγορά αλλά και την εμπιστοσύνη τους.</p>
      <p>Σύμφωνα με το Αθηναϊκό Πρακτορείο Ειδήσεων, ο <b>Κυριάκος Μητσοτάκης</b> σχεδόν σε όλες του τις ομιλίες ανέφερε ότι η Ελλάδα βγαίνει από μια επίπονη δεκαετή οικονομική κρίση και οριστικά γυρίζει σελίδα.</p>
      <p>Επ' αυτού αναφέρθηκε επανειλημμένα στα <b>αρνητικά επιτόκια των ελληνικών γραμματίων</b>, στην άνοδο του χρηματιστηρίου, τη μείωση της ανεργίας και στη βελτίωση του δείκτη εμπιστοσύνης στην ελληνική οικονομία.</p>
      <p><b>Εκτίμησε ότι το 2020 θα έχουμε ανάπτυξη 3%</b> και διαβεβαίωσε ότι η κυβέρνηση είναι προσηλωμένη στο μεταρρυθμιστικό της σχέδιο και διαμορφώνει φιλικό περιβάλλον για την προσέλκυση επιχειρήσεων.</p>
      <p>Παίρνοντας μάλιστα παράδειγμα από την ελληνική εταιρεία Kleeman η οποία κατασκευάζει ανελκυστήρες, και ο κ. <b>Μητσοτάκης</b> έκανε τα εγκαίνια των εγκαταστάσεών της στη Σαγκάη, είπε ότι οι πρώτες κουβέντες των ελληνικών αρχών όταν έρχονται επενδυτές στη χώρα μας πρέπει να είναι «πώς μπορώ να σε βοηθήσω».</p>
      <p>Πολιτικά, οι επαφές του πρωθυπουργού στην Κίνα επιβεβαίωσαν το διαχρονικά άριστο κλίμα στις διμερείς ελληνοκινεζικές σχέσεις.</p>
      <p>Ειδικά στη συνάντηση με τον Κινέζο Πρόεδρο <b>Σι Τζιπίνγκ</b>, το κλίμα ήταν άριστο κάτι που αναμένεται να επιβεβαιωθεί σε λίγες ημέρες και στην Αθήνα όπου οι δύο ηγέτες θα υπογράψουν σημαντικές διακρατικές συμφωνίες.</p>
      <p>Όσο για αυτή καθαυτή την <b>Διεθνή Έκθεση στη Σαγκάη</b>, ήταν διπλάσια σε σχέση με πέρσι ενώ αντίστοιχα διπλάσια ήταν και η παρουσία ελληνικών εκθεμάτων. Η Ελλάδα άλλωστε ήταν μαζί με τη Γαλλία και τη Τζαμάικα τιμώμενη χώρα και η ομιλία του πρωθυπουργού σε ένα κοινό εκατοντάδων εκλεκτών καλεσμένων από όλο τον κόσμο στην επίσημη τελετή έναρξης της έκθεσης, του έδωσε τη δυνατότητα να κάνει ακόμα πιο ηχηρό το μήνυμα της χώρας μας για την προσέλκυση επενδύσεων.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/196444/xrysoxoidis-megalo-zitoymeno-gia-tin-kyvernisi-einai-i-entaxi-kai-i-ensomatosi-ton-prosfygon">Χρυσοχοΐδης: Μεγάλο ζητούμενο για την κυβέρνηση είναι η ένταξη και η ενσωμάτωση των προσφύγων</a>
        </li>
        <li>
          <a href="https://www.cnn.gr/news/politiki/story/196437/dendias-se-lavrof-apodidoyme-megali-simasia-stin-proagogi-ton-ellinorosikon-sxeseon">Δένδιας σε Λαβρόφ: Αποδίδουμε μεγάλη σημασία στην προαγωγή των ελληνορωσικών σχέσεων</a>
        </li>
        <li>
          <a href="https://www.cnn.gr/news/politiki/story/196429/tzanakopoylos-gia-proanakritiki-novartis-thesmiki-ektropi-i-exairesi">Τζανακόπουλος για Προανακριτική Novartis: Θεσμική εκτροπή η εξαίρεση</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/31709/kyvernhtikes-phges">ΚΥΒΕΡΝΗΤΙΚΕΣ ΠΗΓΕΣ</a>
        </li>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/1/nea-dhmokratia">ΝΕΑ ΔΗΜΟΚΡΑΤΙΑ</a>
        </li>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/462/kina">ΚΙΝΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/06/196444/snapshot/prosfyges-xrysoxoidis-paroxi-asylou.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/06/196425/snapshot/4393555.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/06/196431/snapshot/2717085.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/06/196441/snapshot/7903053.JPG"/>
      </figure>
    </article>
  </body>
</html>