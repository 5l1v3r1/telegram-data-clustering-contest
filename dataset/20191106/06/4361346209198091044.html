<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/celeb/schmuck-andor-tapsolni-akarok-sasnak-nem-helyettesiteni/185975"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-06T06:00:00+00:00"/>
    <meta property="og:title" content="Schmuck Andor: Tapsolni akarok Sasnak, nem helyettesíteni"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Schmuck Andor: Tapsolni akarok Sasnak, nem helyettesíteni</mark>
      </h1>
      <address><time datetime="2019-11-06T06:00:00+00:00">06 Nov 2019, 06:00</time> by <a rel="author">Bors</a></address>
      <p>
        <b>Úgy tűnik, még a jövő év elején sem láthatjuk színpadon Sas Józsefet. Erre utal, hogy a Fészek Művészklubban januárban is Schmuck Andor helyettesíti a sztrókja után lábadozó nevettetőt. </b>
        <b>Úgy tűnik, még a jövő év elején sem láthatjuk színpadon Sas Józsefet. Erre utal, hogy a Fészek Művészklubban januárban is Schmuck Andor helyettesíti a sztrókja után lábadozó nevettetőt.</b>
      </p>
      <p>Ismét kabarét készít a Sas József új főhadiszállásaként szolgáló Fészek Művész Klubban Schmuck Andor. A szeptember végén másodszor is megnősülő Schmuckot februárban már felkérte egy közös műsorra Heller Tamás, Beregi Péter és Trunkó Barnabás, és a sikeren felbuzdulva a négyest ismét munkába állította a klub vezetése.</p>
      <figure>
        <img src="http://media.borsonline.hu/cikk/20/191531/gallery-picture/645w/2015364_sas-jozsef-mti.jpg"/>
        <figcaption>A politikust a régi Vidám Színpad művészei kérték fel, hogy készítsenek együtt kabarét © MTI</figcaption>
      </figure>
      <p>– A kabaré nagy öregjei tegnap összeültek velem, a csepűrágóval, és már ki is találtuk a kabaré vázát. Hamarosan megbeszéljük a Fészek vezetésével, miképpen tudnánk az előadásokat tető alá hozni. A klasszikus kabarét huszonegyedik századi köntösben szeretnénk a nézők elé tárni, vagyis ugyanúgy lesz benne Hacsek és Sajó, mint filmvetítések, közéleti témák és különböző dalok – meséli a Borsnak Schmuck, aki továbbra sem tartja magát komikusnak, annak ellenére sem, hogy konferansziéként és íróként is segíti a veteránok dolgát.</p>
      <p>– Trunkó a kabaré lelke, mi csak megpróbáljuk előadni a jeleneteket, de természetesen mindenkinek, így nekem is van saját számom a darabban. Az előző tíz előadáson közel 1600 néző szeretett minket, amit nem is tudunk elégszer megköszönni. Ha csak ilyen sikert hoz az Ez az év is jól kezdődik munkacímen futó új műsor, már nem lesz miért szégyenkezni.</p>
      <figure>
        <img src="http://media.borsonline.hu/cikk/20/191531/gallery-picture/645w/2015362_schmuck-andor-es-pluss-figuraja-csk-6.jpg"/>
        <figcaption>© Csányi Kriszta</figcaption>
      </figure>
      <p>Schmuck természetesen nem feledkezett meg a kabaré betegeskedő klasszikusáról, Sas Józsefről sem.</p>
      <p>– Ennek a műfajnak Sas József a koronázatlan királya, az a lényeg, hogy ő felépüljön és meggyógyuljon. Amíg ő nincs, próbáljuk életben tartani a klasszikus kabarét, de én örülnék a legjobban, ha Józsi olyan állapotban lenne, hogy januárban ő vezesse a műsort, én pedig a közönség soraiból tapsolhassak neki – mondja a politikus, akit a tervek szerint január végétől láthatnak ismét a színpadon.</p>
    </article>
  </body>
</html>