<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/740234"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T06:57:00+00:00"/>
    <meta property="og:title" content="ไลน์ เปิดแพลตฟอร์มรองรับบริการสาธารณะ"/>
    <meta property="og:description" content="ไลน์ลงนามร่วมมือสำนักงานส่งเสริมเศรษฐกิจดิจิทัล ขับเคลื่อนประเทศไทยสู่สมาร์ทซิตี้ ผ่านความร่วมมือ 3 ด้าน ทั้ง สตาร์ทอัพ คอนเทนต์ และสร้างระบบนิเวศน์ดิจิทัล"/>
  </head>
  <body>
    <article>
      <h1>ไลน์ เปิดแพลตฟอร์มรองรับบริการสาธารณะ</h1>
      <address>
        <time datetime="2019-11-06T06:57:00+00:00">06 Nov 2019, 06:57</time>
      </address>
      <p>
        <b>ไลน์ลงนามร่วมมือสำนักงานส่งเสริมเศรษฐกิจดิจิทัล ขับเคลื่อนประเทศไทยสู่สมาร์ทซิตี้ ผ่านความร่วมมือ 3 ด้าน ทั้ง สตาร์ทอัพ คอนเทนต์ และสร้างระบบนิเวศน์ดิจิทัล</b>
      </p>
      <p>ดร.พิเชษฐ ฤกษ์ปรีชา   ประธานเจ้าหน้าที่บริหาร บริษัท ไลน์ ประเทศไทย จำกัด กล่าวว่า ไลน์เป็นแพลตฟอร์มที่มีคนใช้งานจำนวนมากถึงกว่า 44 ล้านคน เราจึงถือเป็นส่วนสำคัญในการขับเคลื่อนดิจิทัลของประเทศไทย   โดย  ไลน์ ประเทศไทย ได้ลงนามความร่วมมือกับสำนักงานส่งเสริมเศรษฐกิจดิจิทัล (ดีป้า) โดยมุ่งเน้นไปที่การขับเคลื่อนประเทศไทยสู่ Digital Economy ผ่าน 3 ส่วนสำคัญ ได้แก่ (1) การสนับสนุนผลักดันสตาร์ทอัพไทยที่มีศักยภาพก้าวสู่เวทีดิจิทัลระดับโลกอย่างแข็งแกร่ง โดยสนับสนุนและให้ความช่วยเหลือทั้งในเรื่องแพลตฟอร์ม และเทคนิคต่างๆ เพื่อเติมเต็มศักยภาพสตาร์ทอัพไทย    (2) การสนับสนุนด้านคอนเทนต์ดิจิทัล ผ่านการให้ความรู้กับผู้ใช้งานบนแพลตฟอร์มไลน์ให้มีการใช้งานอย่างถูกต้อง เช่น การรณรงค์ภายใต้โครงการ  “Stop Fake News” เพื่อหยุดยั้งการเผยแพร่ข่าวปลอมในสังคม พร้อมเปิดโอกาสให้คนไทยผู้มีฝีมือในการสร้างคอนเทนต์ สามารถใช้แพลตฟอร์มของไลน์เพื่อการสรรค์สร้างและพัฒนาคอนเทนต์ต่อยอดขึ้นไป ผ่านช่องทางต่างๆ บนแพลตฟอร์มไลน์ เช่น LINE TV และ LINE TODAY เป็นต้น</p>
      <figure>
        <img src="https://www.dailynews.co.th/admin/upload/20191106/news_PIrJKQWIAM121003_533.jpg?v=20191108132?v=1837"/>
      </figure>
      <p>และ (3) การสร้างให้เกิดระบบนิเวศน์ด้านดิจิทัลในประเทศไทย (Smart City Ecosystem) ผ่านจุดแข็งของไลน์ในการเข้าถึงผู้ใช้งานจำนวนมาก จึงสามารถใช้ไลน์เป็นเกตเวย์ในการให้ประชาชนเข้าถึงบริการสาธารณะตามแนวคิดสมาร์ทซิตี้ของภาครัฐได้ รวมถึงการพัฒนาแพลตฟอร์มให้ผู้ประกอบการในด้านต่างๆ สามารถใช้ LINE ส่งเสริมธุรกิจได้อย่างมีประสิทธิภาพ<br/>“ไลน์หวังเป็นอย่างยิ่งว่า ความร่วมมือครั้งนี้ จะช่วยยกระดับการใช้งานดิจิทัลของประเทศไทยให้มีประสิทธิภาพมากขึ้น ทำให้ประชาชนได้รับประโยชน์จากดิจิทัลอย่างทั่วถึง ซึ่งจะนำไปสู่การสร้างมูลค่าเพิ่มทางเศรษฐกิจ ยกระดับคุณภาพชีวิตคนไทย และผลักดันไทยไปสู่ไทยแลนด์ 4.0 อย่างเป็นรูปธรรม” ดร.พิเชษฐ กล่าว<br/> <br/> </p>
    </article>
  </body>
</html>