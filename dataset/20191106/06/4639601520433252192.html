<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/world/epithesi-enoplon-stin-tailandi-stous-15-oi-nekroi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T06:58:13+00:00"/>
    <meta property="og:title" content="Επίθεση ενόπλων στην Ταϊλάνδη – Στους 15 οι νεκροί"/>
    <meta property="og:description" content="Οι δράστες της επίθεσης, που εξαπολύθηκε στην επαρχία Γιάλα, χρησιμοποίησαν πυροβόλα όπλα και εκρηκτικά, ενώ σκόρπισαν καρφιά στους δρόμους για να καθυστερήσουν τους πιθανούς διώκτες τους"/>
  </head>
  <body>
    <article>
      <h1>Επίθεση ενόπλων στην Ταϊλάνδη – Στους 15 οι νεκροί</h1>
      <h2>Οι δράστες της επίθεσης, που εξαπολύθηκε στην επαρχία Γιάλα, χρησιμοποίησαν πυροβόλα όπλα και εκρηκτικά, ενώ σκόρπισαν καρφιά στους δρόμους για να καθυστερήσουν τους πιθανούς διώκτες τους</h2>
      <address><time datetime="2019-11-06T06:58:13+00:00">06 Nov 2019, 06:58</time> by <a rel="author">ΤοΒΗΜΑ Team</a></address>
      <p>Άγνωστοι, που οι αρχές θεωρούν δεδομένο ότι είναι αυτονομιστές αντάρτες, σκότωσαν τουλάχιστον 15 μέλη παραστρατιωτικής ομάδας αυτοάμυνας ενός χωριού και τραυμάτισαν άλλα τέσσερα σε επίθεσή τους εναντίον σημείου ελέγχου στον κατά πλειονότητα μουσουλμανικό νότο της Ταϊλάνδης, δήλωσαν σήμερα στελέχη των δυνάμεων ασφαλείας.</p>
      <p>Οι δράστες της επίθεσης, που εξαπολύθηκε στην επαρχία Γιάλα, χρησιμοποίησαν πυροβόλα όπλα και εκρηκτικά, ενώ σκόρπισαν καρφιά στους δρόμους για να καθυστερήσουν τους πιθανούς διώκτες τους, αργά το βράδυ χθες Τρίτη. Οι αρχές κάνουν λόγο για τη σοβαρότερη επίθεση ενόπλων των τελευταίων ετών.</p>
      <p>
        <a href="https://www.in.gr/2019/11/06/politics/sxedio-gia-tin-katanomi-prosfygon-stin-endoxora-syskepsi-mesimeri-sto-maksimou/">Διαβάστε ακόμη : Το σχέδιο για την κατανομή προσφύγων στην ενδοχώρα – Σύσκεψη το μεσημέρι στο Μαξίμου</a>
      </p>
      <p>«Πιθανότατα πρόκειται για ενέργεια ανταρτών», δήλωσε στο πρακτορείο ειδήσεων Ρόιτερς ο συνταγματάρχης Πραμότ Προμ-ιν, αξιωματικός των ισχυρών δυνάμεων που είναι ανεπτυγμένες στην περιοχή. «Αυτή είναι μια από τις μεγαλύτερες επιθέσεις που έχουν γίνει πρόσφατα», πρόσθεσε.</p>
      <p>Τα τελευταία δεκαπέντε χρόνια, στην εξέγερση και στις επιχειρήσεις για την καταστολή των αυτονομιστών μαλαίων μουσουλμάνων στις επαρχίες Γιάλα, Πατάνι και Ναρατιβάτ εναντίον του Κράτους της Ταϊλάνδης, όπου η μεγάλη πλειονότητα των κατοίκων είναι βουδιστές, έχουν χάσει τη ζωή τους σχεδόν 7.000 άνθρωποι, σύμφωνα με το Παρατηρητήριο του Βαθέος Νότου (Deep South Watch), μη κυβερνητική οργάνωση που καταγράφει στοιχεία για τη σύρραξη.</p>
      <p>Δεν υπήρξε ανάληψη της ευθύνης, όπως συμβαίνει συχνά στον λεγόμενο «βαθύ νότο» της Ταϊλάνδης.</p>
      <p>Η Γιάλα, η Πατάνι και η Ναρατιβάτ αποτελούσαν τμήμα ανεξάρτητου σουλτανάτου μαλαίων μουσουλμάνων πριν προσαρτηθούν στο βασίλειο της Ταϊλάνδης, το 1909. Στην περιοχή δρουν οργανώσεις ανταρτών που επιδιώκουν την εγκαθίδρυση ανεξάρτητου Κράτους.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/06/politics/i-epixeirisi-mosxa-tou-n-dendia-kai-i-skia-tou-oukranikou/">Διαβάστε ακόμη : Στη Μόσχα ο Δένδιας – Στήνουν γέφυρες στη σκιά του Ουκρανικού</a>
      </p>
    </article>
  </body>
</html>