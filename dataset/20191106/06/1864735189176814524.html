<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/commento/ilva-taranto-arcelormittal-1.4871642"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-06T06:33:38+00:00"/>
    <meta property="og:title" content="La strategia del M5S. Il sogno grillino è statalizzare per chiudere"/>
    <meta property="og:description" content="L'assurda, e a tratti incomprensibile, vicenda che sista snodando intorno all'Ilva di Taranto è forse meno assura di quanto si pensi. In realtà da quelle parti si sta riproponendo un vecchio conflitto italiano: quello fra il libero mercato e lo statalismo. In termini ancora più chiari: i 5 stelle non vogliono che l'Ilva passi di mano (a ArcelorMittal) perché pensano che la soluzione migliore sia la nazionalizzazione. La ragione è molto semplice: una volta di proprietà dello Stato sarà agevole procedere a smantellare l'impianto, nei tempi e modi che si riterranno opportuni."/>
  </head>
  <body>
    <article>
      <h1>La strategia del M5S. Il sogno grillino è statalizzare per chiudere</h1>
      <address><time datetime="2019-11-06T06:33:38+00:00">06 Nov 2019, 06:33</time> by <a rel="author">GIUSEPPE TURANI</a></address>
      <p>L'assurda, e a tratti incomprensibile, vicenda che sista snodando intorno all'<b>Ilva di Taranto</b> è forse meno assura di quanto si pensi. In realtà da quelle parti si sta riproponendo un vecchio conflitto italiano: quello fra il libero mercato e lo statalismo. In termini ancora più chiari: i<b> 5 stelle</b> non vogliono che l'Ilva passi di mano (a ArcelorMittal) perché pensano che la soluzione migliore sia la nazionalizzazione. La ragione è molto semplice: una volta di proprietà dello Stato sarà agevole procedere a <b>smantellare l'impianto</b>, nei tempi e modi che si riterranno opportuni.</p>
      <p>L’Ilva rappresenta il primo, grande, passo verso la tanto agognata “<b>decrescita felice</b>”, verso una società cioè con meno cose, meno consumi, meno opportunità. Il tutto sotto il controllo dello Stato. I 5 stelle, sapendo che inseguono un sogno assurdo (una società quasi silvo-pastorale), non vogliono la libera concorrenza, la competizione, perché questo comporta che i giocatori siano tanti e non tutti controllabili. Non vogliono, cioè, ciò che ha fatto grandi altri paesi, a partire dagli Stati Uniti. E è inutile chiedersi il perché, esattamente come non ci si chiede perché certe comunità decidano di vivere senza luce elettrica o senza mezzi a motore. Sono convinti che il mondo dell’altro ieri fosse migliore, più umano, più ricco di valori importanti. Naturalmente non è vero niente. Le <b>società silvo-pastorali</b> erano crudeli, povere, sessuofobiche, si moriva giovani, la cultura e l’istruzione giravano poco. Non a caso sono un modello fallimentare, da cui anche il cosiddetto “terzo mondo” cerca con ogni mezzo di fuggire. Noi siamo gli unici che sembriamo volerci tornare. La modernità, l’accesso all’istruzione e alle cure della persona sono qualcosa che spaventa perché disegnano un mondo dove, se non a tutti, a molti è data la possibilità di<b> crescere liberamente</b>, fuori controllo, di mostrare quello che si vale. E di cambiare in meglio, per tutti, il mondo in cui si vive. Lo Stato moderno deve diventare imprenditore solo in casi eccezionali. Il suo compito primario è fare le regole perché tutti i giocatori possano esprimersi al meglio: antitrust, Consob, ecc. Noi tutte queste cose le abbiamo fatte in ritardo, e sembra che a molti diano ancora fastidio. Meglio, per i nemici dell’Ilva, il motto: si stava meglio quando si stava peggio.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>