<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/458994/%E0%A6%AC%E0%A7%87%E0%A6%97%E0%A6%AE%E0%A6%97%E0%A6%9E%E0%A7%8D%E0%A6%9C-%E0%A6%A5%E0%A7%87%E0%A6%95%E0%A7%87-%E0%A6%B8%E0%A7%8B%E0%A6%A8%E0%A6%BE%E0%A6%AA%E0%A7%81%E0%A6%B0-%E0%A6%9A%E0%A6%BE%E0%A6%B0-%E0%A6%B2%E0%A7%87%E0%A6%A8%E0%A7%87%E0%A6%B0-%E0%A6%B8%E0%A7%81%E0%A6%AC%E0%A6%BF%E0%A6%A7%E0%A6%BE-%E0%A6%AA%E0%A7%87%E0%A6%A4%E0%A7%87-%E0%A6%85%E0%A6%AA%E0%A7%87%E0%A6%95%E0%A7%8D%E0%A6%B7%E0%A6%BE"/>
    <meta property="og:site_name" content="Daily Janakantha"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="বেগমগঞ্জ থেকে সোনাপুর-চার লেনের সুবিধা পেতে অপেক্ষা বাড়ল"/>
    <meta property="og:description" content="ওয়াজেদ হীরা ॥ ফেনী-নোয়াখালী জাতীয় মহাসড়কের বেগমগঞ্জ থেকে সোনাপুর চার লেন প্রকল্পের সুবিধা পেতে আরও এক বছরের অপেক্ষা বেড়েছে। সেই সঙ্গে বেড়েছে প্রকল্পের ব্যয়ও। ৯ কারণে ফেনী-নোয়াখালী চার লেন প্রকল্পের ব্যয় ৫২৩ কোটি টাকা বেড়েছে। আরসিসি ড্রেন নির্মাণ, ফুটওভার ব্রিজ নির্মাণ, ইউটিলিটি শিফটিং, সার্ফেসিং, ভূমি ..."/>
  </head>
  <body>
    <article>
      <h1>বেগমগঞ্জ থেকে সোনাপুর-চার লেনের সুবিধা পেতে অপেক্ষা বাড়ল</h1>
      <address>
        <time datetime="2019-11-06T00:00:00+00:00">06 Nov 2019</time>
      </address>
      <ul>
        <li>ব্যয়ও বেড়েছে ৫২৩ কোটি টাকা</li>
      </ul>
      <p>ওয়াজেদ হীরা ॥ ফেনী-নোয়াখালী জাতীয় মহাসড়কের বেগমগঞ্জ থেকে সোনাপুর চার লেন প্রকল্পের সুবিধা পেতে আরও এক বছরের অপেক্ষা বেড়েছে। সেই সঙ্গে বেড়েছে প্রকল্পের ব্যয়ও। ৯ কারণে ফেনী-নোয়াখালী চার লেন প্রকল্পের ব্যয় ৫২৩ কোটি টাকা বেড়েছে। আরসিসি ড্রেন নির্মাণ, ফুটওভার ব্রিজ নির্মাণ, ইউটিলিটি শিফটিং, সার্ফেসিং, ভূমি অধিগ্রহণ ও ক্ষতিপূরণ, পিসি গার্ডার এবং আরসিসি কালভার্ট নির্মাণে এই ব্যয় বাড়ানো হয়েছে। ২০২০ সালের জুনে শেষ হওয়ার কথা থাকলেও এর মেয়াদ এখন ২০২১ সালের জুন পর্যন্ত বাড়ানো হয়েছে। সংশ্লিষ্টরা বলছেন, সড়কে নিরবচ্ছিন্ন যোগাযোগের জন্য আন্তঃজেলার সড়কগুলো উন্নত করছে সরকার। এটি তারই ধারাবাহিক অংশ।</p>
      <p>ফেনী-নোয়াখালী চার লেন প্রকল্পের সময় ও ব্যয় সম্প্রতি অনুমোদন দিয়েছে জাতীয় অর্থনৈতিক পরিষদের নির্বাহী কমিটি (একনেক)। এর আগে ফেনী-নোয়াখালী জাতীয় মহাসড়কের বেগমগঞ্জ থেকে সোনাপুর পর্যন্ত ৪-লেনে উন্নীতকরণ প্রকল্পটি প্রথম সংশোধনী প্রস্তাব আসে পরিকল্পনা কমিশনে। প্রক্রিয়া শেষে প্রস্তাবটি একনেকে উপস্থাপন করা হলে অনুমোদন পায়।</p>
      <p>জানা গেছে, বেগমগঞ্জ থেকে সোনাপুর সড়কটি খুবই ব্যস্ত। সড়কের উভয় পাশে সরকারী বেসরকারী গুরুত্বপূর্ণ স্থাপনা রয়েছে। এছাড়াও সোনাপুর থেকে রাজধানী ঢাকা, চট্টগ্রাম, কুমিল্লা এবং অন্য জেলায় যোগাযোগের জন্য সড়কটি ব্যবহার হয়ে থাকে। প্রতিদিন গড়ে প্রায় দশ হাজার যান চলাচল করে। যার মধ্যে ভারি যান দেড় হাজারের বেশি। আর হালকা যান আট হাজারের বেশি।</p>
      <p>জানা গেছে, এর আগে প্রকল্পটি বাস্তবায়নে ব্যয় ধরা হয়েছিল ৯৬২ কোটি টাকা। নতুন করে ব্যয় বাড়ানোর পর এখন প্রকল্পটি বাস্তবায়নে খরচ হবে ১ হাজার ৪৮৫ কোটি ৩৭ লাখ টাকা। প্রথমে প্রকল্পটি বাস্তবায়নের সময়কাল ছিল ২০১৭ সালের জুলাই থেকে ২০২০ সালের জুন পর্যন্ত। এখন সময় এক বছর বাড়িয়ে ২০২১ সালের জুন পর্যন্ত করা হচ্ছে।</p>
      <p>একনেকে অনুমোদন পরবর্তী সময়ে পরিকল্পনামন্ত্রী এম এ মান্নান জানান, এই প্রকল্পে বেগমগঞ্জ থেকে সোনাপুর পর্যন্ত চার লেনের সময় বেড়েছে। সরকারের ইচ্ছা হলো সকল আন্তঃজেলা সড়ক চার লেনে করা। ভবিষ্যতে অন্যগুলোও হবে। সড়কের উন্নয়ন নিয়ে জনকণ্ঠকে মন্ত্রী বলেন, একটি এলাকার উন্নয়নে সড়ক মহাসড়কগুলোও ভূমিকা রাখে। সহজে যাতায়াত, পণ্য পরিবহন হওয়ার কারণে একজন কৃষক পণ্যের ভাল দাম পায়। অসুস্থ রোগীদের দ্রুত হাসপাতালে নেয়া যায়। সরকার জনগণকে সুবিধা দিতে চায় এবং সুবিধা তৈরি হচ্ছে। জনগণের জীবনমান উন্নয়নে সরকার নানা প্রকল্প নিচ্ছে।</p>
      <p>প্রকল্প সংশোধনের কারণ হিসেবে বলা হয়েছে, প্রকল্পের আওতায় ধর্মীয় উপাসনালয় পুনর্নিমাণ, কবরস্থান-শ্মশান স্থানান্তর, বাস-বে নির্মাণ এবং ইউড্রেন নির্মাণ করা হবে। এছাড়া ভূমি অধিগ্রহণ ও ক্ষতিপূরণের ক্ষেত্রে মূল অনুমোদিত ডিপিপিতে ভূমি অধিগ্রহণ ব্যয় মৌজা মূল্যের ১ দশমিক ৫ গুণ হারে প্রাক্কলন করা হয়। এছাড়া অবকাঠামো ও গাছপালা ফসলের ক্ষতিপূরণের জন্য ভূমি অধিগ্রহণ খাতে অতিরিক্ত ৪৫৮ কোটি ৯৮ লাখ ৮৩ হাজার টাকা ব্যয় বেড়েছে। সংশোধনী প্রস্তাবে বলা হয়েছে, ফেনী-নোয়াখালী জাতীয় মহাসড়কের বেগমগঞ্জ চৌরাস্তা থেকে সোনাপুর পর্যন্ত সড়কের মোট দৈর্ঘ ১৩ দশমিক ৩২ কিলোমিটার। এর মধ্যে বেগমগঞ্জ চৌরাস্তা থেকে মাইজদী পৌরসভা পর্যন্ত ৯ দশমিক ছয় কিলোমিটার সড়কের উভয় পাশে ধীরগতির যানবাহনের জন্য পৃথক লেনসহ চারলেন করার প্রস্তাব করা হয়েছে। এছাড়া মাইজদী পৌরবাজার থেকে সোনাপুর পর্যন্ত ৪ দশমিক ৩২ কিলোমিটার সড়কের উভয়পাশের এক মিটার প্রস্থ হার্ড শোল্ডারসহ চার লেনে উন্নয়ন করা হবে।</p>
    </article>
  </body>
</html>