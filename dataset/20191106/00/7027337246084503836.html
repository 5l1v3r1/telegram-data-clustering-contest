<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697151/%D9%85%D8%A7%D8%AC%D8%B1%D8%A7%DB%8C-%D9%85%D8%B1%DA%AF-%DB%8C%DA%A9-%D9%86%D9%88%D8%B2%D8%A7%D8%AF-%D8%AF%D8%B1-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86-%D8%A7%D9%85%D8%A7%D9%85-%D8%B3%D8%AC%D8%A7%D8%AF-%DB%8C%D8%A7%D8%B3%D9%88%D8%AC"/>
    <meta property="og:site_name" content="عصر ايران"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="ماجرای مرگ یک نوزاد در بیمارستان امام سجاد یاسوج"/>
    <meta property="og:description" content="نوزاد ۲۹ هفته ای در بیمارستان امام سجاد(ع) یاسوج به دلایل نامعلومی دچار سوختگی ۲۰ درصد شد و علی رغم اقدامات متعدد درمانی برای نجات وی صبح امروز چهارشنبه درگذشت."/>
  </head>
  <body>
    <article>
      <h1>ماجرای مرگ یک نوزاد در بیمارستان امام سجاد یاسوج</h1>
      <address><time datetime="2019-11-06T00:00:00+00:00">06 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/15/1034267_712.jpg"/>
      </figure>
      <p>نوزاد ۲۹ هفته ای در بیمارستان امام سجاد(ع) یاسوج به دلایل نامعلومی دچار سوختگی ۲۰ درصد شد و علی رغم اقدامات متعدد درمانی برای نجات وی صبح امروز چهارشنبه درگذشت.</p>
      <p>به گزارش ایرنا، بر اساس آخرین اطلاعات بدست آمده این نوزاد ۲۹ هفته ای در بیمارستان امام سجاد(ع) یاسوج، به سبب نارس بودن به مدت ۶۳ روز بستری بوده که شب گذشته متعاقب استفاده از دستگاه بخور دچار سوختگی شده و پس از آن درگذشت.</p>
      <p>امروز چهارشنبه کمیته بررسی و تحلیل دلایل مرگ نوزاد یاسوجی در بیمارستان امام سجاد(ع) برای یافتن علت دقیق این واقعه تشکیل شد.</p>
      <p>معاون درمان دانشگاه علوم پزشکی کهگیلویه و بویراحمد با تشریح جزئیات درمان این نوزاد، گفت: هم اینک کمیته بررسی دلیل مرگ این نوزاد تشکیل شده است.</p>
      <p>غلام عباس سبز افزود: این نوزاد به صورت نارس یعنی در زمان ۲۹ هفته ای به دنیا آمد که از همان روز اول درمان وی در بیمارستان امام سجاد(ع) آغاز شد.</p>
      <p>وی بیان کرد: این نوزاد نارس ۶۳ روز در بیمارستان بستری بوده و مراحل درمان وی انجام می شد، این بیمار دچار مشکلات متعدد بوده است.</p>
      <p>سبز عنوان کرد: این بیمار شب گذشته متعاقب استفاده از دستگاه بخور (دستگاه حرارتی و گرم کننده) دچار سوختگی حدود ۲۰ درصد شده و علی رغم اقدامات متعدد درمانی صبح امروز درگذشت.</p>
      <p>معاون درمان دانشگاه علوم پزشکی کهگیلویه و بویراحمد تصریح کرد: به محض وقوع این رویداد به دستور سرپرست دانشگاه علوم پزشکی کمیته بررسی دلایل مرگ این نوزاد تشکیل و از شب گذشته تاکنون چندین جلسه در این راستا برگزار شده و رسیدگی به موضوع به جد در دستور کار است.</p>
      <p>وی ابراز داشت: با کسانی که در موضوع قصور داشته‌اند، بدون هیچ گونه اغماضی برخورد قانونی و قاطع می‌شود و در این زمینه تعارفی با کسی نداریم و جزئیات بعد از بررسی کامل و دقیق در صورت نیاز اطلاع رسانی می‌شود.</p>
      <p>خدمات رسانی دربیمارستان امام سجاد یاسوج (ع) همواره از سوی مردم با انتقادهایی رو به رو بوده است.</p>
    </article>
  </body>
</html>