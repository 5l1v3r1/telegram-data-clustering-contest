<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697088/%D9%88%D8%A7%DA%A9%D9%86%D8%B4-%D8%A2%DA%98%D8%A7%D9%86%D8%B3-%D8%A8%D9%87-%DA%AF%D8%A7%D9%85-%DA%86%D9%87%D8%A7%D8%B1%D9%85-%D8%A7%DB%8C%D8%B1%D8%A7%D9%86-%D8%A8%D8%A7%D8%B2%D8%B1%D8%B3%D8%A7%D9%86-%D9%85%D8%A7-%D8%AF%D8%B1-%D9%85%D8%AD%D9%84-%D8%AD%D8%B6%D9%88%D8%B1-%D8%AF%D8%A7%D8%B1%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="واکنش آژانس به گام چهارم ایران: بازرسان ما در محل حضور دارند"/>
    <meta property="og:description" content="روز گذشته «حسن روحانی» رئیس جمهور ایران اعلام کرد که تهران در ادامه روند کاهش تعهد خود به برجام، از روز چهارشنبه گازدهی به سانتریفیوژهای نصب‌شده در تأسیسات فردو را آغاز می‌کند."/>
  </head>
  <body>
    <article>
      <h1>واکنش آژانس به گام چهارم ایران: بازرسان ما در محل حضور دارند</h1>
      <address><time datetime="2019-11-06T00:00:00+00:00">06 Nov 2019</time> by <a rel="author">عصر ايران</a></address>
      <p>
        <b>روز گذشته «حسن روحانی» رئیس جمهور ایران اعلام کرد که تهران در ادامه روند کاهش تعهد خود به برجام، از روز چهارشنبه گازدهی به سانتریفیوژهای نصب‌شده در تأسیسات فردو را آغاز می‌کند.</b>
      </p>
      <figure>
        <img src="https://cdn.asriran.com/files/fa/news/1398/8/15/1034174_946.jpg"/>
      </figure>
      <p>سخنگوی آژانس بین‌المللی انرژی اتمی در واکنش به آغاز گام چهارم کاهش تعهد ایران به برجام، گفت بازرسان این نهاد در ایران هستند و اطلاعات مربوطه را به وین گزارش می‌دهند.<br/>آژانس در واکنش به گام چهارم: بازرسان ما در محل حضور دارند</p>
      <p>به گزارش فارس، یک سخنگوی آژانس بین‌المللی انرژی اتمی روز چهارشنبه در واکنش به اعلام آغاز گام چهارم کاهش تعهد ایران به توافق هسته‌ای، تأیید کرد که این اقدام با نظارت این نهاد بین‌المللی انجام می‌شود.</p>
      <p>به نوشته خبرگزاری «رویترز»، سخنگوی آژانس در بیانیه‌ای گفت: «ما از گزارش‌های امروز رسانه‌ها در مورد فردو مطلع هستیم. بازرسان آژانس در ایران در محل حضور دارند و هرگونه فعالیت مرتبطی را به مقر آژانس بین‌المللی انرژی اتمی در وین گزارش می‌کنند.»</p>
      <p>روز گذشته «حسن روحانی» رئیس جمهور ایران اعلام کرد که تهران در ادامه روند کاهش تعهد خود به برجام، از روز چهارشنبه گازدهی به سانتریفیوژهای نصب‌شده در تأسیسات فردو را آغاز می‌کند.</p>
      <p>ساعاتی پیش هم اعلام شد مخزن ۲۸۰۰ کیلویی حاوی حدود ۲۰۰۰ کیلوگرم گاز هگزا فلوراید اورانیوم (UF6) در سالن خوراک دهی مجتمع فردو قرار گرفته است.</p>
      <p>بر اساس بیانیه سازمان انرژی اتمی جمهوری اسلامی ایران، این اقدام تحت نظارت بازرسان آژانس بین‌المللی انرژی اتمی صورت گرفته است.</p>
      <p>بیش از یک سال و نیم است که آمریکا به صورت یکجانبه از توافق هسته‌ای با ایران خارج شده و دیگر کشورهای باقی‌مانده در این توافق هم نتوانسته‌اند آنطور که وعده داده بودند، آثار منفی تحریم‌های یکجانبه آمریکا را جبران کنند.</p>
      <p>ایران در واکنش به این وضعیت، از اردیبهشت ماه امسال و با استناد به دو بند از برجام، روند کاهش پایبندی به برجام را آغاز کرد.</p>
    </article>
  </body>
</html>