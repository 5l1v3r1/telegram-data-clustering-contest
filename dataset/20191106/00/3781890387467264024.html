<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740180"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T00:22:00+00:00"/>
    <meta property="og:title" content="มาเลเซียสกัดทีมงาน'สม รังสี' ขณะเดินทางกลับกัมพูชา"/>
    <meta property="og:description" content="ทางการมาเลเซียควบคุมตัวนักเคลื่อนไหวทางการเมืองชาวกัมพูชา 2 คน ซึ่งพยายามโดยสารเครื่องบินไปยังประเทศไทย แล้วเดินทางต่อไปยังกัมพูชา ขณะที่นายสม รังสี คู่ปรับตลอดกาลของสมเด็จฮุน เซน ประกาศพร้อมกลับมาตุภูมิ 'ไม่ว่าจะเป็นหรือตาย'"/>
  </head>
  <body>
    <article>
      <h1>มาเลเซียสกัดทีมงาน'สม รังสี' ขณะเดินทางกลับกัมพูชา</h1>
      <address>
        <time datetime="2019-11-06T00:22:00+00:00">06 Nov 2019, 00:22</time>
      </address>
      <p>
        <b>ทางการมาเลเซียควบคุมตัวนักเคลื่อนไหวทางการเมืองชาวกัมพูชา 2 คน ซึ่งพยายามโดยสารเครื่องบินไปยังประเทศไทย แล้วเดินทางต่อไปยังกัมพูชา ขณะที่นายสม รังสี คู่ปรับตลอดกาลของสมเด็จฮุน เซน ประกาศพร้อมกลับมาตุภูมิ "ไม่ว่าจะเป็นหรือตาย"</b>
      </p>
      <p>สำนักข่าวต่างประเทศรายงานจากกรุงกัวลาลัมเปอร์ ประเทศมาเลเซีย เมื่อวันที่ 6 พ.ย. ว่าสำนักงานตรวจคนเข้าเมืองของมาเลเซียควบคุมตัวพลเมืองกัมพูชา 2 คน เมื่อคืนวันจันทร์ที่ผ่านมา ระหว่างเตรียมโดยสารเที่ยวบินจากท่าอากาศยานนานาชาติกัวลาลัมเปอร์ไปยังกรุงเทพมหานคร เพื่อเดินทางต่อไปยังกัมพูชา โดยทั้งคู่เป็นนักเคลื่อนไหวทางการเมืองและหนึ่งในนั้นกำลังรอการอนุมัติสถานะผู้ลี้ภัยในประเทศหนึ่ง ขณะที่มีรายงานว่าเดิมทีกระทรวงมหาดไทยและสำนักงานตรวจคนเข้าเมืองของมาเลเซียเตรียมเนรเทศทั้งสองคนไปยังกัมพูชา แต่เพิกถอนคำสั่งในเวลาต่อมาหลังมีการอุทธรณ์ และจนถึงตอนนี้พลเมืองกัมพูชาทั้งสองคนอยู่ที่ศูนย์ควบคุมตัวของสำนักงานตรวจคนเข้าเมืองมาเลเซีย<br/> </p>
      <figure>
        <iframe data-src="https://twitter.com/NST_Online/status/1191729147258769409?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>อนึ่ง องค์กรสิทธิมนุษยชนฮิวแมน ไรต์ส วอต์ช ให้ข้อมูลว่าพลเมืองกัมพูชาทั้งสองคนเป็นอดีตสมาชิกของพรรคกู้ชาติกัมพูชา ( ซีเอ็นอาร์พี ) พรรคแกนนำฝ่ายค้านซึ่งศาลฎีกากัมพูชาสั่งยุบเมื่อเดือนพ.ย. 2560 ขณะที่ความเคลื่อนไหวดังกล่าวเกิดขึ้นหลังนายสม รังสี ผู้ร่วมก่อตั้งพรรคซีเอ็นอาร์พีกับนายเกิม สุขา ซึ่งถูกกักบริเวณอยู่ที่บ้านพักในกรุงพนมเปญระหว่างรอการไต่สวนในข้อหากบฏ ประกาศเมื่อเดือนส.ค. ที่ผ่านมา จะยุติการลี้ภัยในฝรั่งเศสนานกว่า 4 ปี และเดินทางกลับมาตุภูมิในวันเสาร์ที่ 9 พ.ย. นี้ ซึ่งตรงกับวันชาติของกัมพูชาพอดี</p>
      <figure>
        <img src="https://www.dailynews.co.th/admin/upload/20191106/news_uMzvaVnsxn073310_533.jpg?v=201911061112?v=3139"/>
      </figure>
      <p><b>ตำรวจกัมพูชาเริ่มติดตั้งรั้วเหล็กรอบบริเวณบ้านพักของสมเด็จฮุน เซน นายกรัฐมนตรี ในกรุงพนมเปญ<br/></b> <br/>ด้านนายสม รังสี ซึ่งตอนนี้อยู่ที่กรุงบรัสเซลส์ เมืองหลวงของเบลเยียม ประกาศว่าแผนการเดินทางของเขาคือโดยสารเที่ยวบินจากกรุงบรัสเซลส์ไปยังจุดหมายในเอเชียตะวันออกเฉียงใต้ และจะ "เดินข้ามจุดผ่านแดนจากประเทศเพื่อนบ้าน" เข้าสู่กัมพูชาให้ได้ "ไม่ว่าจะเป็นหรือตาย" ทั้งนี้ นายสม รังสี ไม่ได้ให้ข้อมูลชัดเจนว่า "จุดหมายในเอเชียตะวันออกเฉียงใต้" และ "ประเทศเพื่อนบ้าน" ของกัมพูชา หมายถึงประเทศใด แต่นางมู ซกฮัว หนึ่งในคนสนิทของนายสม รังสี กล่าวเมื่อปลายเดือนที่แล้ว ว่าเธอโดยสารเที่ยวบินจากมาเลเซียมายังสนามบินสุวรรณภูมิของไทย แต่ไม่สามารถผ่านด่านตรวจคนเข้าเมืองได้ และกล่าวว่าจริงอยู่ที่การเดินทางเข้าสู่กัมพูชา "มีหลายทาง" แต่การผ่านทางประเทศไทยนั้นสะดวกที่สุด<br/> </p>
      <figure>
        <iframe data-src="https://twitter.com/RainsySam/status/1190491809681723392?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/sun_narin/status/1190953744868900864?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ในเวลาเดียวกัน สมเด็จพิชัยเสนา เตีย บัญ รมว.กระทรวงกลาโหมกัมพูชา กล่าวเรื่องการเพิ่มกำลังเจ้าหน้าที่ฝ่ายความมั่นคงบริเวณพรมแดนที่ติดกับไทย ซึ่งมีความเป็นไปได้มากที่สุดว่านายสม รังสี จะผ่านด่านบริเวณนี้ และจัดการซ้อมรบเพื่อเตรียมความพร้อมรับมือ "ความพยายามรัฐประหาร" แต่ไม่ว่าฝ่ายไหนมี "เจตนาแท้จริง" อย่างไร การจับกุมหรือถึงขั้นสังหารนายสม รังสีโดยรัฐบาลพนมเปญ มีแนวโน้มสร้างแรงกดดันอย่างหนักกลับไปที่ตัวสมเด็จฮุน เซน เช่นกัน.<br/><br/><b>เครดิตภาพ : AP</b></p>
    </article>
  </body>
</html>