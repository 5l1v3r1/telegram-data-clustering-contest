<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773189,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="עשרות אלפי סטודנטים עם לקויות למידה נפגעים כבר למעלה מעשור"/>
    <meta property="og:description" content="מבדיקה שערך המרכז להעצמת האזרח, עולה כי חוק זכויות תלמידים עם לקויות למידה במוסדות על תיכוניים, אשר עבר לפני יותר מ-11 שנה, עדיין לא מיושם במלואו"/>
  </head>
  <body>
    <article>
      <h1>עשרות אלפי סטודנטים עם לקויות למידה נפגעים כבר למעלה מעשור</h1>
      <h2>מבדיקה שערך המרכז להעצמת האזרח, עולה כי חוק זכויות תלמידים עם לקויות למידה במוסדות על תיכוניים, אשר עבר לפני יותר מ-11 שנה, עדיין לא מיושם במלואו</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">שירות כלכליסט</a></address>
      <p>כבר לפני 11 שנה, באפריל 2008, אישרה הכנסת את "חוק זכויות תלמידים עם לקות למידה במוסדות על תיכוניים", אשר קובע את זכויותיהם של סטודנטים רבים בעלי לקויות למידה. אשר על פי נתוני המועצה להשכלה גבוהה, מעל 10 אחוזים מהסטודנטים לתואר ראשון ושני במוסדות העל תיכוניים בישראל סובלים מלקויות למידה שונות. המשמעות באי חקיקת התקנות היא פגיעה ישירה בעשרות אלפי סטודנטים.</p>
      <p>במסגרת החוק המדובר, נקבעו סעיפים 4, 4א ו-6 המטילים על שר החינוך, בהתייעצות עם הגורמים הרלוונטיים, לקבוע בתקנות את ההוראות הנדרשות לשילוב סטודנטים עם לקויות למידה וכן לקבוע הגדרה ברורה למהו "אבחון מוכר" וכך גם למיהו "מאבחן מוכר" לצורך יישום החוק. בנוסף לכך סעיף 13 לחוק קבע כי תקנות ראשונות לפי חוק זה יובאו לאישור ועדת החינוך של הכנסת עד לינואר 2009, באחריות שר החינוך.  </p>
      <figure>
        <img src="https://images1.calcalist.co.il/PicServer3/2019/11/05/945280/Untitled-1.jpg"/>
      </figure>
      <p>סעיפי חוק אלה מגדירים לא רק את העקרונות המזכים את הסטודנטים בהקלות, אלא גם מחייבים את המדינה להעניק ודאות ואחידות בכל הנוגע לאבחון ולהכרה בלקויות ולהסדיר את הליכי ההתאמות. אי פרסום התקנות בחלוף שנים רבות כל כך מייצר חוסר אחידות בין המוסדות השונים ומביא לפגיעה בזכויותיהם של עשרות אלפי סטודנטים בישראל.</p>
      <p>בשנת 2014, חמש שנים לאחר המועד שנקבע בחוק ולאחר שטרם פורסמו תקנות מכוחו, תוקן החוק ואז נקבע כי התקנות הנדרשות ליישומו יובאו לאישור הוועדה עד לסוף שנת 2014, כפי שניתן להבין גם המועד הזה פג ודבר לא השתנה. משלא אושרו התקנות במועד הנקבע בחוק, נכללו תקנות חובה אלו בהחלטת ממשלה 2588, החלטה שעיקרה הוא צמצום במספר תקנות החובה שטרם הותקנו, מחודש אפריל 2017. החלטה 2588 התבססה על הצורך הדחוף להתקין תקנות שמשרדי ממשלה הזניחו במשך שנים.</p>
      <p>החלטת הממשלה קבעה כי התקנות מכוח החוק, הנוגעות להתאמות לסטודנטים לקויי למידה יפורסמו או יובאו לאישור הכנסת עד דצמבר 2017, וכי התקנות הנוגעות לאבחון ומאבחן מוכר יושלמו עד יוני 2018 וכי תקנות נוספות, הנוגעות להתאמות הנדרשות במוסדות נוספים, יושלמו עד ספטמבר 2018 לכל המאוחר. </p>
      <figure>
        <img src="https://images1.calcalist.co.il/PicServer3/2016/07/13/621541/16_l.jpg"/>
        <figcaption>סטודנטים בשעת שיעור (למצולמים אין קשר לתוכן הכתבה) <br/>צילום: גיא אסיאג</figcaption>
      </figure>
      <p>בשורה תחתונה, נכון לנובמבר 2019: אף אחת מן התקנות הנדרשות מכוח החוק לא הובאה בפני הכנסת ולא פורסמה, החוק לשילוב סטודנטים עם לקויות למידה עדיין לא מיושם כראוי, ועשרות אלפי סטודנטים ממשיכים להפגע כתוצאה מכך.</p>
      <p>מנכ"לית המרכז להעצמת האזרח, עו"ד עינת פישר לאלו: חוק זכויות סטודנטים עם לקויות למידה אושר לפני יותר מעשור במטרה לוודא כי סטודנטים הזקוקים להתאמות או הקלות יזכו להן, באופן שווה ואחיד, בכל המוסדות האקדמים והעל תיכוניים. למרבה הצער, חוק זה מהווה דוגמה למקרים בהם החקיקה כשלעצמה אינה מספיקה ובהיעדר עבודת מטה של משרדי הממשלה היא אינה מיושמת הלכה למעשה. בחלוף 11 שנה ועם פתיחתה של שנת לימודים אקדמית נוספת, יש לדרוש ממשרד החינוך ומהמועצה להשכלה גבוהה לפתור את כל החסמים, להשלים את עבודת המטה ולפרסם את התקנות הנדרשות בהקדם האפשרי. <b>הבדיקה נערכה במסגרת פרויקט </b><a href="https://www.ceci.org.il/%D7%9E%D7%95%D7%A0%D7%99%D7%98%D7%95%D7%A8"><b>המוניטור</b></a> <b>של </b><a href="https://www.ceci.org.il/"><b>המרכז להעצמת האזרח</b></a> <b>, שהינו פרויקט מעקב אזרחי אחר ביצועי הממשלה ועמידתה בהתחייבויותיה לציבור. המרכז להעצמת האזרח הינה עמותה הפועלת בתחומי הממשל, ועוסקת ביישום התחייבויות הממשלה ובאחריות ואפקטיביות המגזר הציבורי והרשות המבצעת. המרכז מפעיל שורה של כלים מקצועיים למעקב אחר פעילות הממשלה ואחר יישום הבטחותיה לציבור ופועל לשיפור הליכי היישום והסרת חסמים במגזר הציבורי.</b></p>
    </article>
  </body>
</html>