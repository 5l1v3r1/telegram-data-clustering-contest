<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697146/%D8%AA%D9%82%D8%AF%DB%8C%D8%B1-%D9%85%D9%88%D8%B3%D8%B3%D9%87-%D9%81%DB%8C%D9%84%D9%85-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D8%A7%D8%B3%DA%A9%D9%88%D8%B1%D8%B3%DB%8C%D8%B2%DB%8C-%D9%88-%D9%85%D8%B1%D8%AF-%D8%A7%DB%8C%D8%B1%D9%84%D9%86%D8%AF%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="تقدیر موسسه فیلم آمریکا از «اسکورسیزی» و «مرد ایرلندی»"/>
    <meta property="og:description" content="موسسه فیلم آمریکا (AFI) در مراسمی با نمایش فیلم «مرد ایرلندی» از «مارتین اسکورسیزی» فیلمساز مطرح سینما تقدیر به عمل می‌آورد."/>
  </head>
  <body>
    <article>
      <h1>تقدیر موسسه فیلم آمریکا از «اسکورسیزی» و «مرد ایرلندی»</h1>
      <address><time datetime="2019-11-06T00:00:00+00:00">06 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/15/1034258_398.jpg"/>
      </figure>
      <p>موسسه فیلم آمریکا (AFI) در مراسمی با نمایش فیلم «مرد ایرلندی» از «مارتین اسکورسیزی» فیلمساز مطرح سینما تقدیر به عمل می‌آورد.</p>
      <p>به گزارش ایسنا به نقل از هالیوود ریپورتر، مراسم سالانه موسسه فیلم آمریکا که قرار است ۱۵ نوامبر در هالیوود برگزار شود با نمایش فیلم «مرد ایرلندی» جدیدترین ساخته «اسکورسیزی» و همچنین گفتگویی با این سینماگر ۷۶ ساله همراه خواهد بود. </p>
      <p>وی پیش از این در سال ۱۹۹۷ و زمانی که فیلم «کوندان» را تازه ساخته بود، توانسته بود جایزه یک عمر دستاورد سینمایی موسسه فیلم آمریکا را دریافت کند.</p>
      <p>«باب گازال» رئیس این نهاد سینمایی، «اسکورسیزی» را یک استاد آمریکایی خواند و گفت افتخار بزرگی است که موسسه فیلم آمریکا سینمادوستان را یک شب گرد هم می‌آورد تا از این داستان‌گوی رویایی تقدیر کند؛ کسی که عشقش به سینما از مرمت و حفاظت از آثار سینمایی تا پشیرفت این قالب هنری را دربرمی‌گیرد. </p>
      <p>«اسکورسیزی» دو هفته در کنار «رابرت دنیرو»، «آل پاچینو» و «جو پشی» برای اولین نمایش عمومی فیلم «مرد ایرلندی» در سالن سینمای چینی تی‌سی‌ال هالیوود حضور یافته بود. </p>
      <p>«مرد ایرلندی» با بودجه ۱۶۰ میلیون دلاری ساخته شده و یکی از شانس‌های مهم اسکار ۲۰۲۰ محسوب می‌شود. این فیلم نهمین همکاری «اسکورسیزی» و «دنیرو» است و اولین‌ باری است که «آل پاچینو» در فیلمی از «اسکورسیزی» بازی می‌کند. «جو پشی» و «هروی کیتل» دو بازیگر مهم دیگر این فیلم هستند. </p>
      <p>«استیو زایلیان» که پیش‌تر نگارش فیلم‌نامه ساخته‌هایی چون «دارودسته نیویورکی‌ها»، «فهرست شیندلر» و «مانی‌بال» را بر عهده داشته است، مسئولیت نوشتن فیلمنامه «مرد ایرلندی» را نیز بر عهده داشته است.</p>
      <p>داستان فیلم نیز درباره یک تبهکار مافیایی به نام «فرانک شیرن» است که با اقتباس از کتاب «شنیدم خانه‌ها را رنگ زدی» نوشته «چارلز براندت» ساخته شده و به پشت پرده قتل مرموز «جیمی هوفا» رئیس اتحادیه کارگران آمریکا می‌پردازد.</p>
      <p>«اسکورسیزی» در چند وقت اخیر به سبب صحبت‌های جنجالی در مورد سینمای ابرقهرمانی و مقایسه این آثار با فیلم‌های شهربازی در کانون اخبار رسانه‌های سینمایی جهان قرار داشته است.</p>
    </article>
  </body>
</html>