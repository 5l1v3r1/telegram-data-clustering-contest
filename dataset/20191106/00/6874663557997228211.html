<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773166,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="טינדר קרובה לשיא שנתי - מספר הביקורים היומיים של המשתמשים צמח ב-30%"/>
    <meta property="og:description" content="חברת מאצ' גרופ, המפעילה של טינדר, דיווחה על תוספת של 437 אלף מנויים בתשלום ברבעון השלישי - צופה שמספר המצטרפים יגיע לשיא של 1.6 מיליון בסיכום השנה; בה בעת - תחזית הכנסות ורווח חלשה לרבעון הרביעי הפילה את המניה ב-15% במסחר המאוחר"/>
  </head>
  <body>
    <article>
      <h1>טינדר קרובה לשיא שנתי - מספר הביקורים היומיים של המשתמשים צמח ב-30%</h1>
      <h2>חברת מאצ' גרופ, המפעילה של טינדר, דיווחה על תוספת של 437 אלף מנויים בתשלום ברבעון השלישי - צופה שמספר המצטרפים יגיע לשיא של 1.6 מיליון בסיכום השנה; בה בעת - תחזית הכנסות ורווח חלשה לרבעון הרביעי הפילה את המניה ב-15% במסחר המאוחר</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">שירות כלכליסט</a></address>
      <p>מאצ' גרופ  (Match Group) פרסמה אמש לאחר המסחר את הדוחות המסכמים של הרבעון השלישי, שעלו על ציפיות השוק, ואולם תחזית מאכזבת לרבעון הרביעי הפילה את המניה ב-15% במסחר המאוחר בנאסד"ק.</p>
      <p>החברה המפעילה של טינדר  (לצד אתרי היכרויות נוספים) דיווחה על תוספת של 437 אלף מנויים בתשלום חדשים שהצטרפו לטינדר במהלך הרבעון.</p>
      <p>התחזית של מאץ' לשנה כולה עומדת על תוספת של 1.6 מיליון מנויים חדשים בתשלום במהלך 2019, נתוני שיא שנתיים - בהשוואה ל-1.2 מיליון מצטרפים ב-2018, 1.5 מיליון ב-2017 ו-917 אלף ב-2016.</p>
      <p>החברה מציינת בדוחות שמנויי טינדר משתמשים הרבה יותר בשירות האפליקציה - מספר המשתמשים בשירות שבעה ימים בשבוע צמח ב-30% בהשוואה לרבעון המקביל, ומספר הביקורים של המשתמש הממוצע באפליקציה עולה על 5 ימים בשבוע.</p>
      <p>החברה סיימה את הרבעון השלישי עם רווח נקי של 151.5 מיליון דולר או 51 סנט למניה, לעומת 130.2 מיליון דולר או 44 סנט למניה ברבעון המקביל, וכאשר צפי האנליסטים עמד על 44 סנט למניה. ההכנסות צמחו ל-541.5 מיליון דולר, בהשוואה ל-443.9 מיליון דולר, ובדומה לציפיות בשוק שעמדו על 541 מיליון דולר.</p>
      <p>לרבעון הנוכחי (רביעי 2019) צופה החברה הכנסות בטווח של 555-545 מיליון דולר ו-EBITDA מתואם שבין 205 ל-210 מיליון דולר – בשני המקרים מתחת לציפיות האנליסטים, העומדות על 559 מיליון דולר בשורת ההכנסות, לצד EBITDA של 228 מיליון דולר.</p>
      <p> </p>
      <figure>
        <img src="https://images1.calcalist.co.il/PicServer2/20122005/366395/1375378800000-tinder_l.jpg"/>
      </figure>
    </article>
  </body>
</html>