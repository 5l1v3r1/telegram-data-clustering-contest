<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/news/341790/sport:/title:najveca-pobeda-zvezdine-dece-pade-totenhem-crveno-beli-blizu-prolaza-u-drugu-rundu"/>
    <meta property="og:site_name" content="MozzartSport"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="Najveća pobeda Zvezdine dece, pade Totenhem! Crveno-beli blizu prolaza u drugu rundu..."/>
    <meta property="og:description" content="Golove postigli Radulović i Piplica"/>
  </head>
  <body>
    <article>
      <h1>Najveća pobeda Zvezdine dece, pade Totenhem! Crveno-beli blizu prolaza u drugu rundu...</h1>
      <h2>Golove postigli Radulović i Piplica</h2>
      <address>
        <time datetime="2019-11-06T00:00:00+00:00">06 Nov 2019</time>
      </address>
      <p>
        <b>Slavi Zvezdini omladinci najveću pobedu u Ligi šampiona mladih! Pao je Totenhem - 2:0! Posle onakvog debakla pre dve nedelje malo ko je očekivao da deca srpskog šampiona mogu da se oporave, pre svega psihološki, međutim sve štop se događalo u Londonu ostalo je iza njih, smogli su snage, rešili da svima pokužu da ono nije bilo njihovo pravo lice i - uspeli su u tome. S ova tri boda Zvezda se vratila na drugo mesto u grupi B i sada ima sve u svojim rukama, gotovo da je na korak od prolaza u narednu rundu takmičenja.</b>
      </p>
      <p>Učenici <b>Slavoljuba Đorđevića</b> odigrali su neuporedivo bolje nego u Londonu, kada su se bukvalno raspali u jednom momentu i dozvolili sebi da prime čak devet komada. Utisak je da su oba tima odigrala taktički zrelije, pre svega crveno-beli, što posebno dobija na značaju ako se zna da srpski tim igra sa dosta mlađim igračima od svojih konkurenata u grupi.</p>
      <p>Osim tri kornera koja su izveli u prvih 45 minuta Englezi gotovo da nisu ugrozili gol <b>Andrije Katića</b>. Ti pokušaji iz ugla i jedan udarac iz daljine... S druge strane Zvezda mnogo opasnija. Doduše, samo jedna ozbiljna prilika preko <b>Miloša Pantovića</b> u 39. minutu, a sve posle lepog proigravanja <b>Matića</b>, međutim delovalo je da samo nijanse dele domaće od vođstva.   </p>
      <p><b>Andrija Radulović</b> i <b>Borisav Burmaz</b> bili su najopasniji po gol Totenhema u tim momentima, da bi u 44. minutu <b>Martin Novaković</b> pokušao sa 16 metara i naterao <b>De Bija</b> da zagreje dlanove. </p>
      <p>I jedni i drugi krenuli su vrlo oprezno u nastavku. Gotovo bez trunke rirzika, zbog čega su izostala uzbuđenja u dva šesnaesterca. Jedna od retkih prilika u nastavku zbila se u 69. minutu i nju su crveno-beli iskoristili. Jedan odličan pas glavom, rutinska realizacija i to je bilo dovoljno za najveći uspeh Zvezdinih omladinaca. Divno su sarađivali<b> Ilija Babić</b> i <b>Andrija Radulović</b>. Ovaj drugugi pobegao je odbrani Totenhema, našao se dosta iskosa u odnosu na gol, ali njegova levica bila je neumoljiva - 1:0.</p>
      <p>Bunili su se gosti dosta glasno, tražili od sudije da poništi gol zbog ofsajda, ali promene odluke nije bilo. Austrijanac <b>Gišamer </b>pokazao je na centar. Odmah posle gola <b>Slavoljub Đorđević</b> je reagovao izmenama, učvrstio sredinu i zadnju liniju i praktično zatvorio sve prilaze svom golu. Ostalo je dobrih dvadesetak minuta do kraja, ali mladi Pevci osim jednog udaraca <b>Beneta </b>u 90. minutu<i> - i odbrane Katića - </i>nisu stvorili nijednu ozbiljnu priliku.</p>
      <p>Zvezda se dugo branila, nije trpela veliki pritisak, ali se povukla, da bi u sudijskoj nadoknadi rešila sve dileme oko pobednika. Kada su krenuli na sve ili ništa Englezi su kažnjeni. Šmekerski pas <b>Babića </b>petom u šesnaestercu Totenhema, na pravom mestu našao se <b>Petar Pipica</b> koji samo što je ušao sa klupe i - 2:0.     </p>
      <p>U prvoj utakmici grupe B, u Minhenu, Bajern je vrlo lako izašao na kraj sa Olimpijakosom. Nemci su slavili sa 6:0, ali takvom rezultatu u dobroj meri doprineo je rani crveni karton za goste, još u prvom poluvremenu. U nastavku Grci nisu imali nikakve šanse, pa ostaju zakucani za poslednju poziciju.  </p>
      <hr/>
      <p>
        <b>CRVENA ZVEZDA - TOTENHEM 2:0<br/><i>/Radulović 69, Piplica 90+3/</i></b>
      </p>
      <p>
        <i>Beograd.<br/>Stadion Voždovca.<br/>Sudija: Sebastijan Gišamer (Austrija)</i>
      </p>
      <p><b>Crvena zvezda</b>: Katić, Mitrović, Blagojević, Lukić, Milikić, Novaković, Matić (od 67. Miletić), Pantović (od 69. Bačanin), Radulović, Burmaz, Babić.</p>
      <p><b>Totenhem</b>: De Bi - Ejoma, Sirkin, Binks - Benet, Volkot, Bouden, Oukli But, Vajt - Robson (od 67. Vitaker), Markandej.</p>
      <hr/>
      <p>
        <b>GRUPA B - 4. KOLO</b>
      </p>
      <p>Bajern - Olimpijakos <b>6:0</b> (1:0)</p>
      <p>Crvena zvezda - Totenhem <b>2:0</b> (0:0)<br/>/Radulović 69, Piplica 90+3/ </p>
      <figure>
        <img src="https://mozzartsport.com/upload/CKEditor/19.10.2018/untitled%20folder/untitled%20folder/tabelsdjkd.png"/>
      </figure>
    </article>
  </body>
</html>