<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/puklo-je-u-napoliju-anceloti-i-igraci-digli-pobunu-protiv-gazde/341744"/>
    <meta property="og:site_name" content="MozzartSport"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="Puklo je u Napoliju! Ančeloti i igrači digli pobunu protiv gazde"/>
    <meta property="og:description" content="Sledi im kazna UEFA"/>
  </head>
  <body>
    <article>
      <h1>Puklo je u Napoliju! Ančeloti i igrači digli pobunu protiv gazde</h1>
      <h2>Sledi im kazna UEFA</h2>
      <address>
        <time datetime="2019-11-06T00:00:00+00:00">06 Nov 2019</time>
      </address>
      <p>Bure baruta u Napulju je eksplodiralo, <b>De</b> <b>Laurentisovo</b> zatezanje konopca do maksimuma je izazvalo burnu reakciju sa druge strane.</p>
      <p>Posle remija u četvrtom kolu Lige šampiona sa Salcburgom (1:1), trener <b>Karlo</b> <b>Ančeloti</b> se nije pojavio na konferenciji za medije iako je bio obavezan da to učini i sigurno mu sledi kazna od strane UEFA. Razlog zbog kojeg se <b>Ančeloti</b> odlučio na nesvakidašnji korak nema veze sa medijima kojima je trebalo da se obrati već sa unutrašnjim stvarima u klubu.</p>
      <p>Napoli se nalazi u padu forme i već neko vreme beleži slabe rezultate. U prvenstvu je pao na sedmo mesto i pobedio je samo jednom na prethodnih pet utakmica u Seriji A. Umesto kandidata za titulu, Napoli je postao ekipa za koju niko ne bi garantovao da će se domoći jednog od prva četiri mesta i plasmana u Ligu šampiona. Takvi rezultati su razljutili kontroveznog predsednika kluba <b>Aurelija</b> <b>de</b> <b>Laurentisa</b> koji je prošlog vikenda posle poraza od Rome naredio celom timu odlazak u karantin iz kojeg mogu da izađu posle mečeva sa Salcburgom i Đenovom narednog vikenda. Naravno da je ekipa teško primila vest o sedmodnevnom karantinu i izolaciji od porodica, prijatelja, izalazaka...</p>
      <p><b>Ančeloti</b> se tom prilikom solidarisao sa igračima i javno se suprotstavio predsedniku rekavši da će poštovati njegovu odluku, ali da ona nije razumna i da igračima nije bio potreban karantin. Očigledno da je <b>De</b> <b>Laurentisova</b> odluka iznervirala igrače koji su posle meča odbili da daju bilo kakve izjave i pojedinačno su u automobilima napustili stadion što je iznenadilo novinare. Ekipa je trebalo da ostane u karantinu do subote i meča sa Đenovom, ali su igrači sinoć samoinicijativno napustili stadion i otišli na različite strane umesto da se zajedno u autobusu vrate u trening centar. Spekuliše se da je ekipa prvo tražila od <b>De Laurentisa </b>da ukine naredbu o karantinu, a kada nije dobila potvrdan odgovor, odlučila je da na svoju ruku prekine karantin i da se vrati normalnom životu. A <b>Ančeloti</b> ih je podržao iako se on sa stručnim štabom vratio klupskim autobusom u trening centar. </p>
      <p>Ostaje da se vidi kako će kapriciozni gazda <b>De</b> <b>Laurentis</b> reagovati na ovo pobunu igrača i trenera koji ih je podržao. <b>Ančelotija</b> može da smeni, neke igrače da kazni, ali celu ekipu ne može... Napoliju se nalazi na korak od plasmana u osminu finala Lige šampiona, ali problemu su rezultati u prvenstvu. Ako u subotu na San Paolu ne padne Đenova, očekivano je eskalaciju sukoba na relaciji <b>De</b> <b>Laurentis</b> – ekipa.</p>
      <p>(FOTO: reuters)</p>
    </article>
  </body>
</html>