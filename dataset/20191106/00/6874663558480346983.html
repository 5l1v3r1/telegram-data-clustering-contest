<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773219,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="ולנס מהוד השרון חשפה דור חדש של שבבי תקשורת לרכב"/>
    <meta property="og:description" content="הללו יאפשר ליצרנים לחסוך בכבלים בזמן שמספר המחשבים במכוניות מזנק מ-20 ל-100. הלקוחה הראשונה: מרצדס"/>
  </head>
  <body>
    <article>
      <h1>ולנס מהוד השרון חשפה דור חדש של שבבי תקשורת לרכב</h1>
      <h2>הללו יאפשר ליצרנים לחסוך בכבלים בזמן שמספר המחשבים במכוניות מזנק מ-20 ל-100. הלקוחה הראשונה: מרצדס</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">אודי עציון</a></address>
      <p>לפני עשר שנים היו בפולקסווגן גולף 20 מחשבים. בדור החדש, השמיני, שנחשף החודש כבר יש יותר מ-100. המחשבים, והחיישנים המתקרבים, בעיקר לצרכי בטיחות כמו מכ"מים ומצלמות, מחוברים ביניהם בכבלים. ואלה התארכו בהתאם: מ-20 ק"ג בממוצע ברכבי יוקרה לפני חמש שנים בלבד, ל-80 ק"ג ברכבי יוקרה חדשים.</p>
      <p>בשבוע שעבר הציגה לראשונה ולנס, יצרנית שבבי התקשורת מהוד השרון, התחלה של פתרון לבעיה: דור שני לשבבי התקשורת שלה לרכב, שמאפשר שימוש בכבלים פשוטים, זולים וקלים יותר לתקשורת בין המחשבים והחיישנים המתרבים ברכב.</p>
      <figure>
        <img src="https://images1.calcalist.co.il/PicServer3/2019/11/06/945683/777_l.jpg"/>
        <figcaption>דניאל אדלר, סגן נשיא ולנס וראש חטיבת הרכב <br/>צילום: דיוויד גראב</figcaption>
      </figure>
      <p>"עלות הכבלים והמחשבים ברכב היא כבר הרכיב השני הכי יקר אחרי המנוע", אמר לכלכליסט דניאל אדלר, סגן נשיא ולנס וראש חטיבת הרכב שלה. "ובמקביל הצורך בתקשורת בין רכיבי הרכב רק עולה, בגלל השימוש המתגבר בחיישנים כמו מכ"מים ומצלמות עבור מערכות הבטיחות האקטיבית. יש כבר יצרנים שמתקינים גם מסכי K4 שזקוקים להמון דאטה, בפורשה החשמלית החדשה, הטייקאן, יש ארבעה כאלה".</p>
      <p>הדור הראשון של השבבים של ולנס מאפשר תקשורת בקצב של שני ג'יגה לשנייה, בעוד הדור השני שיוצא בימים אלה יאפשר העברת מידע בקצב של בין 4 ל-16 ג'יגה לשנייה. "הצורך בהעברת מידע יזנק ככל שהמכוניות יהיו יותר אוטונומיות. צריך להעביר ווידיאו ומידע מהמצלמות והמכ"מים למחשב מערכת הבטיחות האקטיבית שמקבל החלטות, בולם, מאיץ או מסובב את ההגה, ולהעביר במהירות את הפקודות שלו למערכות הרכב", מסביר אדלר.</p>
      <p>התוצאה: מכוניות חדשות נזקקות לעשר עד עשרות שבבי תקשורת, שממוקמים בצמוד למחשבי המערכות השונות ומאפשרים להם לתקשר ביניהם. ולנס עוד לא חשפה את כל הלקוחות של השבבים החדשים, והכריזה בינתיים רק על דיימלר, החברה האם של מרצדס, שתשתמש בהם. ההופעה הראשונה: הדור הבא של מכונית הפאר, ה-S קלאס, בשנה הבאה. החברה עובדת עם ספקים גדולים של התעשייה, כמו אפטיב, סמסונג, הרמן ודנסו.</p>
      <p>השימוש הגובר בכוח חישוב, יביא לכך שבעתיד יצרנים יחליפו לאורך חיי המכונית את המעבדים, אם כי התקלקלו ואם במסגרת שדרוג יכולות הרכב. טסלה למשל הודיעה השנה על חבילות לשדרוג יכולת הנסיעה האוטונומית של המכוניות שלה עבור מכוניות משומשות, בעלות של 6,000 עד 10,000 דולר, כאשר עיקר התשלום הוא על התקנת מעבדים חדשים שיתמכו ביכולות החדשות. "אם פעם היית מחליף שמן וברקסים, בעתיד תחליף מעבדים וזיכרונות מחשב ברכב", אומר אדלר. "יצרנים יבצעו עדכוני תוכנה באוויר, בלי שתצטרך להיכנס למוסך, טסלה התחילה בזה וגם אחרים מצטרפים. אבל כדי לממש את כל היכולות תצטרך לעתים לשפר את כושר המחשוב ברכב".</p>
      <p>ולנס קמה ב־2006 כיצרנית שבבים לציוד וידיאו ואודיאו ומוכרת בעשרות מיליוני דולרים בשנה. לתחום הרכב נכנסה כשזיהתה צורך בשבבים להעברת וידיאו במערכות מולטימדיה, מצלמות מערכות הבטיחות, ובתחום החדש: שימוש במסכים בצידי הדשבורד במקום מראות צד. מרצדס תשיק ב־2020 מכונית מייצור סדרתי עם שבבים שלה.</p>
      <p>לחברה, שמנוהלת בידי דרור ירושלמי, 350 עובדים, רובם בהוד־השרון והיתר בסניפים בארה"ב, גרמניה ובמזרח אסיה. עד היום היא גייסה 160 מיליון דולר ממשקיעים, בהם אפטיב, סמסונג והרמן וגולדמן זקס.</p>
    </article>
  </body>
</html>