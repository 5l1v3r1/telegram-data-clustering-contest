<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773184,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="ותודה לאובר ו-WeWork: הפסד ראשון לסופטבנק מזה 14 שנה"/>
    <meta property="og:description" content="ענקית ההשקעות היפנית רשמה הפסד של 6.5 מיליארד דולר ברבעון - נבע ברובו ממחיקת 4.6 מיליארד דולר עקב ההשקעה ב-WeWork שהנפקתה בוטלה לפני כחודש; יו&quot;ר סופטבנק על הכישלון הרבעוני: &quot;הייתה בעיה בשיפוט שלי&quot;; סופטבנק לא פרסמה תחזית לביצועים להמשך השנה - תולה זאת ברמות חוסר ודאות גבוהות"/>
  </head>
  <body>
    <article>
      <h1>ותודה לאובר ו-WeWork: הפסד ראשון לסופטבנק מזה 14 שנה</h1>
      <h2>ענקית ההשקעות היפנית רשמה הפסד של 6.5 מיליארד דולר ברבעון - נבע ברובו ממחיקת 4.6 מיליארד דולר עקב ההשקעה ב-WeWork שהנפקתה בוטלה לפני כחודש; יו"ר סופטבנק על הכישלון הרבעוני: "הייתה בעיה בשיפוט שלי"; סופטבנק לא פרסמה תחזית לביצועים להמשך השנה - תולה זאת ברמות חוסר ודאות גבוהות</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">שירות כלכליסט</a></address>
      <p>המפגש בין האימפריה של מאסיושי סון לוול סטריט לא הניב תוצאות חיוביות: סופטבנק, ענקית ההשקעות היפנית שנודעת במגע הזהב שלה, דיווחה היום (ד') על הפסד רבעוני ראשון לאחר 14 שנים של רווחיות. ההפסד הגבוה - 6.5 מיליארד דולר, נובע ברובו ממחיקה של 4.6 מיליארד דולר בגין ההשקעה ב-WeWork שהנפקתה בוטלה לפני כחודש, וסופבטנק נאלצה להשתלט עליה כדי למנוע את קריסתה של מפעילת חללי העבודה המשותפים.</p>
      <p>ברבעון המקביל לפני כשנה נהנתה סופטבנק מתמונת ראי של המצב הנוכחי עם רווח של 6.5 מיליארד דולר. אבל אז גם אובר וגם WeWork היו חברות פרטיות אפופות הילה טכנולוגית זוהרת. גם זה בשונה לחלוטין מהמצב היום, כאשר WeWork נרשמה בדוח לפי שווי של 7.8 מיליארד דולר ולא 47 מיליארד דולר בו הוערכה על יד סופטבנק ערב ההנפקה, ואובר, שירדה אתמול אל מתחת לשווי של 50 מיליארד דולר בניו יורק, קיוותה לקבל שווי של 100 מיליארד דולר.</p>
      <figure>
        <img src="https://images1.calcalist.co.il/PicServer3/2019/04/24/901877/RESULTS-l.jpg"/>
        <figcaption>מאסיושי סון, מייסד סופטבנק <br/>צילום: רויטרס</figcaption>
      </figure>
      <p>לא רק WeWork קילקלה לסופטבנק. גם מרבית חברות הטכנולוגיה שהונפקו בחגיגיות רבה במהלך השנה האחרונה רשמו ירידות ערך וזאת למרות שדווקא המדדים בוול סטריט נמצאים כיום ברמות שיא של כל הזמנים. לצד אובר, גם סלאק, מפתחת תוכנת העבודה המשרדית השיתופית, נסחרת עמוק מתחת למחיר שבו הונפקה השנה בוול סטריט. עם פרסום התוצאות אמר מאסיושי סון, יו"ר סופבטנק ומי שנחשב עד לא מזמן לאחד המשקיעים המחוננים בעולם, כי "הייתה בעיה בשיפוט שלי וזה משהו שאני אצטרך להרהר בו". התוצאות הגרועות מגיעות בעיתוי הכי לא נוח שסון יכול היה לייחל לו, כשהוא נמצא בעיצומו של גיוס הון בסך 100 מיליארד דולר לקרן ויז'ן חדשה שאמורה להתמחות בסטארט אפים בתחום הבינה המלאכותית. כיום פועל סון באמצעות קרן וויז'ן הראשונה שמנהלת אף היא 100 מיליארד דולר, שחלקם הגדול גוייסו מסעודיה, ונחשבת לקרן הטכנולוגיה הגדולה בעולם. לפי הדוח הכספי שפורסם הבוקר, בקרן יש 88 השקעות בשווי מצרפי של 77.6 מיליארד דולר. שווי זה משקף, לפי הקרן, תשואה של 9.8% מול עלויות הרכישה. לצד ירידות השווי והמחיקות שנאלצה לבצע סופטבנק, ב-25 חברות היא רשמה עלייה בשווי. ברבעון האחרון רשמה הקרן הפסד תפעולי עצום של 8.9 מיליארד דולר. באופן חריג למדי סופטבנק לא פרסמה תחזית לביצועים להמשך השנה, כשהיא תולה זאת ברמות חוסר וודאות גבוהות מדי, כהגדרתו של סון.</p>
    </article>
  </body>
</html>