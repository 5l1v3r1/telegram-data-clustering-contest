<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697053/%D8%B3%D8%AE%D9%86%DA%AF%D9%88%DB%8C-%D8%A7%D8%B1%D8%B4%D8%AF-%D9%86%DB%8C%D8%B1%D9%88%D9%87%D8%A7%DB%8C-%D9%85%D8%B3%D9%84%D8%AD-%D9%BE%D9%87%D9%BE%D8%A7%D8%AF-%D9%85%D9%86%D9%87%D8%AF%D9%85-%D8%B4%D8%AF%D9%87-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D9%85%DB%8C%E2%80%8C%D8%AA%D9%88%D8%A7%D9%86%D8%B3%D8%AA-%D8%AA%D9%87%D8%B1%D8%A7%D9%86-%D8%B1%D8%A7-%D8%A7%D8%B2-%D9%81%D8%B1%D8%A7%D8%B2-%D8%AF%D8%B1%DB%8C%D8%A7%DB%8C-%D8%B9%D9%85%D8%A7%D9%86-%D8%B1%D8%B5%D8%AF-%DA%A9%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="سخنگوی ارشد نیروهای مسلح: پهپاد منهدم شده آمریکایی می‌توانست تهران را از فراز دریای عمان رصد کند"/>
    <meta property="og:description" content="حوادث اخیر کشور عراق نیز با دخالت های مستقیم آمریکا در وقوع است، استکبار جهانی می‌خواهد این مساله را به مردم القا کند که فقر و مشکلات زیرساختی آنها به دلیل همکاری دولت عراق با ایران است."/>
  </head>
  <body>
    <article>
      <h1>سخنگوی ارشد نیروهای مسلح: پهپاد منهدم شده آمریکایی می‌توانست تهران را از فراز دریای عمان رصد کند</h1>
      <address><time datetime="2019-11-06T00:00:00+00:00">06 Nov 2019</time> by <a rel="author">عصر ايران</a></address>
      <p>
        <b>حوادث اخیر کشور عراق نیز با دخالت های مستقیم آمریکا در وقوع است، استکبار جهانی می‌خواهد این مساله را به مردم القا کند که فقر و مشکلات زیرساختی آنها به دلیل همکاری دولت عراق با ایران است.</b>
      </p>
      <figure>
        <img src="https://cdn.asriran.com/files/fa/news/1398/8/15/1034124_419.jpg"/>
      </figure>
      <p>سخنگوی ارشد نیروهای مسلح جمهوری اسلامی ایران گفت: تهدید نرم خطر بزرگی است که از جانب آمریکا احساس می‌شود، اگر این کشور در جنگ نرم موفق شود جنگ نظامی را نیز علیه جمهوری اسلامی آغاز خواهد کرد.</p>
      <p>سردار سرتیپ پاسدار ابوالفضل شکارچی سه‌شنبه شب دریادواره شهید عسگری جمکرانی در قم گفت:‌ بصیرت دینی مساله‌ای است که درمقابل تهدید نرم دشمن پاسخگو می‌باشد و باید بیش از پیش به آن توجه کرد.</p>
      <p>وی با اشاره به انهدام پهپاد آمریکایی گفت: پهپادهای شکارشده آمریکا برفراز آب‌های داخلی ایران از پیشرفته‌ترین و گران قیمت‌ترین جنگنده‌های دنیا به شمار می‌رفت.</p>
      <p>وی بیان کرد: تمام تجهیزات فوق سری جاسوسی در پهپادهای آمریکای منهدم شده به کار رفته بود، این پهپادها می‌توانند از فراز دریای عمان، شهر تهران را رصد کنند.</p>
      <p>شکارچی اظهار داشت: پیشرفت‌های نظامی امروز کشور محصول هشت سال جنگ تحمیلی است، امروز موشک‌های ایران با برد ۲ هزار کیلومتری خطایی در حدود یک متر دارند که نشان از عظمت پیشرفتهای جمهوری اسلامی است.</p>
      <p>وی خاطرنشان کرد: درآغاز جنگ تحمیلی عراق علیه ایران، جمهوری اسلامی از ساخت ساده‌ترین ابرازهای نظامی مانند نارنجک عاجز بود اما امروز به پیچیده‌ترین ابزارهای نظامی دست یافته است.</p>
      <p>شکارچی گفت: رعب و وحشت آمریکا و رژیم جعلی صهیونیستی بی‌جهت نیست، آنها به عمق پیشرفت‌های نظامی ایران پی‌برده اند.</p>
      <p>وی بیان داشت: روزی شعار اصلی اسرائیل «از نیل تا فرات بود» اما امروز شعار آنها صرفا گنبد آهنین و دفاع از مرزهای کنونی این رژیم جعلی است، رژیم صهیونیستی قطعا روزی از هم خواهد پاشید و چه بسا آن روز دور نباشد.</p>
      <p>وی اظهار داشت: انقلاب اسلامی فقط یک خط به نام ولایت فقیه دارد و تمام مواضعی که در برابر ولایت فقیه قرار بگیرد باطل و در مسیر آمریکاست.</p>
      <p>شکارچی با اشاره به هراس استکبار جهانی از ایران اسلامی گفت: تمام مشاوران ترامپ پیش بینی کردند شروع جنگ با فروپاشی دولت ترامپ همراه خواهد شد، حوادث امروز خلیج فارس بی‌دلیل نبوده و با جهت‌گیریهای خاص صورت می گیرد.</p>
      <p>وی افزود:‌ حوادث اخیر کشور عراق نیز با دخالت های مستقیم آمریکا در وقوع است، استکبار جهانی می‌خواهد این مساله را به مردم القا کند که فقر و مشکلات زیرساختی آنها به دلیل همکاری دولت عراق با ایران است.</p>
      <p>وی گفت: آمریکا اجازه نمی‌دهد ۷۰ درصد بودجه این کشور صرف زیرساخت‌های این کشور شود، عامل اصلی فقر و کاهش خدمات عمومی عراق، دخالت‌های آمریکا در این کشور است.</p>
      <p>سخنگوی ارشد نیروهای مسلح کشور درادامه با اشاره به جوانانی که در مسیر اهداف والای اسلام و انقلاب جان خود را فدا کردند ، اظهار داشت:‌مصداق بارز رستگاری واقعی عالم خلقت ، شهدای مسیر دفاع از آرمان‌های اسلام هستند.</p>
      <p>وی ادامه داد: رمز اصلی شهادت، هجرت از علاقه‌های مادی و دلبستگی‌های رایج دنیوی است، فردی که از این امور نتواند هجرت کند نمی‌تواند به مقام شهادت نائل شود.</p>
    </article>
  </body>
</html>