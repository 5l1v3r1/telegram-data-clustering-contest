<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/gorbatyuk-ozvuchiv-svoyu-versiyu-togo-yak-materiali-sprav-maydanu-opinilisya-u-portnova-328624_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T00:34:00+00:00"/>
    <meta property="og:title" content="Горбатюк озвучив свою версію того, як матеріали справ Майдану опинилися у Портнова"/>
    <meta property="og:description" content="Колишній голова Управління спецрозслідувань ГПУ вважає, що матеріали кримінальних проваджень міг викрасти його підлеглий."/>
  </head>
  <body>
    <article>
      <h1>Горбатюк озвучив свою версію того, як матеріали справ Майдану опинилися у Портнова</h1>
      <h2>Колишній голова Управління спецрозслідувань ГПУ вважає, що матеріали кримінальних проваджень міг викрасти його підлеглий.</h2>
      <address>
        <time datetime="2019-11-06T00:34:00+00:00">06 Nov 2019, 00:34</time>
      </address>
      <p>Колишній голова Управління спеціальних розслідувань Генпрокуратури <b><a href="https://dt.ua/UKRAINE/gorbatyuku-proponuvalosya-vse-scho-zavgodno-chumak-327231_.html">Сергій Горбатюк</a></b> не виключив, що два томи матеріалів "справ Майдану" викрали його експідлеглий у змові з Андрієм Портновим, колишнім заступником глави президентської адміністрації засудженого за держзраду Віктора Януковича.</p>
      <p>"Хочу заявити про вчинення злочину саме Портновим: завідомо неправдиве повідомлення про злочин, скоєний мною, та про ознаки організації саме ни спільно з прокурором викрадення матеріалів провадження", - заявив Горбатюк у коментарі <a href="https://www.pravda.com.ua/news/2019/11/5/7231091/">"Українській правді"</a> у вівторок, 5 листопада.</p>
      <p>"ДБР має з'ясувати, звідки у Портнова ці матеріали (кримінальні провадження на дорозі не валяються), і перевірити версію про організацію саме ним викрадення матеріалів провадження", - додав він.</p>
      <p>Ексочыльник Управління спецрозслідувань уточнив, що розслідуванням розстрілів учасників Революції Гідності довгий час займався прокурор Микола Ніколаєв. З 2018 року Горбатюк неодноразово подавав скарги на свого підлеглого, якого підозрював у "зливі" матеріалів слідства та інших порушеннях. Однак до відповідальності прокурора не притягнули.</p>
      <p>Горбатюк припускає, що частина матеріалів справ могла залишатися у Ніколаєва. При цьому колишній голова Управління спецрозслідувань підкреслив, що на момент його звільнення з ГПУ матеріали кримінальних проваджень перебували в приміщенні прокуратури.</p>
      <p>На думку Горбатюка, дії Портнова спрямовані на його дискредитацію, а також на створення формальних підстав для проведення обшуків у співробітників Управління спецрозслідувань.</p>
      <p>"Думаю, це зроблено не просто так, а саме для залякування мене в зв'язку з моїми останніми заявами про перешкоджання і блокування розслідування щодо колишніх і чинних високопосадовців", - додав він.</p>
      <p>5 листопада директор ДБР Роман Труба повідомив про реєстрацію кримінального провадження про втрату матеріалів "справ Майдану" спіробітникам Управління спецрозслідувань ГПУ. А також підтвердив, що заявником виступив Андрій Портнов, який передав ДБР "загублені" матеріали.</p>
      <p>Сам Портнов стверджує, що Сергій Горбятюк нібито вкрав два томи провадженьв, що стосуються епізодів вбивств співробітників міліції. За словами Портнова, він ці матеріали "знайшов".</p>
      <p>23 жовтня начальнику Управління спецрозслідувань ГПУ <b><a href="https://dt.ua/POLITICS/genprokuratura-zvilnila-gorbatyuka-327132_.html">Сергієві Горбатюку повідомили, що його звільнено</a></b>. Горбатюк назвав наказ генепрокурора Руслана Рябошапки незаконним і пообіцяв оскаржити його в суді.</p>
      <p>Після звільнення Горбатюк зробив заяви небажання керівництва ГПУ розслідувати діяльність ОЗУ <b><a href="https://dt.ua/POLITICS/bogdan-namagavsya-pripiniti-rozsliduvannya-sprav-maydanu-i-ozu-yanukovicha-gorbatyuk-328342_.html">Віктора Януковича, а також про тиск керівника ОП Андрія Богдана</a></b>.</p>
      <footer>За матеріалами: <a href="https://dt.ua/go/aHR0cDovL3d3dy5wcmF2ZGEuY29tLnVhLw==">Українська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>