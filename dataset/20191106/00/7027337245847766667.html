<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697111/%D8%AF%D8%A8%DB%8C%D8%B1%DA%A9%D9%84-%D8%B3%D8%A7%D8%B2%D9%85%D8%A7%D9%86-%D9%85%D9%84%D9%84-%D9%87%D9%85%D9%87-%D8%B7%D8%B1%D9%81-%D9%87%D8%A7-%D8%A8%D8%B1-%D8%AA%D8%B9%D9%87%D8%AF%D8%A7%D8%AA-%D8%AE%D9%88%D8%AF-%D8%AF%D8%B1-%D8%A8%D8%B1%D8%AC%D8%A7%D9%85-%D8%A8%D8%A7%D9%82%DB%8C-%D8%A8%D9%85%D8%A7%D9%86%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="دبیرکل سازمان ملل: همه طرف ها بر تعهدات خود در برجام باقی بمانند"/>
    <meta property="og:description" content="موضع دبیرکل در این زمینه همانطور که در مجامع عمومی و در محافل خصوصی آن را بیان کرده، همان موضع همیشگی او در مورد برجام است. او از همه کشورهای عضو سازمان ملل می خواهد هر کاری از دستشان ساخته است برای حفظ برجام انجام دهند."/>
  </head>
  <body>
    <article>
      <h1>دبیرکل سازمان ملل: همه طرف ها بر تعهدات خود در برجام باقی بمانند</h1>
      <address><time datetime="2019-11-06T00:00:00+00:00">06 Nov 2019</time> by <a rel="author">عصر ايران</a></address>
      <p>
        <b>موضع دبیرکل در این زمینه همانطور که در مجامع عمومی و در محافل خصوصی آن را بیان کرده، همان موضع همیشگی او در مورد برجام است. او از همه کشورهای عضو سازمان ملل می خواهد هر کاری از دستشان ساخته است برای حفظ برجام انجام دهند.</b>
      </p>
      <p>سخنگوی سازمان ملل گفت:‌ "آنتونیو گوترش" دبیرکل سازمان ملل در واکنش به اعلام ایران در مورد برداشتن گام چهارم در مورد برجام از همه طرف ها خواست تا به طور کامل از تعهداتشان در برجام تبعیت کنند.</p>
      <p>به گزارش ایرنا، تارنمای سازمان ملل روز چهارشنبه به نقل از"استفانی دوجاریک" سخنگوی " آنتونیو گوترش" دبیرکل سازمان ملل گزارش داد که دبیرکل نسبت به اعلام روز سه شنبه ایران واکنش نشان داده است.<br/>خبرنگاری در این جلسه از سخنگوی دبیرکل سازمان ملل سوال کرد که آیا شخص دبیرکل نسبت به اعلام ایران مبنی براینکه برنامه دارد گاز اورانیوم به درون سانتریفیوژها تزریق کند؛‌ واکنش نشان داده است،پاسخ داد: مطمئنا آقای دبیرکل نسبت به این مسئله واکنش نشان داده است. منظور من این است که ما به وضوح متوجه قضیه شده ایم و آقای دبیرکل از خبری که رئیس جمهور ایران روز سه شنبه آن را اعلام کرد مطلع هستند.<br/>وی ادامه داد:‌ دبیرکل پیوسته بر اهمیت این موضوع تاکید کردند که " برنامه جامع اقدام مشترک" موسوم به "برجام" دستاورد بزرگی در زمینه منع اشاعه سلاحهای هسته ای و دیپلماسی است و به ایجاد صلح و امنیت در منطقه و در سطح بین الملل کمک کرده است. دبیرکل یک بار دیگر تصریح می کند؛‌ تمام شرکای برجام باید به طور کامل بر سر تعهداتشان در ارتباط با توافق بمانند و همه کشورهای عضو سازمان ملل نیز همچنان به حمایتشان از توافق ادامه بدهند.<br/>سخنگوی دبیرکل سازمان افزود: موضع دبیرکل در این زمینه همانطور که در مجامع عمومی و در محافل خصوصی آن را بیان کرده، همان موضع همیشگی او در مورد برجام است. او از همه کشورهای عضو سازمان ملل می خواهد هر کاری از دستشان ساخته است برای حفظ برجام انجام دهند.</p>
      <p>رئیس جمهوری اسلامی ایران در حساب کاربری خود در توئیتر نوشت: در راستای کاهش تعهدات برجامی، امروز چهارشنبه ۱۵ آبان ماه گازدهی به ۱۰۴۴ سانتریفیوژ آغاز می‌شود.</p>
      <p>حجت الاسلام والمسلمین حسن روحانی روز چهارشنبه در حساب کاربری خود در توییتر نوشت: گام چهارم ایران در کاهش تعهدات برجامی امروز با گازدهی به ۱۰۴۴ سانتریفیوژ آغاز می شود. در این پیام آمده است: به جهت سیاست‌های آمریکا و متحدانش فوردو به زودی کاملا فعال خواهد شد.</p>
      <p>رئیس جمهوری روز گذشته در مراسم افتتاح کارخانه نوآوری از اجرای گام چهارم کاهش تعهدات برجامی ایران خبر داد و گفت از فردا (امروز چهارشنبه) به زنجیره میانی سانتریفیوژهای IR۶ گاز تزریق خواهد شد.</p>
      <p>رئیس جمهوری در عین حال تاکید کرد که این گام هم همانند سه گام قبلی ایران برگشت پذیر است و در صورتی که شرکای برجام به تعهدات خود برگردند، ایران هم تعهدات خود را اجرا خواهد کرد.</p>
      <p>کاظم غریب آبادی سفیر ایران در وین هم روز سه شنبه اعلام کرد که کاهش تعهدات برجامی ایران و گاز دهی(UF۶) در تاسیسات فوردو طی نامه ای به اطلاع آژانس بین المللی انرژی اتمی رسید.</p>
    </article>
  </body>
</html>