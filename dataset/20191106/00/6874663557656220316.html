<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773167,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="שוק המט&quot;ח: השקל ממשיך להתחזק מול המטבעות המובילים"/>
    <meta property="og:description" content="הדולר נחלש ב-0.3% ושערו היציג נקבע על ב-3.49 שקלים, היורו נחלש ב-0.5% ושערו היציג נקבע על 3.87 שקלים; בשווקים הבינ&quot;ל, לאחר העליות של הדולר אתמול - היורו עולה ב-0.2%, נסחר ב-1.109 דולר"/>
  </head>
  <body>
    <article>
      <h1>שוק המט"ח: השקל ממשיך להתחזק מול המטבעות המובילים</h1>
      <h2>הדולר נחלש ב-0.3% ושערו היציג נקבע על ב-3.49 שקלים, היורו נחלש ב-0.5% ושערו היציג נקבע על 3.87 שקלים; בשווקים הבינ"ל, לאחר העליות של הדולר אתמול - היורו עולה ב-0.2%, נסחר ב-1.109 דולר</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">שירות כלכליסט</a></address>
      <p>נמשכת מגמת ההתחזקות בשקל, מול שני המטבעות המובילים: היום (ד') הדולר ירד ב-0.3% מול המטבע הישראלי ושערו היציג נקבע על 3.49 שקלים, היורו נחלש ב-0.5% ושערו היציג נקבע על 3.87 שקלים (אתמול <a href="https://www.calcalist.co.il/markets/articles/0,7340,L-3773112,00.html">איבד הדולר היציג 0.6%</a>, היורו היציג נחתך ב-1.1%). </p>
      <p>בשווקים הבינ"ל נרשמת רגיעה, בהמשך לעליות החזקות של הדולר ביממה אחרונה: היורו עולה ב-0.2%, נסחר ב-1.109 דולר, הפאונד עולה ב-0.1%, נסחר ב-1.289 דולר.</p>
      <p>אתמול נרשמה בשווקים תנועה לא שגרתית, המשקפת את עמדת ההמתנה שבה נמצאים המשקיעים לקראת התפתחוית חדשות בחזית הסחר: מהצד האחד, המשקיעים נטשו את נכסי המקלט הקלאסיים - ובהתאם מחיר הזהב נפל ב-1.8% (27.40 דולר) ונקבע על 1,483.70 דולר לאונקיה. במקביל, יציאה משוק אגרות החוב של ארה"ב הובילה לעלייה חזקה של 8 נק' בסיס בתשואת אג"ח ארה"ב, ל-1.87%.</p>
      <p>מהצד האחר, בניגוד למצב הרווח שבו הכספים שיוצאים משוק האג"ח מוזרמים לשוק המניות, הפעם לא נרשמה תנועה דומה. מדד דאו ג'ונס עלה אמש ב-0.1% בלבד, S&amp;P 500 ירד ב-0.1%, נאסד"ק ננעל ללא תנועה מהותית. המגמה נמשכת הבוקר באסיה - מדד ניקיי עולה ב-0.1%, האנג סנג יורד ב-0.1% ושנגחאי נחלש ב-0.2%. </p>
      <p>הדולר הוא הנהנה העיקרי מהתנועות האמורות, ונתוני מאקרו חיוביים שפורסמו אמש בניו יורק רק תרמו למגמה: היורו ירד אתמול ב-0.5% מול הדולר, הפרנק ירד בשיעור דומה מול מקבילו האמריקאי. בסך הכול עלה הדולר ב-0.4% מול האינדקס של המטבעות המובילים. "מעבר לענייני הסחר של ארה"ב-סין, שוק המט"ח מגיב לסימנים של חוזקה בכלכלת ארה"ב", מצוטט ב-CNBC קיוסוקה סוזוקי (Kyosuke Suzuki), מנהל מסחר מט"ח בסוסייטה ג'נרל.</p>
      <p> </p>
      <figure>
        <img src="https://images1.calcalist.co.il/PicServer3/2018/06/13/824405/12_l.jpg"/>
        <figcaption>צילום: בלומברג</figcaption>
      </figure>
    </article>
  </body>
</html>