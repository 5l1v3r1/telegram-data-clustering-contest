<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697089/%D8%AF%D8%A7%D8%AF%D8%B3%D8%AA%D8%A7%D9%86-%DA%A9%D9%84-%DA%A9%D8%B4%D9%88%D8%B1-%D8%AC%D8%B1%D8%A7%DB%8C%D9%85-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%AE%D8%A7%D8%B1%D8%AC-%D8%A7%D8%B2-%D9%86%D9%88%D8%A8%D8%AA-%D8%B1%D8%B3%DB%8C%D8%AF%DA%AF%DB%8C-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="دادستان کل کشور: جرایم انتخاباتی خارج از نوبت رسیدگی می‌شود"/>
    <meta property="og:description" content="انجام هر گونه فعالیت تبلیغاتی برای نامزدهای نمایندگی از هر وسیله رسمی و دولتی، استفاده از وسایل و امکانات کلیه دستگاه‌های اجرایی و موسسات عمومی غیردولتی و هر نهاد بهره‌مند از بودجه و اموال عمومی و نیز فعالیت کارمند در ساعات اداری ممنوع است و هیچ کدام از دست‌اندرکاران امور اجرایی و نظارتی انتخاباتی نیز، نمی‌توانند به نفع یا به ضرر نامزدها و جریانات سیاسی در انتخابات اعلام نظر کنند."/>
  </head>
  <body>
    <article>
      <h1>دادستان کل کشور: جرایم انتخاباتی خارج از نوبت رسیدگی می‌شود</h1>
      <address><time datetime="2019-11-06T00:00:00+00:00">06 Nov 2019</time> by <a rel="author">عصر ايران</a></address>
      <p>
        <b>انجام هر گونه فعالیت تبلیغاتی برای نامزدهای نمایندگی از هر وسیله رسمی و دولتی، استفاده از وسایل و امکانات کلیه دستگاه‌های اجرایی و موسسات عمومی غیردولتی و هر نهاد بهره‌مند از بودجه و اموال عمومی و نیز فعالیت کارمند در ساعات اداری ممنوع است و هیچ کدام از دست‌اندرکاران امور اجرایی و نظارتی انتخاباتی نیز، نمی‌توانند به نفع یا به ضرر نامزدها و جریانات سیاسی در انتخابات اعلام نظر کنند.</b>
      </p>
      <p>دادستان کل کشور با توجه به در پیش بودن انتخابات مجلس شورای اسلامی اطلاعیه‌ای را صادر کرد که در بخشی از این اطلاعیه بر رسیدگی به تخلفات و جرائم انتخابات به صورت فوق‌العاده و خارج از نوبت تأکید شده است.</p>
      <p>به گزارش عصرایران،  حجت الاسلام محمد جعفر منتظری، دادستان کل کشور با توجه به در پیش بودن انتخابات مجلس شورای اسلامی اطلاعیه‌ای را صادر کرد.</p>
      <p>در متن این اطلاعیه آمده است: «به اطلاع مردم شریف و عزیز ایران اسلامی و به ویژه اشخاصی که قصد نامزدی و رقابت در عرصه انتخابات یازدهمین دوره مجلس شورای اسلامی را دارند می‌رساند بر اساس قانون انتخابات مجلس شورای اسلامی و از جمله مواد ۵۶، ۵۹، ۶۰، ۶۱ و ۶۵ مکرر آن:</p>
      <p>۱- زمان قانونی و مجاز فعالیت تبلیغات انتخاباتی نامزدهای نمایندگی، به مدت یک هفته تعیین شده که از ۸ روز قبل از روز اخذ رای آغاز می‌شود و تا ۲۴ ساعت قبل از اخذ رای ادامه دارد، بنابراین انجام هر گونه فعالیت تبلیغات انتخاباتی به نفع یا علیه نامزدها، توسط هر کسی و از جمله نامزدها، ستادهای تبلیغات انتخاباتی و طرفداران ایشان از تاریخ 98.11.24 تا تاریخ 98.12.1 پایان زمان اخذ رای، ممنوع است.</p>
      <p>۲- انجام هر گونه فعالیت تبلیغاتی برای نامزدهای نمایندگی از هر وسیله رسمی و دولتی، استفاده از وسایل و امکانات کلیه دستگاه‌های اجرایی و موسسات عمومی غیردولتی و هر نهاد بهره‌مند از بودجه و اموال عمومی و نیز فعالیت کارمند در ساعات اداری ممنوع است و هیچ کدام از دست‌اندرکاران امور اجرایی و نظارتی انتخاباتی نیز، نمی‌توانند به نفع یا به ضرر نامزدها و جریانات سیاسی در انتخابات اعلام نظر کنند.</p>
      <p>۳- نصب هر گونه آگهی و سایر اقلام تبلیغات انتخاباتی نامزدها بر روی تابلوها، خودروها و سایر تجهیزات و تاسیسات دولتی و عمومی و نیز بر روی اماکن خصوصی بدون رضایت ذی‌حق، در سراسر کشور ممنوع است.<br/><br/>۴- اغوا و فریب مردم، اظهار مطالب خلاف واقع و نیز هر گونه هتک حرمت و حثیت اشخاص به صورت فیزیکی یا از طریق شبکه‌های اجتماعی و فضای مجازی، تخریب اقلام تبلیغاتی نامزدها در مهلت قانونی تبلیغات، استفاده از کاروان‌های تبلیغاتی و بر هم زدن اجتماعات قانونی و تعرض به ستادهای انتخاباتی نامزدها در عرصه فعالیت‌های تبلیغاتی انتخابات ممنوع است؛ لذا به همه داوطلبین نمایندگی مجلس شورای اسلامی و ستادهای تبلیغات انتخاباتی و طرفداران آن‌ها توجه داده می‌شود تا ضمن رعایت قانون، از هر نوع فعالیت دارای شائبه تبلیغات انتخاباتی به نفع خود یا علیه دیگری جدا خودداری نمایند.</p>
      <p>از کلیه دستگاه‌های اجرایی، نظارتی، انتظامی و اطلاعاتی و نیز دیده‌بانان مردمی عرصه پیشگیری انتظار دارد ضمن هماهنگی و همکاری لازم، تخلفات و جرایم انتخاباتی زودهنگام مذکور را به همراه مستندات مربوط، به ستادهای پیشگیری و رسیدگی به جرایم و تخلفات انتخاباتی استان و شهرستان ذی‌ربط گزارش نمایند.<br/><br/>بدیهی است نمایندگان مجلس شورای اسلامی هم که مصمم به نامزدی در انتخابات پیش‌رو هستند، برنامه‌های مرتبط با اجرای وظایف نمایندگی و نحوه حضور در مجامع، محافل و حوزه‌های انتخابیه خود را به گونه‌ای تمشیت می‌نمایند که هیچ گونه شائبه تبلیغات انتخاباتی ایجاد نشود.<br/><br/>همچنین در اجرای مواد ۱۷ و ۶۷ قانون انتخابات مجلس شورای اسلامی، مراجع قضایی ضمن هماهنگی با ناظرین شورای نگهبان و هیأت‌های اجرایی، اقدامات لازم را به منظور پیشگیری از وقوع جرم، در محدوده مقررات انجام می‌دهند و به تخلفات و جرائم انتخابات هم، به صورت فوق‌العاده و خارج از نوبت رسیدگی می‌کنند.»</p>
    </article>
  </body>
</html>