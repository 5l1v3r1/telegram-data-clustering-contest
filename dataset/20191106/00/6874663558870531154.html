<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773176,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="המשרד להגנת הסביבה העניק היתר פליטות לאסדת לווייתן"/>
    <meta property="og:description" content="ההיתר האחרון בשורת אישורי העבודה הסביבתיים, שהושלם ונכנס לתוקף, מוביל את הדרך להזרמת גז מהמאגר של נובל אנרג'י כבר בשבועות הקרובים. המשרד: שלב הכרחי בדרך לסגירת היחידות הפחמיות המזהמות בתחנת הכוח אורות רבין"/>
  </head>
  <body>
    <article>
      <h1>המשרד להגנת הסביבה העניק היתר פליטות לאסדת לווייתן</h1>
      <h2>ההיתר האחרון בשורת אישורי העבודה הסביבתיים, שהושלם ונכנס לתוקף, מוביל את הדרך להזרמת גז מהמאגר של נובל אנרג'י כבר בשבועות הקרובים. המשרד: שלב הכרחי בדרך לסגירת היחידות הפחמיות המזהמות בתחנת הכוח אורות רבין</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">ליאור גוטמן</a></address>
      <p>המשרד להגנת הסביבה מעדכן הבוקר (ד') כי הושלם ונכנס לתוקפו <a href="https://www.calcalist.co.il/local/articles/0,7340,L-3756096,00.html">היתר הפליטה לאסדת לווייתן</a>, המופעלת על ידי חברת נובל אנרג'י. היתר זה הוא האחרון בשורת אישורי העבודה הסביבתיים, והשלמתו מובילה את הדרך להזרמת גז מהמאגר כבר בשבועות הקרובים.</p>
      <p> </p>
      <figure>
        <img src="https://images1.calcalist.co.il/PicServer3/2017/05/08/723478/14_l.jpg"/>
        <figcaption>אסדת קידוח לווייתן <br/>צילום: אלעד גרשגורן</figcaption>
      </figure>
      <p>ההיתר ניתן לאחר <a href="https://www.calcalist.co.il/local/articles/0,7340,L-3764825,00.html">שימוע ציבורי</a>, ולטענת אנשי המשרד הוא "מציב תנאים ומגבלות מחמירות על הפליטות לאוויר, במטרה להביא לצמצום ומניעה של זיהום האוויר, הכול לשם הגנה על חיי אדם, בריאותם ואיכות חייהם, ולשם הגנה על הסביבה, לרבות משאבי הטבע, המערכות האקולוגיות והמגוון הביולוגי, למען הציבור ולמען הדורות הבאים".</p>
      <p>במשרד מחדדים שהזרמת הגז הטבעי מאסדת לווייתן היא שלב הכרחי בדרך לסגירת היחידות הפחמיות המזהמות בתחנת הכוח אורות רבין (יחידות 1-4) בעשור הבא, ושהדבר יסייע גם "בהפחתת שימוש בדלקים מזהמים במשק כולו". השלב הבא צפוי להיות הרצת המתקן, המוצב במרחק של כ-10 ק"מ מערבית לחוף דור, במטרה לבחון את כמות הפליטות ואת העמידה של המתקן במגבלות שהוצבו לו. "בתקופה זו, לפי הצהרת נובל, ייפלטו 49 טון NMVOC (תרכובות אורגניות נדיפות למעט מתאן, ל.ג) במהלך שני פרקי זמן של 8 שעות. המשרד חייב את בעל מקור הפליטה לפרסם באופן ברור את השלבים השונים בתוכנית זו, ולעדכן את הציבור", נמסר. עוד מבטיחים במשרד ניטור על החוף ובסביבת האסדה, כמו גם דגימה מתמשכת של הפליטות שהוקצבו לבעלי האסדה, על בסיס שוטף. גיא סמט, מנכ"ל המשרד להגנת הסביבה, סיכם כי "מדינת ישראל פועלת בנחישות לשיפור איכות האוויר על ידי הפסקת השימוש בפחם ובדלקים מזהמים. אחרי ששמענו את הערות הציבור והטמענו את חלקן, ולאחר בדיקה קפדנית שכללה גם את דחיית הבקשה ודרישה לתיקונה, ניתן היתר פליטה הצפוי להפחית את המזהמים הנפלטים כיום מתחנת הכוח הפחמית בחדרה. זהו שלב מהותי במעבר של משק האנרגיה בישראל לדלקים נקיים יותר, והתבססותו על אנרגיות מתחדשות ואגירת אנרגיה".</p>
    </article>
  </body>
</html>