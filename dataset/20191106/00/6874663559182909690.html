<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773143,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="דלק רכב שווה פחות מהיום שבו גיל אגמון השתלט עליה"/>
    <meta property="og:description" content="לפני תשע שנים הפך המנכ&quot;ל השכיר לבעל השליטה ביבואנית מאזדה, פורד, ב.מ.וו ומיני. מאז המותגים הללו איבדו את ההובלה במכירות ומניית דלק רכב צנחה ב־25% ושווי החברה הגיע ל־1.15 מיליארד שקל"/>
  </head>
  <body>
    <article>
      <h1>דלק רכב שווה פחות מהיום שבו גיל אגמון השתלט עליה</h1>
      <h2>לפני תשע שנים הפך המנכ"ל השכיר לבעל השליטה ביבואנית מאזדה, פורד, ב.מ.וו ומיני. מאז המותגים הללו איבדו את ההובלה במכירות ומניית דלק רכב צנחה ב־25% ושווי החברה הגיע ל־1.15 מיליארד שקל</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">אורי גלאור ותומר הדר</a></address>
      <p>בחודש שעבר מלאו תשע שנים ליום שבו גיל אגמון הפך ממנכ"ל שכיר לבעל השליטה (37.4%) ב<a href="https://www.calcalist.co.il/stocks/home/0,7340,L-3959-829010,00.html?quote=%D7%93%D7%9C%D7%A7%20%D7%A8%D7%9B%D7%91">דלק רכב</a>, יבואנית מאזדה, פורד, ב.מ.וו ומיני לישראל. אגמון רכש 22% מחברה מידי קבוצת דלק תמורת מיליארד שקל. מניות אלה הצטרפו ל־15.5% שצבר בתקופתו כמנכ"ל החברה, משנת 2003. העליות שידעה מניית החברה מאז הפכו בתקופה האחרונה לירידות, שהפכו את שווי החברה לנמוך יותר מכפי שהיה כשאגמון רכש את השליטה בה.</p>
      <p>ב־20 באוקטובר 2010 רכש אגמון את המניות במחיר של 50 שקל למניה. העסקה נעשתה בפרמיה של 10% על מחיר השוק באותה העת. מחיר המניה המתואם במועד העברת השליטה עמד על 16.5 שקל למניה. כיום מחיר המניה נמוך ב־25% ועומד על 12.4 שקל בלבד, ומשקף לחברה שווי של 1.15 מיליארד שקל.</p>
      <figure>
        <img src="https://images1.calcalist.co.il/PicServer3/2019/11/05/945448/2L.jpg"/>
      </figure>
      <p>
        <b>ירידה של יותר מ־20% במניה מאז אוגוסט</b>
      </p>
      <p>מניית דלק רכב צנחה ביותר מ־6% שלשום, במחזור גבוה יחסית של 2.8 מיליון שקל. בכך סגרה המניה ירידה של יותר מ־20% משוויה לאחר הזינוק שרשמה עם פרסום הדו"חות הכספיים לרבעון השני, לקראת סוף אוגוסט. נראה שהטריגר לירידה החדה היה פרסום נתוני המסירות של איגוד יבואני הרכב. אלה לא בישרו טובות עבור דלק רכב, שסיכמה את חודש אוקטובר עם ירידה של 42% במסירות כלי הרכב - 818 כלי רכב בלבד לעומת 1,417 באוקטובר המקביל.</p>
      <p>מאזדה המשיכה להידרדר, עם מכירות של 518 מכוניות באוקטובר בלבד, אל מול 916 באוקטובר המקביל - צניחה של 43%. גם המותג פורד נשחק באוקטובר: 92 מכוניות נמסרו לעומת 111 בחודש המקביל ב־2018. מותג היוקרה ב.מ.וו הציג את אותה מגמה, ומסירות ב.מ.וו ומיני הסתכמו ב־208 מכוניות בלבד. באוקטובר אשתקד נמסרו 390 כלי רכב של ב.מ.וו ומיני - ירידה של 46.7%.</p>
      <p>בעשרת החודשים הראשונים של השנה הציגה דלק רכב מסירות של 14,148 כלי רכב, המהווים נתח שוק של 6.1% מסך המסירות. זוהי ירידה של 19.3% מהמסירות בתקופה המקבילה, שעמדו על 17,636 והיוו 7.1% מסך המסירות. בסיכום עשרת החודשים הללו, סך המסירות בשוק ירד ב־5.8% והסתכם ב־232,077. זאת לעומת 246,336 בתקופה המקבילה בשנה שעברה, שאותה סיכם שוק הרכב הישראל עם ירידה של 5% במסירות. בשנת 2017 חלה ירידה של 1.8%, לאחר כמה שנות גאות במסירות הרכבים בשוק הישראלי.</p>
      <p>
        <b>ספינת הדגל במחיר גבוה ביחס למתחרות</b>
      </p>
      <p>דלק רכב בתקופה לא קלה. בינואר הקרוב יעלה מס הקנייה על המכוניות ההיברידיות העממיות מ־30% ל־45%. כתוצאה יונדאי, קיה וטויוטה החלו בתהליך אגירה של רכבים היברידיים, שישוחררו ממכס בחודש הבא ויטפטפו לשוק בשנת 2020. סימנים ראשונים מורגשים כבר כיום, עם ההצטיידויות המואצות של ציי רכב לפני עליית המחיר.</p>
      <p>לדלק רכב אין דגמים ההיברידיים ולפיכך השוק חסום בפניה. קשה כעת לחברה לבצע עסקאות מכירה למאזדה ופורד במחיר שיתחרה בביקוש להיברידיות. גם ספינת הדגל של מאזדה, מאזדה 3, הושקה לציבור בחודש שעבר, אך תג מחיר של 145 אלף שקל - 6,000־10,000 שקל מעל למתחרים - פוגע בסיכויי ההצלחה שלה בשוק.</p>
      <p>במקביל לצניחה בנתוני מכירות הרכבים צנחו ברבעון השני של דלק רכב צנחו גם ההכנסות ממגזר יבוא ומכירת כלי רכב. אלה ירדו ב־24% והסתכמו ב־541 מיליון שקל, אל מול 711 מיליון שקל ברבעון המקביל. הרווח התפעולי במגזר זה ירד ב־19% והגיע ל־46.8 מיליון שקל.</p>
      <p>גם ההכנסות ממגזר מכירות החלפים ושירותי המוסך, שנחשב באופן מסורתי למכניס ורווחי, ירדו ב־8.7% ברבעון השני והסתכמו ב־58.6 מיליון שקל. הרווח התפעולי של המגזר נחתך ב־22% והסתכם ב־12.2 מיליון שקל.</p>
      <figure>
        <img src="https://images1.calcalist.co.il/PicServer3/2018/01/07/785128/CAL0107658_l.jpg"/>
        <figcaption>גיל אגמון בעל השליטה בדלק רכב <br/>צילום: יוסי אלוני</figcaption>
      </figure>
    </article>
  </body>
</html>