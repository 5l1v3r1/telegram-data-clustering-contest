<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697086/%DB%8C%DA%A9-%D9%BE%D9%86%D8%AC%D9%85-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%AF%D8%AE%D8%A7%D9%86%DB%8C%D8%A7%D8%AA-%D9%85%D8%B5%D8%B1%D9%81-%D9%85%DB%8C%E2%80%8C%DA%A9%D9%86%D9%86%D8%AF%D9%81%DA%A9%D8%B1-%D8%AE%D9%88%D8%AF%DA%A9%D8%B4%DB%8C-%D8%AF%D8%B1-%D8%A8%DB%8C%D9%86-%DB%8C%DA%A9-%DA%86%D9%87%D8%A7%D8%B1%D9%85-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%A7%DB%8C%D8%B1%D8%A7%D9%86%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="یک پنجم دانشجویان دخانیات مصرف می‌کنند/فکر خودکشی در بین یک چهارم دانشجویان ایرانی"/>
    <meta property="og:description" content="میل به مهاجرت، امید به آینده، اخلاق شهروندی و قانون‌گریزی و ... از جمله عناوینی بود که در پژوهش به کار بردیم، به گونه‌ای که ما در این پژوهش ۱۹۷ مطالعه از بین ۳۵۰ مطالعه را انتخاب کردیم و تمرکز اصلی ما بر روی دانشجویان دانشگاه‌های دولتی وزارت علوم صورت گرفت."/>
  </head>
  <body>
    <article>
      <h1>یک پنجم دانشجویان دخانیات مصرف می‌کنند/فکر خودکشی در بین یک چهارم دانشجویان ایرانی</h1>
      <address><time datetime="2019-11-06T00:00:00+00:00">06 Nov 2019</time> by <a rel="author">عصر ايران</a></address>
      <p>
        <b>میل به مهاجرت، امید به آینده، اخلاق شهروندی و قانون‌گریزی و ... از جمله عناوینی بود که در پژوهش به کار بردیم، به گونه‌ای که ما در این پژوهش ۱۹۷ مطالعه از بین ۳۵۰ مطالعه را انتخاب کردیم و تمرکز اصلی ما بر روی دانشجویان دانشگاه‌های دولتی وزارت علوم صورت گرفت.</b>
      </p>
      <p>یک پژوهشگر پژوهشکده مطالعات فرهنگی و اجتماعی وزارت علوم با تأکید بر اینکه باید برنامه‌های آگاهی‌بخشی در دانشگاه‌های ایران اجرایی شود، گفت: بر اساس پژوهش انجام‌شده یک پنجم دانشجویان در کشور دخانیات و یک چهارم مشروبات الکلی مصرف می‌کنند و یک چهارم آن‌ها نیز به خودکشی فکر می‌کنند.</p>
      <p>به گزارش ایسنا، دکتر آمنه صدیقیان در همایش ملی مطالعات فرهنگی و اجتماعی آموزش عالی به تشریح جزئیات یک پژوهش در مورد مسائل اجتماعی زندگی دانشجویان پرداخت و گفت: در این مطالعه که از رویکرد ترکیبی استفاده شده است، سعی کردیم پژوهش علاوه بر جمع‌آوری نظرات دانشجویی بر اساس مطالعه زندگی دانشجویی صورت بگیرد، به طوری که در گام رویکرد علنی علاوه بر بررسی پژوهش‌های موجود، تحلیل‌ها در مورد مسائل اجتماعی و روز جامعه به کار برده شد.</p>
      <p>عضو هیأت علمی پژوهشکده مطالعات فرهنگی و اجتماعی وزارت علوم خاطر نشان کرد: میل به مهاجرت، امید به آینده، اخلاق شهروندی و قانون‌گریزی و ... از جمله عناوینی بود که در پژوهش به کار بردیم، به گونه‌ای که ما در این پژوهش ۱۹۷ مطالعه از بین ۳۵۰ مطالعه را انتخاب کردیم و تمرکز اصلی ما بر روی دانشجویان دانشگاه‌های دولتی وزارت علوم صورت گرفت.</p>
      <p>دکتر صدیقیان با تأکید بر اینکه یک پنجم دانشجویان از دخانیات استفاده می‌کنند، خاطر نشان کرد: نتایج این پژوهش نشان داد که یک چهارم دانشجویان مشروبات الکلی، یک چهارم آن‌ها به فکر خودکشی هستند و یک پنجم آن‌ها نیز با نیروی انتظامی درگیر می‌شوند.</p>
      <p>وی همچنین یادآور شد: بر اساس پژوهش صورت گرفته به این نتیجه رسیدیم که تقریبا در تمامی مسائل و معضلات اجتماعی، دانشجویان وضعیت بهتر از سایر بخش‌های جامعه را دارند و آنچه که در بین دانشجویان شایع است، این است که امید به آینده، رضایت از زندگی و دغدغه‌های کار در بین دانشجویان بسیار جدی‌تر از سایر اقشار جامعه وجود دارد.</p>
      <p>این پژوهشگر تشریح کرد: ما در مطالعات خود، مسائل و معضلات اجتماعی دانشجویان چهار کشور آمریکا، کانادا، انگلیس و استرالیا را نیز انتخاب کردیم که در بین این افراد نیز مصرف مواد مخدر، مشروبات، سرقت، خشونت جنسی و مصرف دخانیات مورد بررسی قرار گرفت و در نهایت برنامه‌هایی که این دانشگاه‌ها برای پیشگیری از شیوع این معضلات به کار گرفته بودند را نیز مطالعه کردیم.</p>
      <p>وی در پایان خاطر نشان کرد: اغلب کشورهای توسعه یافته افزایش برنامه‌های آگاهی‌بخشی را بهترین راهکارهای پیشگیری از شیوع معضلات اجتماعی در دانشگاه‌ها و در بین دانشجویان پیاده می‌کنند و به نظر می‌رسد در کشور ما نیز باید این برنامه‌ها جدی گرفته شود.</p>
    </article>
  </body>
</html>