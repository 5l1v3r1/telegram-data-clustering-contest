<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773240,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="הנפקת דיפלומט חוזרת עם תג מחיר של 1.2 מיליארד שקל"/>
    <meta property="og:description" content="בעל השליטה ומנכ&quot;ל יבואנית ג'ילט, טייד והיינץ עורך פגישות עם גופי חיתום כדי לבצע את ההנפקה בתחילת 2020. מרבית המניות יימכרו בהצעת מכר. מחזור ההכנסות של דיפלומט עומד על 1.6 מיליארד שקל בשנה והרווח הנקי שלה על 90 מיליון שקל"/>
  </head>
  <body>
    <article>
      <h1>הנפקת דיפלומט חוזרת עם תג מחיר של 1.2 מיליארד שקל</h1>
      <h2>בעל השליטה ומנכ"ל יבואנית ג'ילט, טייד והיינץ עורך פגישות עם גופי חיתום כדי לבצע את ההנפקה בתחילת 2020. מרבית המניות יימכרו בהצעת מכר. מחזור ההכנסות של דיפלומט עומד על 1.6 מיליארד שקל בשנה והרווח הנקי שלה על 90 מיליון שקל</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">גולן חזני</a></address>
      <p>שנה לאחר <a href="https://www.calcalist.co.il/markets/articles/0,7340,L-3749875,00.html">שבחנה את המהלך</a> והחליטה לדחות אותו, הנפקת דיפלומט בבורסת תל אביב חוזרת לשולחן.</p>
      <p>ל"</p>
      <p>כלכליסט" נודע כי הבעלים והמנכ"ל של יבואנית מוצרי הטיפוח והטואלטיקה נעם וימן מקיים בימים אלו פגישות עם גופי החיתום המובילים בשוק ההון, וזאת במטרה לבצע את ההנפקה בתחילת 2020, על בסיס הדו"חות השנתיים של 2019.</p>
      <p>השווי שאליו מכוונת החברה הוא 1.3-1.2 מיליארד שקל.</p>
      <figure>
        <img src="https://images1.calcalist.co.il/PicServer3/2019/11/06/945774/AB.jpg"/>
      </figure>
      <p>לפחות חלק מההנפקה יתבצע בהצעת מכר - כלומר בעלי החברה הנוכחיים, משפחת וימן, ימכרו נתח מהמניות שלהם. ייתכן שאף ההנפקה כולה תבוצע בדרך זו.</p>
      <p>כפי שנחשף ב"כלכליסט" בשנה שעברה, דיפלומט בחנה את האפשרות להנפיק את החברה בבורסה, אך בהמשך נסוגה מהמהלך, שכעת תופס תאוצה.</p>
      <p>דיפלומט נוסדה ב־1963 כשותפות בין משפחת וימן ומשפחת מנדל האמריקאית. החברה מייבאת ומפיצה את מוצרי הענקית האמריקאית פרוקטר אנד גמבל, שבאמתחתה מותגי ג'ילט, אותם רכשה פרוקטר ב־2005 מהמיליארדר וורן באפט.</p>
      <p>דיפלומט מפיצה את מוצרי פרוקטר אנד גמבל גם בגיאורגיה, קפריסין, דרום אפריקה וניו זילנד. בנוסף, דיפלומט היא היבואנית הרשמית של מוצרי חברת המזון היינץ, אבקות הכביסה טייד ואריאל, שוקולד מילקה, קפה ג’ייקובס, מותג הצ’יפס פרינגלס, סוללות דורסל ודגני הבוקר קלוגס.</p>
      <figure>
        <img src="https://images1.calcalist.co.il/PicServer3/2018/05/26/819805/1.jpg"/>
        <figcaption>נועם וימן, הבעלים והמנכ"ל של דיפלומט. החברה פועלת גם בדרום אפריקה, ניו זילנד, גיאורגיה וקפריסין <br/>צילום: יוני רייף</figcaption>
      </figure>
      <p>
        <b>"מדובר בחברה ותיקה עם רווחיות יציבה"</b>
      </p>
      <p>דיפלומט פועלת מאזור התעשיה איירפורט סיטי, אבל חתמה לפני שנה על הסכם למעבר לאזור התעשייה אנטרפארק, שליד מחלף ניצני עוז. החברה חתמה על הסכם שכירות לטווח ארוך בשטח של 30 דונם, עם מחסנים של 50 אלף מ"ר, להקמת מרכז לוגיסטי חדיש. "מדובר בחברה ותיקה עם רווחיות יציבה ופריסה רחבה של מוצרים שהיא מייבאת, שמקטינים את הסיכון שלה", אמר אחד החתמים שנפגשו עם החברה.</p>
      <p>הרווחיות המצרפית של ארבע החברות המובילות בתחום הטיפוח והטואלטיקה בישראל - דיפלומט, שסטוביץ', אלפא קוסמטיקה ויוניליוור - זינקה בשנים 2014־2012 מכ־175 מיליון שקל לכ־295 מיליון שקל, ומשיעור רווחיות ממוצע של כ־8.5% לכ־14%. דיפלומט היא חברה פרטית, אולם עפ"י הערכות מחזור ההכנסות שלה עומד על כ־1.6 מיליארד שקל בשנה והרווח הנקי של החברה עומד על 80־90 מיליון שקל בשנה.</p>
      <p>
        <b>האיום המרכזי על החברה: רפורמת היבוא המקביל</b>
      </p>
      <p>עם זאת, קיימים גם איומים לא מעטים על החברה, כמו הרפורמה של משרד הבריאות, שנועדה להקל מאד על היבוא המקביל ועלולה לפגוע ברווחיה. נכון להיום, היבוא המקביל לא ממש מצליח בישראל, בינתיים בעיקר בשל מגבלות רגולטוריות של משרד הבריאות.</p>
      <p>בנוסף, רשות התחרות מקיימת בדיקה מתמדת אודות מהלכים של יבואניות בלעדיות לחסום את היבוא המקביל בשיטות שונות.</p>
      <p>לפני שנה וחצי רכשה דיפלומט את המחצית השניה של מניות יבואנית הטונה סטארקיסט מידי מיכאל מיטלמן. הכנסותיה של סטארקיסט הן 310 מיליון שקל בשנה.</p>
      <p>שסטוביץ', המתחרה הגדולה, מפיצה בבלעדיות את משחת השיניים קולגייט ודיאודורנטים של ספיד סטיק ומחזור המכירות שלה מוערך בכ־800 מיליון שקל בשנה. לאלפא קוסמטיקה מחזור מכירות שנתי של כ־400 מיליון שקל בשנה. ליבואנית מוצרי המזון יוניליוור, המייבאת גם דיאודורנטים של דאב, אקס ורקסונה, מחזור של כ־300 מיליון שקל בשנה.</p>
      <p>דיפלומט נחשבת להנפקה גדולה, והיא מצטרפת לרשת המרכולים יוחננוף, שבימים אלה מקיימת רוד שואו לקראת הנפקת הרשת שבבעלות המשפחה בשבוע הבא, בבורסה. בשוק ההון מספרים על רוד שואו מוצלח וקבלת פנים חמה שצפויה לחברה. יוחננוף שואפת לשווי של 1.8־2 מיליארד שקל, אך בשוק החיתום טוענים כי מדובר בשווי גבוה, שהחברה תתקשה להשיגו.</p>
      <figure>
        <img src="https://images1.calcalist.co.il/PicServer3/2019/11/06/945773/17.jpg"/>
      </figure>
      <p>הנפקה מתוכננת נוספת, שמתעכבת, היא של ביכורי שדה אחזקות, שמחזיקה במחצית ממניות ביכורי שדה. החברה, שפועלת בתחום הפצת הפירות והירקות, מצויה בבעלות האחים שבע ודודי עזרא. האחרון בלם מעט את המהלך כשדרש מנגנון בוררות על חילוקי דעות אפשריים בין השותפים. ההנפקה אמורה היתה לצאת לדרך עד סוף שנת 2019, אך כאמור היא עשויה להידחות.</p>
    </article>
  </body>
</html>