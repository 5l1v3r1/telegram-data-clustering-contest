<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740179"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T00:15:00+00:00"/>
    <meta property="og:title" content="คู่รักเฒ่ากีวี-หนุ่มไทย ผูกคอเคียงกัน2ศพจบปัญหารุมเร้า"/>
    <meta property="og:description" content="เกิดเหตุสลดคู่รักฝรั่ง-ไทย เครียดจากปัญหาหนี้สิน และสุขภาพ ชวนกันผูกคอฆ่าตัวตาย พร้อมกับแมวตัวโปรดที่เลี้ยงไว้"/>
  </head>
  <body>
    <article>
      <h1>คู่รักเฒ่ากีวี-หนุ่มไทย ผูกคอเคียงกัน2ศพจบปัญหารุมเร้า</h1>
      <address>
        <time datetime="2019-11-06T00:15:00+00:00">06 Nov 2019, 00:15</time>
      </address>
      <p>
        <b>เกิดเหตุสลดคู่รักฝรั่ง-ไทย เครียดจากปัญหาหนี้สิน และสุขภาพ ชวนกันผูกคอฆ่าตัวตาย พร้อมกับแมวตัวโปรดที่เลี้ยงไว้</b>
      </p>
      <p>เมื่อวันที่ 6 พ.ย. ร.ต.อ.ปิยะวัฒน์ จีนอ่วม รองสารวัตร (สอบสวน) สภ.เกาะสมุย จ.สุราษฎร์ธานี เปิดเผยว่า เมื่อช่วงค่ำวานนี้ (5 พ.ย.) ได้รับแจ้งว่า มีผู้ผูกคอเสียชีวิตภายในบ้านเช่าเลขที่ 69/43 หมู่ที่ 5 ต.แม่น้ำ อ.เกาะสมุย จึงนำกำลังรุดไปตรวจสอบ ที่เกิดเหตุภายในบ้านเช่าบริเวณทางเดินข้างบ้าน พบศพชายชาวต่างชาติ ชื่อ นายไมเคิล ลีวิส แฮสเล็ท อายุ 70 ปี สัญชาตินิวซีแลนด์ และศพ นายม้วนชม (ขอสงวนนามสกุล) อายุ 45 ปี ชาว จ.ลำปาง โดยทั้งคู่ได้ใช้เชือกผูกคอตัวเองตาย นอกจากนี้ยังพบแมวไทยสามสีนอนตายอยู่บนผ้าขนหนูสีแดงบริเวณคอมเพรสเซอร์แอร์ข้างบ้าน คาดว่าตายจากการถูกบีบคอ ทั้งนี้ จากการตรวจสอบที่เกิดเหตุไม่พบร่องรอยการต่อสู้ และภายในบ้านไม่พบการค้นรื้อแต่อย่างใด<br/><br/>สอบสวน นางมยุรี อินทร์ด้วง น้องสาวเจ้าของบ้านเช่าหลังดังกล่าว ให้การว่า บ้านหลังนี้ นายไมเคิล ได้เช่าอยู่กับ นายม้วน ซึ่งทั้งสองคนเป็นคู่รักกัน โดย นายไมเคิล ได้เช่ามาประมาณสิบปี ก่อนเกิดเหตุ นายม้วน ซึ่งทำงานอยู่ที่โรงแรมแห่งหนึ่งบนเกาะสมุย ได้ไลน์ไปหาเพื่อนร่วมงานว่าอยากตาย เพราะมีปัญหาเรื่องเงินไม่พอใช้ ประกอบกับ นายไมเคิล มีปัญหาด้านสุขภาพพบว่า เป็นโรคหลอดเลือดตีบ ล่าสุดเมื่อช่วงหัวค่ำที่ผ่านมา นายม้วนได้ส่งไลน์ไปหาเพื่อนร่วมงานอีกครั้งว่าอยากตาย เพื่อนจึงรีบเดินทางมาดู ก็พบว่าทั้งสองคนผูกคอเสียชีวิตแล้ว พร้อมกับแมวตัวโปรด</p>
      <figure>
        <img src="https://www.dailynews.co.th/admin/upload/20191106/news_LpRVcybIju063754_533.jpg?v=20191106135?v=2434"/>
      </figure>
      <p>จากการตรวจสอบภายในบ้านพบบริเวณโต๊ะทำงานของ นายไมเคิล พบซองจดหมาย 3 ซองที่ถูกปิดผนึกอย่างดี แต่ละซองเขียนชื่อภาษาอังกฤษ นอกจากนี้ยังพบกระดาษที่มีกล่องพลาสติก ภายในมีฟันปลอม โดยเขียนข้อความว่า รบกวนเอาฟันปลอมใส่ให้ นายไมเคิล ด้วย ซึ่งคาดว่าเป็นลายมือของ นายม้วน และยังพบว่าบริเวณหน้าบ้าน มีสมุดวางอยู่บนโต๊ะ เมื่อเปิดดูพบว่าคนตายได้เขียนชื่อเจ้าหนี้และจำนวนเงินที่ยืมมาเจ้าหน้าที่จึงเก็บไว้เป็นหลักฐาน ซึ่งเจ้าหน้าที่จะได้ประสานญาติของผู้เสียชีวิตมารับทราบต่อไป.</p>
    </article>
  </body>
</html>