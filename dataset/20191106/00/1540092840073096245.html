<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/196381/iran-h-texerani-xekina-neo-programma-employtismoy-oyranioy"/>
    <meta property="og:site_name" content="CNN.gr"/>
    <meta property="article:published_time" content="2019-11-06T00:25:53+00:00"/>
    <meta property="og:title" content="Ιράν: Η Τεχεράνη ξεκινά νέο πρόγραμμα εμπλουτισμού ουρανίου"/>
    <meta property="og:description" content="Το Ιράν θα εμπλουτίσει ουράνιο σε ποσοστό 5% στο υπόγειο πυρηνικό του εργοστάσιο στο Φορντό σήμερα, Τετάρτη, ανακοίνωσε την Τρίτη (5/11) ο επικεφαλής του..."/>
  </head>
  <body>
    <article>
      <h1>Ιράν: Η Τεχεράνη ξεκινά νέο πρόγραμμα εμπλουτισμού ουρανίου</h1>
      <h2>Το Ιράν θα εμπλουτίσει ουράνιο σε ποσοστό 5% στο υπόγειο πυρηνικό του εργοστάσιο στο Φορντό σήμερα, Τετάρτη, ανακοίνωσε την Τρίτη (5/11) ο επικεφαλής του Οργανισμού Ατομικής Ενέργειας του Ιράν Αλί Ακμπάρ Σαλεχί προσθέτοντας ότι η χώρα έχει την ικανότητα να εμπλουτίσει ουράνιο σε ποσοστό 20%, εάν αυτό καταστεί αναγκαίο.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 02:25 , 06 November 2019 - 02:31</p>
      <p>«<b>Αύριο (σ.σ. Τετάρτη) θα εμπλουτίσουμε ουράνιο σε ποσοστό 5% στο Φορντό. Στην παρούσα φάση έχουμε αρκετό εμπλουτισμένο ουράνιο σε ποσοστό 20% αλλά μπορούμε να το παράγουμε, αν αυτό χρειαστεί</b>», μετέδωσε το πρακτορείο ειδήσεων των φοιτητών ISNA επικαλούμενο δήλωση του Σαλεχί, μια μέρα προτού το Ιράν κάνει το τέταρτο βήμα του για να απεμπλακεί περισσότερο από τη δέσμευσή του στη διεθνή συμφωνία για το πυρηνικό του πρόγραμμα του 2015.</p>
      <p>Η Ισλαμική Δημοκρατία μείωσε λίγο περισσότερο την Τρίτη τις διεθνείς δεσμεύσεις της σε σχέση με το πυρηνικό πρόγραμμα της ανακοινώνοντας την επανάληψη, μέσα σε υπόγειο εργοστάσιο, των δραστηριοτήτων εμπλουτισμού ουρανίου τις οποίες έως τώρα είχε παγώσει.</p>
      <p>Το μέτρο, το οποίο ανακοίνωσε ο πρόεδρος<b> Χασάν Ροχανί</b>, λαμβάνεται την επομένη της εκπνοής προθεσμίας που είχε δώσει η Τεχεράνη στους εταίρους της στη συμφωνία για το πυρηνικό της πρόγραμμα που υπογράφηκε στη Βιέννη το 2015, ώστε αυτοί να τη βοηθήσουν να παρακάμψει τις συνέπειες της αποχώρησης των ΗΠΑ από τη συμφωνία το 2018.</p>
      <p>Το μέτρο αυτό σηματοδοτεί την τέταρτη φάση ενός σχεδίου περιορισμού των ιρανικών δεσμεύσεων που άρχισε τον Μάιο ως απάντηση στην μονομερή αμερικανική αποχώρηση.</p>
      <p>Με την πολιτική αυτή, η Τεχεράνη επιδιώκει να ασκήσει πίεση στους εταίρους της που παραμένουν συμβαλλόμενα μέρη της συμφωνίας (Κίνα, Γαλλία, Βρετανία, Ρωσία και Γερμανία) ώστε να τη βοηθήσουν να παρακάμψει τις κυρώσεις που επανέφερε η Ουάσιγκτον μετά την αποχώρησή της από τη συμφωνία, και οι οποίες στραγγαλίζουν την οικονομία της.</p>
      <p>
        <b>Λέγοντας ότι «κατανοεί τις ανησυχίες» της Τεχεράνης έναντι των κυρώσεων, το Κρεμλίνο δήλωσε ότι «παρατηρεί με ανησυχία την εξέλιξη της κατάστασης».</b>
      </p>
      <p>
        <b>Παρίσι, Λονδίνο και Ευρωπαϊκή Ένωση κάλεσαν την Τεχεράνη να υπαναχωρήσει στην απόφασή της η οποία, σύμφωνα με το γαλλικό υπουργείο Εξωτερικών, «αντιβαίνει στη συμφωνία» της Βιέννης.</b>
      </p>
      <p>Οι δραστηριότητες εμπλουτισμού ουρανίου «<b>παραβιάζουν κατάφωρα τη συμφωνία και θέτουν έναν κίνδυνο για την εθνική μας ασφάλεια</b>», δήλωσε ο<b> Βρετανός υπουργός Εξωτερικών Ντομινίκ Ράαμπ</b>.</p>
      <p>Η επικεφαλής της ευρωπαϊκής διπλωματίας Φεντερίκα Μογκερίνι κάλεσε το Ιράν να <b>«μην λάβει νέα μέτρα που θα υπονομεύσουν περισσότερο</b>» τη συμφωνία και θα καταστήσουν ακόμη δυσκολότερη τη διάσωσή της.</p>
      <figure>
        <img src="https://cdn.cnngreece.gr/images/news/2019/11/06/AP_19309329300054.jpg"/>
      </figure>
      <h3>Η Διεθνής Υπηρεσία Ατομικής Ενέργειας ελέγχει το πρόγραμμα</h3>
      <p>
        <b>Σύμφωνα με τον Ροχανί, το Ιράν θα επαναλάβει τις δραστηριότητες εμπλουτισμού ουρανίου στο υπόγειο εργοστάσιό του στο Φορντό, (περίπου 180 χλμ. νοτίως της Τεχεράνης), τις οποίες είχε παγώσει βάσει της συμφωνίας της Βιέννης.</b>
      </p>
      <p>Όπως προβλέπει η συμφωνία, το Ιράν διαθέτει στο Φορντό 1.044 συσκευές φυγοκέντρησης πρώτης γενιάς IR-1 που δεν λειτουργούν έως τώρα.</p>
      <p>«<b>Θα αρχίσουμε να διοχετεύουμε αέριο (εξαχλωριούχο ουράνιο) στο Φορντό</b>», πρόσθεσε αναφερόμενος στη μέθοδο που ακολουθείται για την παραγωγή εμπλουτισμένου ουρανίου με ισότοπο 235 από τις συσκευές αυτές.</p>
      <p>
        <b>Ο Ροχανί διευκρίνισε ότι όλες οι πυρηνικές δραστηριότητες του Ιράν παραμένουν υπό τον έλεγχο της Διεθνούς Υπηρεσίας Ατομικής Ενέργειας (ΙΑΕΑ). Το Ιράν υποβάλλεται στις αυστηρότερες επιθεωρήσεις που έχουν επιβληθεί ποτέ από το όργανο αυτό του ΟΗΕ.</b>
      </p>
      <p>Στη Βιέννη, το Ιράν δέχτηκε να μειώσει δραστικά τις πυρηνικές του δραστηριότητες (ώστε να εγγυηθεί την αποκλειστικά μη στρατιωτική χρήση τους) ως αντάλλαγμα για την άρση μέρους των διεθνών κυρώσεων.</p>
      <p>Η επαναφορά των αμερικανικών κυρώσεων στερεί στο Ιράν οφέλη που ανέμενε από τη συμφωνία και βύθισε την ιρανική οικονομία σε σοβαρή ύφεση.</p>
      <p>Στην Τεχεράνη, ο Σέγεντ Μορτέζα, πωλητής, φοβάται μήπως η ιρανική ανακοίνωση έχει «αρνητικές συνέπειες» σε μια οικονομική δραστηριότητα που «σταθεροποιείται» τον τελευταίο καιρό.</p>
      <p>
        <b>Ο Ροχανί δήλωσε ότι τα μέτρα που πήρε η χώρα του είναι «αναστρέψιμα» και ότι η Τεχεράνη παραμένει πρόθυμη να σεβαστεί πλήρως τις δεσμεύσεις της μόλις οι άλλες πλευρές θα πράξουν το ίδιο λαμβάνοντας μέτρα που ικανοποιούν τα αιτήματά της.</b>
      </p>
      <p>Το Ιράν ζητεί κυρίως να μπορεί να εξάγει το πετρέλαιό του και το χρηματοπιστωτικό του σύστημα να μπορεί να εξέλθει από την απομόνωση στην οποία το έθεσαν οι αμερικανικές κυρώσεις.</p>
      <p>Μέχρι σήμερα, Ευρωπαίοι, Κινέζοι και Ρώσοι αποδείχτηκαν ανίκανοι να βοηθήσουν την Τεχεράνη.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/196380/mali-gallikes-dynameis-skotosan-igetiko-stelexos-tzixantistikis-organosis">Μάλι: Γαλλικές δυνάμεις σκότωσαν ηγετικό στέλεχος τζιχαντιστικής οργάνωσης</a>
        </li>
        <li>
          <a href="https://www.cnn.gr/news/politiki/story/196316/petsas-dieyrynetai-to-nomothetiko-plaisio-gia-tin-prostasia-tis-protis-katoikias">Πέτσας: Διευρύνεται το νομοθετικό πλαίσιο για την προστασία της πρώτης κατοικίας</a>
        </li>
        <li>
          <a href="https://www.cnn.gr/oikonomia/story/196312/ayxanontai-oi-katasxeseis-alla-ayxanontai-kai-ta-fesia-stin-eforia">Αυξάνονται οι κατασχέσεις, αλλά αυξάνονται και τα «φέσια» στην εφορία</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/1174/iran">ΙΡΑΝ</a>
        </li>
        <li>
          <a href="https://www.cnn.gr/eidhseis/tag/17420/pyrhnika-iran">ΠΥΡΗΝΙΚΑ ΙΡΑΝ</a>
        </li>
        <li>
          <a href="https://www.cnn.gr/eidhseis/tag/15876/xasan-roxani">ΧΑΣΑΝ ΡΟΧΑΝΙ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/05/196346/snapshot/2425266.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196371/snapshot/2621133.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196375/snapshot/feta-1464873_1920.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196351/snapshot/2744346.jpg"/>
      </figure>
    </article>
  </body>
</html>