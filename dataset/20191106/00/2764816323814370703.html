<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/sony-xperia-5-recenze/"/>
    <meta property="og:site_name" content="Cnews.cz"/>
    <meta property="article:published_time" content="2019-11-06T00:00:40+00:00"/>
    <meta property="og:title" content="Sony Xperia 5: úzký kompaktní telefon se zaměřením na kameru (recenze)"/>
    <meta property="og:description" content="V portfoliu má japonský výrobce ještě střední třídu zahrnující Xperii 10 (a 10 Plus) a Xperii L3. Stále se doprodávají starší modely, ale jinak je nabídka Sony vcelku štíhlá. Což je spíše dobře. Logiku ve značení modelů ale moc nehledejte. Kromě netradičního poměru stran se Sony chlubí hlavně fotografickými funkcemi převzatými z profesionálních fotoaparátů a […]"/>
  </head>
  <body>
    <article>
      <h1>Sony Xperia 5: úzký kompaktní telefon se zaměřením na kameru (recenze)</h1>
      <address><time datetime="2019-11-06T00:00:40+00:00">06 Nov 2019</time> by <a rel="author" href="https://www.cnews.cz/lide/radomir-kejdus/" target="_blank">Radomír Kejduš</a></address>
      <p>
        <i>Xperia 5 je další vlajková loď Sony po Xperii 1, aniž by ji ovšem nahrazovala. Topmodely jsou nyní dva. Opět jde o protáhlý smartphone s poměrem stran 21:9, což se stává novým poznávacím znakem Xperií. Oba modely sdílí stejný hardware a liší se hlavně velikostí displeje.</i>
      </p>
      <slideshow>
        <figure>
          <a href="https://www.cnews.cz/sony-xperia-5-recenze/galerie-178082-1">
            <img src="https://www.cnews.cz/wp-content/uploads/2019/11/Sony-Xperia-5-foto1.jpg"/>
          </a>
        </figure>
        <figure>
          <a href="https://www.cnews.cz/sony-xperia-5-recenze/galerie-178082-2">
            <img src="https://www.cnews.cz/wp-content/uploads/2019/11/Sony-Xperia-5-foto2.jpg"/>
          </a>
        </figure>
        <figure>
          <a href="https://www.cnews.cz/sony-xperia-5-recenze/galerie-178082-3">
            <img src="https://www.cnews.cz/wp-content/uploads/2019/11/Sony-Xperia-5-foto3.jpg"/>
          </a>
        </figure>
        <figure>
          <a href="https://www.cnews.cz/sony-xperia-5-recenze/galerie-178082-4">
            <img src="https://www.cnews.cz/wp-content/uploads/2019/11/Sony-Xperia-5-foto4.jpg"/>
          </a>
        </figure>
      </slideshow>
      <p>
        <a href="https://www.cnews.cz/sony-xperia-5-recenze/galerie-178082-1">VŠECHNY FOTOGRAFIE</a>
      </p>
      <p>V portfoliu má japonský výrobce ještě střední třídu zahrnující Xperii 10 (a 10 Plus) a Xperii L3. Stále se doprodávají starší modely, ale jinak je nabídka Sony vcelku štíhlá. Což je spíše dobře. Logiku ve značení modelů ale moc nehledejte.</p>
      <p>Kromě netradičního poměru stran se Sony chlubí hlavně fotografickými funkcemi převzatými z profesionálních fotoaparátů a displejem odkazujícím na televizory Bravia (ač tady ne zrovna poměrem stran…). Jde spíše o OLED, standard BT.2020 a plné pokrytí prostoru DCI-P3 s vyvážením bílé. Sony je také jedinou značkou, která produkuje smartphony i fotoaparáty, takže má z čeho těžit. Jde například o mobilní čip BionZ či autofokus na oči i u zvířat.</p>
      <table bordered="">
        <tr>
          <td>model</td>
          <td>Sony Xperia 5</td>
        </tr>
        <tr>
          <td>displej</td>
          <td>6,1″ (21:9) OLED, 1080 × 2520 px, HDR</td>
        </tr>
        <tr>
          <td>rozměry a hmotnost</td>
          <td>158 × 68 × 8,2 mm / 164 g</td>
        </tr>
        <tr>
          <td>SoC a RAM</td>
          <td>Snapdragon 855 (7 nm), 6</td>
        </tr>
        <tr>
          <td>úložiště</td>
          <td>128 GB GB, paměťová karta: microSD</td>
        </tr>
        <tr>
          <td>akumulátor</td>
          <td>3140 mAh</td>
        </tr>
        <tr>
          <td>kamery</td>
          <td>Hlavní kamera: 12 Mpx, f/1.6, PDAF, OIS, 26 mm. Ultraširoká: 12 Mpx f/2.4 16 mm (130°). Teleobjektiv: 12 Mpx, f/2.4, 52 mm (2× zoom), OIS. Další: ne</td>
        </tr>
        <tr>
          <td>selfie foťák</td>
          <td>8 Mpx 24mm</td>
        </tr>
        <tr>
          <td>konektor</td>
          <td>USB-C 3.1</td>
        </tr>
        <tr>
          <td>SIM</td>
          <td>(hybridní) 2× nanoSIM</td>
        </tr>
        <tr>
          <td>bezdrátové sítě</td>
          <td>Wi-Fi (802.11ac), Bluetooth 5.0 (aptX, LDAC), GPS, Glonass, BDS, Galileo, NFC: ano, infraport: ne</td>
        </tr>
        <tr>
          <td>čtečka otisků prstů</td>
          <td>ano, na boku</td>
        </tr>
        <tr>
          <td>doporučená cena při uvedení</td>
          <td>19 990 Kč</td>
        </tr>
      </table>
      <h3>Menší je lepší</h3>
      <p>Xperia 5 je vedle Xperie 1 o tři tisíce levnější, ale také menší (hurá) a zaměřená na jiný typ uživatele. Sony říká, že se soustředí na mladší, ale i více na ženy. Z mého pohledu však spíše na zájemce o menší telefon, neboť Xperia 1 je sice úzká, ale pořád dost velká. Zato Xperia 5 má 68 milimetrů na šířku, což je už srovnatelné s Compacty – ale také to věští, že už možná nové Compacty nebudou.</p>
      <p><b>Tip</b>: <a href="https://www.cnews.cz/sony-xperia-1-vysoky-japonec-povedenym-fotakem-recenze/">Sony Xperia 1: vysoký japonec s povedeným foťákem (recenze)</a></p>
      <p>Na pravé straně Xperie 5 je poměrně hodně ovladačů. Kromě kolébky pro hlasitost ještě zapínací tlačítko, čtečka otisků a spoušť fotoaparátu. Dole pak pouze nabíjecí USB-C a reproduktor, nalevo šuplík pro karty, opět s klasicky složitou konstrukcí. Sony holt neumí šuplík udělat jednoduše. Alespoň jedno zlepšení zde nastalo – při vysunutí šuplíku už konečně nenásleduje restart telefonu, jako u minulých Xperií. Z těla telefonu vystupuje kamera a na stole se tak telefon klasicky giglá.</p>
      <h3>Displej</h3>
      <p>Rozlišení Full HD je v mnoha ohledech vhodnější, než extrémní 4K u Xperie 1. Při šířce 68 milimetrů padne dobře do ruky (Xperie Compact měly 65 mm). OLED poskytne dokonalý kontrast a nechybí ani podpora HDR. Rozsah jasu je 2 až 338 nitů. Úroveň černé je samozřejmě dokonalá. Obraz doplňují reproduktory s podporou Dolby Atmos hrající poměrně dobře. Ovšem funkci dynamických vibrací, kdy telefon vibruje do rytmu hudby či hry zřejmě vypnete stejně jako u Xperie 1. Ne že by nefungovala, ale nenašel jsem její smysl.</p>
      <slideshow>
        <figure>
          <img src="https://www.cnews.cz/wp-content/uploads/2019/11/Sony-Xperia-5-displej-re%C5%BEim-autora.png"/>
          <figcaption>Sony Xperia 5 displej režim autora</figcaption>
        </figure>
        <figure>
          <img src="https://www.cnews.cz/wp-content/uploads/2019/11/Sony-Xperia-5-displej-re%C5%BEim-standard.png"/>
          <figcaption>Sony Xperia 5 displej režim standard</figcaption>
        </figure>
      </slideshow>
      <p>Displej nemá žádný výřez ani průstřel, na to Sony neužije. A nechybí ani notifikační dioda, přestože díky OLEDu je zde i funkce Always-On.</p>
      <p>Sony nabízí dva režimy obrazu. Ten standardní má široký gamut odpovídající AdobeRGB a vyvážení bílé posunuté hodně do modra. Druhý režim nazvaný <i>Režim autora</i> má být přesnější k tomu, co s obrazem zamýšlel režisér, hodí se tedy třeba pro sledování filmů a Sony také umožňuje nastavit jej pouze pro některé aplikace. Jeho gamut je menší, odpovídá sRGB a barvy jsou teplejší, byť stále posunuté do modra. Co tedy Sony myslelo vyváženými barvami není úplně jasné.</p>
      <h3>Výbava, výdrž a výkon</h3>
      <p>Všechny smartphony již mají pouze USB-C, v případě vlajkových lodí pak jde o standard USB 3.1. Chybí sluchátkový jack, jsou zde sloty na dvě nanoSIM hybridně s microSD. Čtečka otisků prstů na boku není společná s odemykacím tlačítkem, ale odemknout displej lze pouze čtečkou. Odolnost odpovídá IP68 a sklo chrání Gorilla Glass 6.</p>
      <p>Hardware by měl být shodný s Xperií 1, kromě displeje se liší jen mírně velikostí akumulátoru (menší o 190 mAh). Naměřený výkon je velmi mírně nižší, ale na hranici statistické chyby. Výdrž však šla nahoru, přeci jen Full HD vs. 4K je znát. Hlavně u přehrávání videa.</p>
      <p>Za hodinu v nabíječce se dostanete na 80 %, Sony podporuje standard Power Delivery 2.0. Ovšem řada konkurenčních adaptérů s touhle Xperií vůbec nefunguje. Budete tak nejspíše potřebovat vždy nabíječku od Sony. Ta má navíc na obou stranách konektor USB-C, což je odvážné (chválím).</p>
      <figure>
        <img src="https://www.cnews.cz/wp-content/uploads/2019/11/Sony-Xperia-5-foto7.jpg"/>
      </figure>
      <p>Sony aplikovalo i funkci pro ochranu baterie, což znamená dobití jen na 90 %, přičemž odhadne, kdy nabíjení skončí (například ráno, ale telefon se učí podle zvyků uživatele), a až chvíli před koncem baterii nabije naplno. Tento čas můžete nastavit i ručně.</p>
      <table bordered="">
        <tr>
          <td>
            <b>výkon</b>
          </td>
          <td/>
        </tr>
        <tr>
          <td>Antutu 6</td>
          <td>344 638 bodů</td>
        </tr>
        <tr>
          <td>PCMark (Work 2.0)</td>
          <td>8 790 bodů</td>
        </tr>
        <tr>
          <td>
            <b>výdrž</b>
          </td>
          <td/>
        </tr>
        <tr>
          <td>akumulátor</td>
          <td>3140 mAh</td>
        </tr>
        <tr>
          <td>PCMark (Battery 2)</td>
          <td> 9:30 h</td>
        </tr>
        <tr>
          <td>výdrž při přehrávání videa 1080p HEVC</td>
          <td> 18:33 h</td>
        </tr>
        <tr>
          <td>spotřeba za hodinu (PC Mark)</td>
          <td>331 mAh</td>
        </tr>
        <tr>
          <td>spotřeba za hodinu (u videa)</td>
          <td>169 mAh</td>
        </tr>
        <tr>
          <td>úroveň nabití za 60 minut (%)</td>
          <td>80 %</td>
        </tr>
        <tr>
          <td>úroveň nabití za 60 minut (mAh)</td>
          <td>2512 mAh</td>
        </tr>
      </table>
      <h3>Fotoaparát</h3>
      <p>Sestava tří kamer je také zcela shodná s Xperií 1. Všechny čočky mají 12 Mpx, je zde hlavní kamera se světelností f/1.6, širokoúhlá a teleobjektiv se 2× zoomem. Video nahrává v rozlišení 4K a selfie kamera má 8 Mpx.</p>
      <figure>
        <img src="https://www.cnews.cz/wp-content/uploads/2019/11/Sony-Xperia-5-foto8.jpg"/>
      </figure>
      <p>Telefon nemá populární noční režim, ale boduje technlogií Eye Autofocus, kterou si Xperia vypůjčila z fotoaparátů Sony Alpha. Pro hračičky je zde možnot natáčet přes aplikaci Cinema Pro, kde se budete opravdu cítit jako amatérský – či možná jako profesionální kameraman. Jsou zde filtry i možnost nastavit snímkovou frekvenci na filmových 24 fps.</p>
      <figure>
        <img src="https://www.cnews.cz/wp-content/uploads/2019/11/Sony-Xperia-5-foto5.jpg"/>
        <figcaption>Sony Xperia 5 foto5</figcaption>
      </figure>
      <p>
        <b>Fotogalerie</b>
      </p>
      <figure>
        <img src="https://www.cnews.cz/wp-content/uploads/2019/11/Sony-Xperia-5-kamera-foto9.jpg"/>
      </figure>
      <slideshow>
        <figure>
          <a href="https://www.cnews.cz/sony-xperia-5-recenze/galerie-177825-1">
            <img src="https://www.cnews.cz/wp-content/uploads/2019/11/Sony-Xperia-5-kamera-foto4.jpg"/>
          </a>
        </figure>
        <figure>
          <a href="https://www.cnews.cz/sony-xperia-5-recenze/galerie-177825-2">
            <img src="https://www.cnews.cz/wp-content/uploads/2019/11/Sony-Xperia-5-kamera-foto1.jpg"/>
          </a>
        </figure>
        <figure>
          <a href="https://www.cnews.cz/sony-xperia-5-recenze/galerie-177825-3">
            <img src="https://www.cnews.cz/wp-content/uploads/2019/11/Sony-Xperia-5-kamera-foto2.jpg"/>
          </a>
        </figure>
        <figure>
          <a href="https://www.cnews.cz/sony-xperia-5-recenze/galerie-177825-4">
            <img src="https://www.cnews.cz/wp-content/uploads/2019/11/Sony-Xperia-5-kamera-foto3.jpg"/>
          </a>
        </figure>
      </slideshow>
      <p>
        <a href="https://www.cnews.cz/sony-xperia-5-recenze/galerie-177825-1">VŠECHNY FOTOGRAFIE</a>
      </p>
      <figure>
        <iframe src="https://www.youtube.com/embed/mJsNn5Q2gxE" width="696" height="392" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/OtZNzoXBdbI" width="696" height="392" data-service="Youtube" scrolling="no"/>
      </figure>
      <h3>Hodnocení</h3>
      <p>Nová Xperia je podle očekávání dobrá, ale také spíše dražší. Sony ji do Česka dovezlo ve všech barevných kombinacích a hlavně červená je krásná. Takových smartphonů na našem trhu mnoho není.</p>
      <p>Provedení telefonu je elegantní, v krbičce dostanete pecková sluchátka na 3,5mm jack a redukci. K telefonu bez jacku mohlo Sony rovnou dávat USB-C sluchátka. Telefon nicméně podporuje Bluetooth 5.0 spolu s kodeky LDAC i aptX.</p>
      <p>Čtečka na boku je velmi přesná, neměl jsem s ní nikdy problémy a určitě jde stále o lepší řešení, než v případě čtečky pod displejem (jako u Samsungu či Huawei).</p>
      <p>Nic naplat, Xperii 5 si budou lidé kupovat hlavně kvůli úzkému displeji – a ze stejného důvodu si ji někteří nekoupí. Za sebe však musím napsat, že tahle „nudle“ má něco do sebe a dobře se drží. Protáhlý displej je na některé činnosti lepší, a jiné zase horší.</p>
      <p>Xperie 5 je podle mě lepší, než Xperia 1. Z větší části kvůli velikosti, z menší kvůli displeji (= vyšší výdrž), dále i díky ceně. Xperia 5 nemá bezdrátové nabíjení, ale zato výkonu na rozdávání a určitě se v dnešní nabídce neztratí. Sony ji nabízí v akci spolu s velmi dobrými bezdrátovými sluchátky WF-1000XM v hodnotě 6000 Kč.</p>
      <table bordered="">
        <tr>
          <td>model</td>
          <td>
            <b>Sony Xperia 5</b>
          </td>
        </tr>
        <tr>
          <td>označení modelu</td>
          <td>J9210</td>
        </tr>
        <tr>
          <td>barevné varianty</td>
          <td>Blue, Red, Black, Grey</td>
        </tr>
        <tr>
          <td>barevné varianty v Česku</td>
          <td>modrá, červená, černá, šedá</td>
        </tr>
        <tr>
          <td>operační systém</td>
          <td>Android</td>
        </tr>
        <tr>
          <td>představení</td>
          <td>září 2019 (IFA Berlín)</td>
        </tr>
        <tr>
          <td>zahájení prodeje v Česku</td>
          <td>říjen 2019</td>
        </tr>
        <tr>
          <td>doporučená cena při uvedení</td>
          <td>19 990 Kč</td>
        </tr>
        <tr>
          <td>aktuální cena</td>
          <td>–</td>
        </tr>
        <tr>
          <td>
            <b>Displej a velikost</b>
          </td>
          <td/>
        </tr>
        <tr>
          <td>displej</td>
          <td>6,1″ (21:9) OLED, 1080 × 2520 px, HDR</td>
        </tr>
        <tr>
          <td>rozměry a hmotnost</td>
          <td>158 × 68 × 8,2 mm / 164 g</td>
        </tr>
        <tr>
          <td>spočítaná skutečná velikost telefonu (bez rohů)</td>
          <td>6,83″</td>
        </tr>
        <tr>
          <td>
            <b>Hardware a akumulátor</b>
          </td>
          <td/>
        </tr>
        <tr>
          <td>SoC</td>
          <td>Snapdragon 855 (7 nm)</td>
        </tr>
        <tr>
          <td>SoC CPU</td>
          <td>osmijádro (1×2,84 GHz Kryo 485 &amp; 3×2,42 GHz Kryo 485 &amp; 4×1,8 GHz Kryo 485)</td>
        </tr>
        <tr>
          <td>SoC GPU</td>
          <td>Adreno 640</td>
        </tr>
        <tr>
          <td>RAM</td>
          <td>6 GB</td>
        </tr>
        <tr>
          <td>úložiště</td>
          <td>128 GB</td>
        </tr>
        <tr>
          <td>akumulátor</td>
          <td>3140 mAh</td>
        </tr>
        <tr>
          <td>nabíječka</td>
          <td>18W (USB Power Delivery 2.0)</td>
        </tr>
        <tr>
          <td>bezdrátové nabíjení</td>
          <td>ne</td>
        </tr>
        <tr>
          <td>
            <b>Kamera</b>
          </td>
          <td/>
        </tr>
        <tr>
          <td>hlavní kamera</td>
          <td>12 Mpx, f/1.6, PDAF, OIS, 26 mm</td>
        </tr>
        <tr>
          <td>širokoúhlá kamera</td>
          <td>12 Mpx f/2.4 16 mm (130°)</td>
        </tr>
        <tr>
          <td>teleobjektiv</td>
          <td>12 Mpx, f/2.4, 52 mm (2× zoom), OIS</td>
        </tr>
        <tr>
          <td>další kamery</td>
          <td>ne</td>
        </tr>
        <tr>
          <td>video</td>
          <td>4K, EIS</td>
        </tr>
        <tr>
          <td>přední foťák</td>
          <td>8 Mpx 24mm</td>
        </tr>
        <tr>
          <td>
            <b>Výbava</b>
          </td>
          <td/>
        </tr>
        <tr>
          <td>konektor</td>
          <td>USB-C 3.1</td>
        </tr>
        <tr>
          <td>Single SIM / Dual SIM</td>
          <td>(hybridní) 2× nanoSIM</td>
        </tr>
        <tr>
          <td>paměťová karta</td>
          <td>microSD</td>
        </tr>
        <tr>
          <td>sluchátkový jack</td>
          <td>ne</td>
        </tr>
        <tr>
          <td>Wi-Fi</td>
          <td>Wi-Fi (802.11ac)</td>
        </tr>
        <tr>
          <td>Bluetooth, NFC</td>
          <td>Bluetooth 5.0 (aptX, LDAC)</td>
        </tr>
        <tr>
          <td>GPS</td>
          <td>GPS, Glonass, BDS, Galileo</td>
        </tr>
        <tr>
          <td>NFC</td>
          <td>ano</td>
        </tr>
        <tr>
          <td>infraport</td>
          <td>ne</td>
        </tr>
        <tr>
          <td>čtečka otisků prstů</td>
          <td>ano, na boku</td>
        </tr>
        <tr>
          <td>zvýšená odolnost</td>
          <td>IP65/IP68, Gorilla Glass 6</td>
        </tr>
      </table>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/ab-cryptobox-702t-mini-set-top-box-dvb-t2-recenze"/>
        <a href="https://www.cnews.cz/amd-ryzen-threadripper-3000-uvedeni-parametry-ceny-platforma-trx40"/>
        <a href="https://www.cnews.cz/nejprodavanejsi-smartphony-usa-britanie-japonsko-korea-cervenec-2019"/>
        <a href="https://www.cnews.cz/amd-intel-trzni-podily-procesoru-x86-q3-2019"/>
        <a href="https://www.cnews.cz/xiaomi-redmi-note-8t-parametry-cena"/>
      </related>
    </article>
  </body>
</html>