<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ekszastupnika-direktora-zavodu-mayak-zatrimali-pri-sprobi-prodati-mayno-pidpriyemstva-328621_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T00:01:00+00:00"/>
    <meta property="og:title" content="Ексзаступника директора заводу &quot;Маяк&quot; затримали при спробі продати майно підприємства"/>
    <meta property="og:description" content="Бізнесмену запропонували придбати комплекс заводу за 2 млн доларів і заплатити ще 2,5 млн доларів хабара."/>
  </head>
  <body>
    <article>
      <h1>Ексзаступника директора заводу "Маяк" затримали при спробі продати майно підприємства</h1>
      <h2>Бізнесмену запропонували придбати комплекс заводу за 2 млн доларів і заплатити ще 2,5 млн доларів хабара.</h2>
      <address>
        <time datetime="2019-11-06T00:01:00+00:00">06 Nov 2019, 00:01</time>
      </address>
      <slideshow>
        <figure>
          <img src="https://image.zn.ua/media/images/614xX/Nov2019/244042.jpg"/>
          <figcaption>© СБУ</figcaption>
        </figure>
        <figure>
          <img src="https://image.zn.ua/media/images/614xX/Nov2019/244040.jpg"/>
          <figcaption>© СБУ</figcaption>
        </figure>
      </slideshow>
      <p>Співробітники Служби безпеки України затримали колишнього заступника директора <b><a href="https://dt.ua/UKRAINE/pracivnikam-zavodu-mayak-zaborguvali-11-milyoniv-griven-zarplati-zmi-324564_.html">заводу "Маяк"</a></b> при отриманні хабара за сприяння у продажу майна підприємства за заниженою ціною. Завод "Маяк" спеціалізується на виробництві засобів зв'язку і входить до структури держконцерну "Укроборонпром".</p>
      <p>За даними слідства, затриманий запропонував керівнику комерційної фірми сприяння у придбанні майнового комплексу "Маяка" через систему торгів арештованим майном "СЕТАМ" за заниженою ціною – за 2 млн доларів. Свої послуги колишній заступник директора оцінив у 2,5 млн доларів.</p>
      <p>Його затримали у відділення одного з банків у Шевченківському районі Києва при передачі 200 тисяч доларів – першої частини неправомірної вигоди.</p>
      <p>Дії затриманого попередньо кваліфіковані як шахрайство (ч. 4 ст. 190 Кримінального кодексу). Повідомлення про підозру йому ще не вручали.</p>
      <p>СБУ прийшла з обшуками на завод і в приміщення Державної виконавчої служби Оболонського району. Правоохоронці перевіряють причетність до оборудки нинішнє керівництво "Маяка".</p>
      <p>Операцію провели співробітники СБУ і столичної поліції під процесуальним керівництвом прокуратури Києва.</p>
      <figure>
        <iframe src="https://www.youtube.com/embed/8z_AZahslwo" width="640" height="360" data-service="Youtube" scrolling="no"/>
      </figure>
      <p>Завод "Маяк" входить до концерну "Укроборонпром" і відомий виробництвом <a href="https://dt.ua/UKRAINE/lucenko-pererahuvav-prichini-vibuhu-minometa-molot-na-rivnenskomu-poligoni-289530_.html"><b>мінометів "Молот", від розривів яких з 2016 року</b></a> загинули 13 військовослужбовців. У 2016 році міністерство купило 280 таких мінометів за 480 тисяч гривень кожен.</p>
      <p>З березня 2018 року очолює Володимир Гаврилов – колишній чоловік і співмешканець Лідії Гаврилової, яка очолює Державну аудиторську службу України і яку НАБУ підозрює у незаконному збагаченні. У той же час у своїй декларації за 2017 рік Володимир Гаврилов вказав право власності на два паркомісця і автомобіль Toyota land Cruiser, який він купив новим в 2016 році. Готівкою він тримав 3 млн грн., 8,5 тис євро і 5 тис. доларів США.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>