<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3773224,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="הקיפאון ברכישות בסופרמרקטים נמשך מתחילת השנה"/>
    <meta property="og:description" content="על פי נתוני סטורנקסט, בניטרול גל ההתייקרויות מכירות שוק מוצרי הצריכה עלו בעשרת החודשים הראשונים של השנה ב-1.2% בלבד - שיעור הנמוך מקצב הריבוי הטבעי של האוכלוסיה. החדשות הטובות: אוקטובר היה מוצלח לעומת אשתקד, למרות פחות ימי מכירה"/>
  </head>
  <body>
    <article>
      <h1>הקיפאון ברכישות בסופרמרקטים נמשך מתחילת השנה</h1>
      <h2>על פי נתוני סטורנקסט, בניטרול גל ההתייקרויות מכירות שוק מוצרי הצריכה עלו בעשרת החודשים הראשונים של השנה ב-1.2% בלבד - שיעור הנמוך מקצב הריבוי הטבעי של האוכלוסיה. החדשות הטובות: אוקטובר היה מוצלח לעומת אשתקד, למרות פחות ימי מכירה</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">נורית קדוש</a></address>
      <p>עליות המחירים שנרשמו מתחילת השנה, מובילות את שוק המזון לקיפאון ומעלות חשש שהשנה תסתיים בירידה במכירות. בעשרת החודשים הראשונים השנה, צמחו מכירות שוק המזון והמשקאות ב-2.5% בלבד. כך עולה מנתוני סטורנקסט שהגיעו לידי "כלכליסט".</p>
      <p>בניטרול העליה במדד המחירים של סטורנקסט המוערכת בכ-1.3%, מדובר בעלייה של כ-1.2% בלבד במכירות, שיעור הנמוך מקצב הריבוי הטבעי באוכלוסיה שמשמעותו קיפאון במכירות.</p>
      <figure>
        <img src="https://images1.calcalist.co.il/PicServer3/2019/01/13/876435/CAL0275630_l.jpg"/>
        <figcaption>עובד ממלא את מגשי הירקות בסופרמרקט <br/>צילום: אוראל כהן</figcaption>
      </figure>
      <p>משמעות הדבר היא ששוק המזון והמשקאות השנה במגמת קיפאון. גם מכירות כלל שוק מוצרי הצריכה FMCG (מזון, משקאות, טיפוח ונקיון) עלו מתחילת השנה בשיעור נמוך יחסית של 2.7% ביחס לעשרת החודשים הראשונים אשתקד.</p>
      <p>החדשות הטובות: באוקטובר החולף רשם שוק מוצרי הצריכה צמיחה של 3.1% ביחס לאוקטובר אשתקד. זאת, אף שהיו פחות ימי מכירה באוקטובר השנה לעומת אשתקד. בשנה שעברה לא היו כלל חגים באוקטובר ואילו השנה 3 ערבי חג, בהם הפעילות נמשכת חצי יום בלבד, כך שימי המכירה השנה היו חזקים יותר בהשוואה לשנה שעברה בעקבות עיתוי החגים.</p>
      <p>
        <b>קוקה קולה נחלשה, שטראוס התחזקה</b>
      </p>
      <p>על פי הנתונים, הירידה בנתח השוק של החברה המרכזית נמשכת והחברה החזיקה בתום עשרת החודשים הראשונים של השנה 6.8% מהשוק לעומת 7.2% בתקופה המקבילה אשתקד. ההיחלשות בולטת על רקע העלאות המחירים שביצעה החברה הן במשקאות הקלים, בבירה ובמוצרי מחלבת טרה המפוקחים ושאינם מפוקחים.</p>
      <p>מנגד, שטראוס שלא העלתה מחירים, רשמה עליה בנתח השוק ל-11.9% לעומת 11.6% בתקופה המקבילה אשתקד. יוניליוור שהכריזה בחודש שעבר על גל התייקרויות באמצעות צמצום כמויות בדגני בוקר, חטיפי שוקולד קליק ועוד, רשמה ירידה בנתח השוק ל-3.9% לעומת 4%, עוד בטרם נכנסו המוצרים המוקטנים למגוון בחנויות.</p>
      <p>גם נטו רשמה ירידה בנתח השוק ל- 3.6% לעומת 3.7%, עוד בטרם באה לידי ביטוי השפעת הירידה בצריכת טונה, על רקע הרעלת הטונה בסניף ארומה תל אביב בחודש שעבר. מתחילת השנה, מציגה תנובה מגמת ההתאוששות ועלייה בנתח השוק ל-14.3% לעומת 14.2% בתקופה המקבילה אשתקד.</p>
    </article>
  </body>
</html>