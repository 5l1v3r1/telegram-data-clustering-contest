<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/kljuca-u-napulju-igraci-se-vratili-pa-opet-otisli-spremaju-se-tuzbe-sa-obe-strane-anceloti-danas-odlazi/341778"/>
    <meta property="og:site_name" content="MozzartSport"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="Ključa u Napulju: Igrači se vratili pa opet otišli, spremaju se tužbe sa obe strane! Ančeloti danas odlazi?"/>
    <meta property="og:description" content="Haos u klubu sa San Paola"/>
  </head>
  <body>
    <article>
      <h1>Ključa u Napulju: Igrači se vratili pa opet otišli, spremaju se tužbe sa obe strane! Ančeloti danas odlazi?</h1>
      <h2>Haos u klubu sa San Paola</h2>
      <address>
        <time datetime="2019-11-06T00:00:00+00:00">06 Nov 2019</time>
      </address>
      <p>U Napoliju je sve eskaliralo, igrači i vlasnik kluba su u direktnom ratu, a trener je na strani ekipe. Do kraja dana bi <b>Karlo</b> <b>Ančeloti</b> mogao da napusti klupa Napolija. Ali ni to neće smiriti tenziju i elektricitet u klub...</p>
      <p>Odluka gazde <b>De</b> <b>Laurentisa</b> da prošlog vikenda posle poraza od Rome naredi odlazak ekipe u karantin u sportski centar Kastel Voltorno do sledeće subote je teško pala igračima. Oni su nevoljno ispoštovali odluku <b>De</b> <b>Laurentisa</b>, a podržao ih je i trener <b>Karlo</b> <b>Ančeloti</b> koji se tako direktno zamerio poslodavcu.</p>
      <p>Situacija se pogoršala sinoć kada su igrači posle remija sa Salcburgom svojevoljno odlučili da sa stadiona svako ode na svoju stranu i da se ne vraćaju u karantin gde je trebalo da ostane do subote i meča sa Đenovom. Kapiten <b>Insinje</b> je posle utakmice razgovarao rekao sa <b>De Laurentisovim</b> sinom <b>Edijem</b> i preneo mu stav ekipe:<br/><b>„Poruči tati da igrači idu kuću posle utakmice“,</b> rekao je <b>Insinje</b>.</p>
      <p>Takav potez igrača ja razbesneo <b>De Laurentisa</b> seniora, a <b>Ančeloti</b> se solidarisao sa igračima tako što se nije pojavio na obaveznoj konferenciji za medije i svima stavio do znanja da se u klubu nešto loše dešava. Doduše, on je sa svojim stručnim štabom otišao u karantin i ispoštovao želju predsednika, ali mu je otvoreno rekao da je protiv njegovog radikalnog poteza.</p>
      <p>Igrači su se jutros opet pojavili u Kastel Voltornu, ali samo da odrade trening posle kojeg su se opet razišli i nisu ostali u karantinu. Treningu je prisustvovao sportski direktor <b>Đuntoli</b>, dok je <b>De</b> <b>Laurentis</b> pratio situaciju iz hotela u centru grada.</p>
      <p>Napolijev gazda je već konsultovao advokatski tim kakve sve mere može da preduzme protiv igrača kako bi zaštitio imidž kluba i disciplinski pravilnik. Najavljuju se visoke novčane kazne za igrače koji su takođe konsultovali razne advokate i menadžere kako da se brane. Klub je oko 14.00 časova izdao saopštenje u kojem je poručio da će preduzeti sve pravne i zakonske mere da zaštiti svoje ekonomske, marketinške i sportske interese.</p>
      <p>Ubrzo posle toga, <b>Karlo</b> <b>Ančeloti</b> je sa svojim saradnicima napustio trening centar u Kastel Voltornu. On bi prvi mogao da plati ceh. Moguće je da već do kraja dana kovertira neopozivu ostavku i napusti klub. Tako piše milanska <i>Gazeta delo sport.</i> Ako ga <b>De Laurentis</b> ne smeni pre nego što ovaj ponudi ostavku. Gazda kluba debelo zamera <b>Ančelotiju</b> izbor strane i stavljanje na stranu igrača.</p>
      <p>Šta god da bude, <b>Ančeloti</b> ne mora da brine za budućnost jer bi ga mnogi klubovi rado videli na svojoj klupi, a poslednjih dana se sve više pominje senzacionalna mogućnost da <b>Karleto</b> sedne na klupu Boke Juniors koju za mesec dana očekuju predsednički izbori.</p>
      <p>Što se navijača tiče, oni su na društvenim mrežama podeljeni i jedni pružaju podšrku ekipi, a drugi <b>De Laurentisu</b>. </p>
      <p>(FOTO: Reuters)</p>
    </article>
  </body>
</html>