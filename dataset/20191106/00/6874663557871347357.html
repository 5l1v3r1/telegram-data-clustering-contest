<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773209,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="פריון עקפה את התחזיות ועלתה בהכנסות וברווחים"/>
    <meta property="og:description" content="חברת האינטרנט הדואלית הציגה עלייה של כ-43% בהכנסות מפעילויות חיפוש וירידה של כ-18% מפרסום; דורון גרסטל, מנכ&quot;ל פריון נטוורק על ההצלחה ברבעון: &quot;תוצאה של ההשקעות שביצענו, אנו צופים להשיק מוצר חדש וכולל בתחום המיתוג הדיגיטלי המסונכרן במחצית הראשונה של 2020&quot;"/>
  </head>
  <body>
    <article>
      <h1>פריון עקפה את התחזיות ועלתה בהכנסות וברווחים</h1>
      <h2>חברת האינטרנט הדואלית הציגה עלייה של כ-43% בהכנסות מפעילויות חיפוש וירידה של כ-18% מפרסום; דורון גרסטל, מנכ"ל פריון נטוורק על ההצלחה ברבעון: "תוצאה של ההשקעות שביצענו, אנו צופים להשיק מוצר חדש וכולל בתחום המיתוג הדיגיטלי המסונכרן במחצית הראשונה של 2020"</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">צלי גרינברג</a></address>
      <p>חברת האינטרנט <a href="https://www.calcalist.co.il/stocks/home/0,7340,L-3959-1095819,00.html?quote=%D7%A4%D7%A8%D7%99%D7%95%D7%9F%20%D7%A0%D7%98%D7%95%D7%95%D7%A8%D7%A7">פריון</a> נטוורק (Perion Network) דיווחה היום (ד') על תוצאותיה הכספיות לרבעון השלישי של 2019 במסגרתן הציגה עלייה בהכנסות וברווח הנקי, שעקפו את תחזיות השוק. הכנסות החברה עלו ברבעון השלישי ב-15% ל-65.8 מיליון דולר, לעומת הכנסות הרבעון המקביל אשתקד שעמדו על 57.2 מיליון דולר, ועברו את ציפיות השוק להכנסות ממוצעות של 64.33 מיליון דולר. פריון נסחרת בבורסות ת"א ונאסד"ק בשווי של 148.64 מיליון דולר. </p>
      <figure>
        <img src="https://images1.calcalist.co.il/PicServer3/2017/01/23/698115/55959_l.jpg"/>
        <figcaption>דורון גרסטל, מנכ"ל פריון</figcaption>
      </figure>
      <p>עיקר הכנסות החברה ברבעון נבעו מפעילויות החיפוש, שהכניסו לה 44.2 מיליון דולר והציגו עלייה של 42.5% בהשוואה לתקופה המקבילה אשתקד, אז עמדו על 31 מיליון דולר. יתר ההכנסות נבעו מפרסום ועמדו ברבעון על 21.6 מיליון דולר - ירידה של 17.5% לעומת הרבעון המקביל, אז עמדו ההכנסות מפרסום על 26.2 מיליון דולר.</p>
      <p>הרווח המתואם (NON-GAAP) שהחברה הציגה עמד על 5 מיליון דולר או 0.18 דולר למניה לרבעון השלישי של השנה לעומת רווח מתואם של 4.3 מיליון דולר או 0.16 דולר למניה ברבעון המקביל אשתקד. החברה הציגה רווח חשבונאי (GAAP) של 2.9 מיליון דולר או 0.11 דולר למניה ברבעון – עלייה של 32% או 38% ברווח למניה, בהשוואה לרבעון המקביל, אז עמד הרווח החשבונאי על 2.2 מיליון דולר או 0.08 דולר למניה. התחזיות היו כי הרווח למניה יעמוד על 0.07 דולר.</p>
      <p> </p>
      <p>דורון גרסטל, מנכ"ל פריון נטוורק, מסר בעקבות פרסום הדוחות כי "התוצאות הכספיות ברבעון השלישי הן תוצאה ישירה של ההשקעות הטכנולוגיות והאסטרטגיות שביצענו. יכולתנו לספק סל פתרונות מגוון לאתרי תוכן, פלטפורמות חיפוש ורשתות חברתיות, מיצבה את פריון באופן ייחודי ליהנות ממעבר תקציבי פרסום של מותגים וסוכנויות פרסום לפלטפורמות וערוצים שונים, במטרה לממש את מטרותיהם השיווקיות".</p>
      <p>עוד הוסיף כי "מינוף יכולות ופתרונות חדשים בפעילויות החיפוש, פנייה לספקי מדיה חדשים, הגדלת מספר החפשנים הייחודיים בבינג של מיקרוסופט וייעול המוניטיזציה מתנועה זו, שיפרו את הרווחיות ותזרים המזומנים שלנו. מאמצי הפיתוח שלנו להרחבת פתרון המיתוג הדיגיטלי המסונכרן (אנדרטון) מתקדמים כמתוכנן, ואנו צופים להשיק מוצר חדש וכולל במחצית הראשונה של 2020".</p>
    </article>
  </body>
</html>