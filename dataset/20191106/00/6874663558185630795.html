<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3773157,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="&quot;נפילת ביתן תגרור את הבנקים לבוץ, אז הם שומרים עליו&quot;"/>
    <meta property="og:description" content="הלווים של יינות ביתן, הבנקים פועלים ומזרחי־טפחות, דחפו את הרשת למכירת סניפים. בסביבת ביתן טוענים כי מהלך הפיטורים זוכה לתמיכת ההסתדרות"/>
  </head>
  <body>
    <article>
      <h1>"נפילת ביתן תגרור את הבנקים לבוץ, אז הם שומרים עליו"</h1>
      <h2>הלווים של יינות ביתן, הבנקים פועלים ומזרחי־טפחות, דחפו את הרשת למכירת סניפים. בסביבת ביתן טוענים כי מהלך הפיטורים זוכה לתמיכת ההסתדרות</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">נורית קדוש ורחלי בינדמן</a></address>
      <p>"ככל שחולפים הימים, מחנק האשראי של נחום ביתן גובר ומחייב אותו לקבל החלטות קשות", תיאר אתמול בכיר בשוק קמעונאות המזון את הלחץ שבו מצוי בעל יינות ביתן, שהפתיע השבוע את עובדי מגה עם דרישה לפיטורי עובדים וקיצוצים של 100 מיליון שקל. "זה סיפור שלא יהיה לו סוף טוב", אמר הבכיר. הכסף ממכירת הסניפים יכול לעזור בטווח המיידי לשלם חובות, אבל לא מספיק לקיים תוכנית הבראה, שיפוץ ושיקום הרשת. זה עניין של זמן עד שנחום ימכור את העסק".</p>
      <p>מנגד, גורמים בשוק מעריכים כי ביתן יצליח להתגבר על המשבר, דווקא בזכות הגורמים להם הוא חייב כסף: הבנקים והספקים. "הבנקים והספקים שומרים על נחום, כי נפילה שלו תגרור אותם לבוץ", טען בכיר בענף, "אז כולם מגלים אורך נשימה ונותנים כל פעם עוד קצת אוויר ועוד אורכה, בתקווה שהוא יצליח להתאושש".</p>
      <figure>
        <img src="https://images1.calcalist.co.il/PicServer3/2016/06/30/618430/3_l.jpg"/>
        <figcaption>העברת הבעלות במגה לידי יינות ביתן, בהשתתפות נחום ביתן, יו"ר ועד מגה אייל אלי ויו"ר ההסתדרות דאז אבי ניסנקורן <br/>צילום: אוראל כהן</figcaption>
      </figure>
      <p>במובנים רבים הבנקים פועלים ומזרחי־טפחות הם אלו שדחפו את ביתן למכירות הסניפים שקידם בחודשים האחרונים וייתכן שגם מאחורי מהלך הפיטורים הטרי. ב־2017 העמידו שני הבנקים הלוואה של 350 מיליון שקל ליינות ביתן במסגרת מחזור הלוואות שנטל ביתן לרכישת כמעט חינם ב־2012. "הצעדים שנוקט ביתן לא הגיעו בחלל ריק, אנחנו עודדנו אותם כמובן", אמר אתמול גורם במערכת הבנקאית. "דווקא המכירות האחרונות של הסניפים שחררו המון נזילות לרשת והם מהלך חיובי מבחינתנו. מהלך הפיטורים כעת הוא פנים־ארגוני ופחות נוגע לנו".</p>
      <p>גורמים בשוק הקמעונאות טוענים שביתן זוכה לגיבוי ההסתדרות בתהליך הפיטורים שביקש להניע, על רקע תנאי ההעסקה החריגים שהעניק לעובדי מגה בעת רכישת הרשת. "בהסתדרות מבינים שהתנאים של ביתן לעובדים לא דומים למה שנהוג בענף", אמר גורם בשוק. "הם זוכרים לו חסד על שלקח את מגה מהנאמנים עם כל התנאים לעובדים, ולכן יסייעו לו להעביר את המהלך בועד העובדים".</p>
      <p>הטענות מקבלות חיזוק בתגובת ההסתדרות לדיווחים על תוכנית הפיטורים, ולפיה "סוכם על תחילתו של משא ומתן והליך הידברות במטרה למזער את הפגיעה בעובדים, בד בבד עם התייעלות הרשת".</p>
      <p>העובדים בשלב זה נערכים למאבק, ובישיבת מועצת עובדי מגה שהתקיימה אתמול הוחלט כי לא יאשרו מכירת סניפים או פיטורי עובדים. לטענת יו"ר ועד העובדים אייל אלי הנהלת החברה מבצעת מעקב אחריו ואחרי נציבי עובדים נוספים, אך ביינות ביתן דחו את הטענה על הסף.</p>
      <p>השלמת עסקאות מכירת הסניפים לפרשמרקט (7 סניפים) ולוויקטורי (5 סניפים) תשחרר במעט את מחנק האשראי של ביתן, אלא שבינתיים המכירה לפרקטמרקט נתקעה בשל מחלוקת הקשורה לאחד הסניפים. על רקע הלחץ שבו שרוי ביתן והמחיר הנמוך יחסית ששילמה ויקטורי עבור הסניפים שרכשה, צפויים בעלי פרשמרקט הארחים יוסי ושלומי אמיר לנסות להפחית את התמורה שעליה סיכמו עם ביתן.</p>
      <p>עם זאת, גם התמורה כ־200 מיליון שקל ממכירת 12 הסניפים לא תספיק לביתן לצורכי התשלום השוטף של רשתות יינות ביתן ומגה שבבעלותו ולהעברת 150 מיליון שקל שהוא עוד חייב לנאמני מגה. בלי העברת כספים אלו הוא לא יוכל לקבל את מגה סופית לידיו ולקבל עבורה מסגרת אשראי. על רקע זה לא מן הנמנע שביתן ינסה למצוא רוכש למקבץ נוסף של סניפים.</p>
    </article>
  </body>
</html>