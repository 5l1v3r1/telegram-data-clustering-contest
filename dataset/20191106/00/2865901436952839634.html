<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/bajern-izabrao-vengera/341814"/>
    <meta property="og:site_name" content="MozzartSport"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="Bajern izabrao Vengera"/>
    <meta property="og:description" content="Francuz želi u Minhen..."/>
  </head>
  <body>
    <article>
      <h1>Bajern izabrao Vengera</h1>
      <h2>Francuz želi u Minhen...</h2>
      <address>
        <time datetime="2019-11-06T00:00:00+00:00">06 Nov 2019</time>
      </address>
      <p>
        <b>Bajern je pobedio večeras Olimpijakos i zalečio rane od onog debakla u Frankfurtu za vikend, ali ta pobeda, pa čak ni eventualna subotnja u derbiju sa Dortmundom, neće uticati na sudbinu privremenog rešenja na klupi - Hans Petera Flika.</b>
      </p>
      <p>Uvek dobro obavešteni <i>Bild </i>večeras javlja da je uprava Bavaraca napravila prve konkretne korake po pitanju pronalaženja trajnijeg rešenja za klupu i da su obavljeni preliminarni razgovori sa predstavnicima <b>Arsena Vengera</b>. Iskusni Francuz pominjao se prethodnih dana u nekim kombinacijama, ali niko ga nije smatrao ozbiljnim kandidatom. Prednost su uglavnom imali <b>Erik ten Hag</b> i <b>Ralf Rangnik</b>.</p>
      <p><b>Henes</b> i <b>Rumenige</b>, očito, drugačije razmišljaju. <b>Venger </b>je njihov izbor, a ni legendarni trener Arsenala nije "<i>ravnodušan</i>" prema ljubavnim signalima iz Minhena. <i>Bild </i>navodi da je 70-godišnji stručnjak spreman da prihvati ponudu Bajerna, bez obzira što bi se najverovatnije radilo o kratkoročnom ugovoru, odnosno do kraja sezone.</p>
      <p>Navodno, isti izvor tvrdi da Bajern želi iskusnog stručnjaka koji bi pokušao da izvuče maksimum iz ove sezone koja nije najbolje krenula, a da tokom proleća pokuša da pronađe mlađeg trenera, za duge staze.</p>
      <p>Očekuje se da <b>Arsen Venger</b> posle utakmice Bajern - Dortmund obavi zvanične pregovore sa upravom Bavaraca i da stavi paraf na ugovor. </p>
      <p>
        <i><b>Foto</b>: Reuters</i>
      </p>
    </article>
  </body>
</html>