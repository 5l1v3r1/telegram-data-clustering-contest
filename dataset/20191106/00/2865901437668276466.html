<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/tomas-moracemo-da-se-doteramo-za-derbi/341737"/>
    <meta property="og:site_name" content="MozzartSport"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="Tomas: Moraćemo da se doteramo za derbi"/>
    <meta property="og:description" content="Najbolji košarkaš Partizana sa jučerašnje utakmice tvrdi da ovaj poraz neće negativno uticati na ekipu"/>
  </head>
  <body>
    <article>
      <h1>Tomas: Moraćemo da se doteramo za derbi</h1>
      <h2>Najbolji košarkaš Partizana sa jučerašnje utakmice tvrdi da ovaj poraz neće negativno uticati na ekipu</h2>
      <address>
        <time datetime="2019-11-06T00:00:00+00:00">06 Nov 2019</time>
      </address>
      <p>Imao je kasno sinoć Partizan šanse da meč prelomi i reši u svoju korist, ali je nekim greškama dozvolio Veneciji da prezume inicijativu i sa nekoliko trojki prelomi susret u trećem kvartalu. Pokušao je da stvar spase <b>Rašon Tomas</b>, koji je bio najefikasniji košarkaš u redovima crno-belih, ali nije uspeo.</p>
      <p>On kaže da će Partizan iz ovog poraza izvući ono najbolje.<br/><b>“Težak poraz za nas i očigledno je da smo razočarani. Ali kao što je i trener rekao, stekli smo dovoljno dobar kapital da nas ovaj poraz ne boli toliko. Samo nas je naučio jednoj važnoj lekciji i pokazao koje stvari moramo da poboljšamo. Treba nastaviti dalje”</b>, izjavio je Amerikanac.</p>
      <p>Govoreći o individualnom učinku, <b>Tomas </b>je rekao da je možda mogao i bolje da odigra u nekim segmentima.<br/><b>“Mislim da sam mogao da uradim dosta više da pomognem timu. Postigao sam dosta poena, ali mogao sam da neke druge stvari obavim bolje”.</b></p>
      <p>Preostalo je svega desetak dana do sudara sa Crvenom zvezdom. <b>Tomas </b>tvrdi da uzbuđenje polako raste, ali i da će njegov tim pokušati da odigra na nivou pred domaćom publikom.<br/><b>“Znam da će to biti velika utakmica. Moraćemo da se dobro ‘doteramo’ za taj susret i da odigramo dobro pred našim navijačima”</b>, zaključio je američki košarkaš.</p>
      <p><b>Piše</b>: <i>Srđan TODOROVIĆ</i><br/><b>Foto</b>: MN Press</p>
    </article>
  </body>
</html>