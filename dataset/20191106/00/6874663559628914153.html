<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773170,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="חברת 89BIO הישראלית מנפיקה לראשונה בנאסד&quot;ק לפי שווי של 300 מיליון דולר"/>
    <meta property="og:description" content="החברה, שמייסדיה חכרו את פעילות המחקר לטיפול בכבד שומני וכבד שומני צלקתי מחברת טבע לפני כשנתיים, תנסה לגייס 70 מיליון דולר תמורת כ-20% ממניותיה, אחרי כסף, לפי מחיר של 16 דולר למניה בממוצע"/>
  </head>
  <body>
    <article>
      <h1>חברת 89BIO הישראלית מנפיקה לראשונה בנאסד"ק לפי שווי של 300 מיליון דולר</h1>
      <h2>החברה, שמייסדיה חכרו את פעילות המחקר לטיפול בכבד שומני וכבד שומני צלקתי מחברת טבע לפני כשנתיים, תנסה לגייס 70 מיליון דולר תמורת כ-20% ממניותיה, אחרי כסף, לפי מחיר של 16 דולר למניה בממוצע</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">צלי גרינברג</a></address>
      <p>חברת הביו-פרמצבטיקה הישראלית '89BIO' מתכננת ביצוע IPO (הנפקה ראשונה למניותיה) בנאסד"ק, במסגרתו תנסה לגייס 70 מיליון דולר תמורת 20% ממניותיה לפי שווי של 300 מיליון דולר: כך נודע לכלכליסט.</p>
      <figure>
        <img src="http://www.calcalist.co.il/PicServer3/2018/01/01/784091/26.jpg"/>
      </figure>
      <p>החברה תנפיק כ-4.325 מיליון מניות לפי מחיר מניה ממוצע של 16 דולר, לשם המשך ביצוע מחקר ופיתוח. משקיעיה העיקריים: חברת השקעות הבריאות אורבימד, קרן פונטיפקס, Longitude האמריקאית וקרן RA CAPITAL האמריקאית, המחזיקים יחד ב-65% ממניות החברה, הביעו עניין בהעמקת השקעותיהם בחברה וברכישת כ-40 מיליון דולר מהמניות ב-IPO (כ-57% מסכום הגיוס).</p>
      <p>החתמים יוכלו לרכוש כ-656 אלף מניות נוספות שיאפשרו לחברה גיוס נוסף של 10.5 מיליון דולר. החברה גייסה עד היום 43.7 מיליון דולר, ובמסגרת ההסכם עם טבע עבור קבלת הפעילות לידיה התחייבה לשלם לה עד 135 מיליון דולר, מהם שילמה 6 מיליון דולר כמקדמה ותשלם עד 2.5 מיליון דולר בהתאם לעמידה ביעדים הנוגעים למחקר ופיתוח, והשאר בהתאם לעמידה ביעדים הנוגעים להישגים מסחריים. בנוסף, החברה התחייבה לשלם לטבע תמלוגים מהמכירות בגובה של עד 5%. החברה נמצאת בגירעון מצטבר של כ-35 מיליון דולר והציגה הפסד למחצית הראשונה של 2019 בגובה 19.4 מיליון דולר. לחברה 21 מיליון דולר במזומן ושווי מזומנים ונכסים בשווי 22 מיליון דולר. החברה הוקמה ב-18 בינואר 2018, כספין-אוף (תהליך בו חברה מנתקת עצמה מחברה בת על ידי חלוקת מניות חברת הבת כדיבידנד לבעלי מניותיה, צ.ג) של טבע, כדי לבצע מחקר ופיתוח למוצר שיטפל בכבד שומני שלא כתוצאה מאלכוהול (NAFD), ממנו סובלים 25% מאוכלוסיית העולם; ובכבד שומני צלקתי (NASH), ממנו סובלים כרבע מבעלי הכבד השומני שלא כתוצאה מאלכוהול. כרגע אין לחברה יו"ר מכהן, ואת הדירקטוריון מובילים ענת נשיץ' (Anat Naschitz), מייסדת שותפה של קרן אורבימד ישראל, וד"ר גרגורי גרונברג (Gregory Grunberg), מנהל קרן Longitude. מי שמוגדר בחברה כרוח החיה מאחורי קידומה הוא פרופ' מייקל היידן המכהן בה כדירקטור, ובעבר כיהן כנשיא המחקר והפיתוח העולמי ומנהל מדעי ראשי של טבע עד דצמבר 2017, וכיועץ שלה מאז ועד אוגוסט 2018.</p>
    </article>
  </body>
</html>