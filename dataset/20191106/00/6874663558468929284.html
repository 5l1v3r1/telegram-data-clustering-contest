<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773161,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="עד המדינה כאן כדי להישאר"/>
    <meta property="og:description" content="התיקון האמיתי יבוא רק ביום שבית המשפט יפסול עד מדינה, שפגמים מהותיים התגלו בעדותו או בתהליך המרתו. עד אז, ימשיכו המשטרה והפרקליטות ללוש כרצונן את העדים האלה"/>
  </head>
  <body>
    <article>
      <h1>עד המדינה כאן כדי להישאר</h1>
      <h2>התיקון האמיתי יבוא רק ביום שבית המשפט יפסול עד מדינה, שפגמים מהותיים התגלו בעדותו או בתהליך המרתו. עד אז, ימשיכו המשטרה והפרקליטות ללוש כרצונן את העדים האלה</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">משה גורלי</a></address>
      <p>המרתו של ניר חפץ לעד מדינה עוררה דיון סוער על השיטות והלחצים שהופעלו, אבל המדינה לא תוותר עליו, כמו שלא ויתרה על עד המדינה שמואל דכנר שהתברר כשקרן בתיק הולילנד, או על עדי שלג שליבת עדותו קרסה בתיק דנקנר לאחר שהתברר שלא נערכה כלל "פגישת הנחייה" להרצת מניות איי.די.בי. ולמה חפץ יישאר בתמונה? לא בגלל ששקריו דרמטיים. עם זה כבר יסתדרו, סתירות ותעתועי זיכרון ניתן תמיד ליישב. אלא בגלל שספק אם היועץ מנדלבליט יגיע למסקנה שהתרגיל האסור בפרסום שלל מחפץ את רצונו החופשי להעיד. הלחצים האלה, ככל שלא היו חוקיים, משתלבים במחדלי החקירה של המשטרה שמבצבצים לכל אורך החזית. בחקירת ארנון מילצ'ן, בחילוטי האלוביצ'ים, בחיטוט ללא אישור בטלפונים של אוריך וגולן.</p>
      <figure>
        <img src="https://images1.calcalist.co.il/PicServer3/2018/02/22/797362/1NL.jpg"/>
        <figcaption>הארכת מעצר של ניר חפץ (ארכיון) <br/>צילום: ירון ברנר</figcaption>
      </figure>
      <p>ההדלפות לעמית סגל עוררו את סערת חפץ, ועוררו גם שאלה מהותית יותר לגבי ההדלפות שעם ישראל מתמכר להן כל ערב במהדורות החדשות. נתניהו החליט להפסיק להתבכיין על ההדלפות נגדו ופצח בהדלפות מטעמו. כל צד (וכל עיתונאי), מדליף ציטוטים סלקטיביים המשרתים את עמדתו.</p>
      <p>האם סערת חפץ תעורר את מנדלבליט לפעולה? כרגיל, נקבל את ההצהרות וההבטחות הנכונות: שנפעל בנחישות ובשקידה לאכיפת שלטון החוק. בפועל, כנראה שלא יקרה הרבה. ראשית, תיקי נתניהו זקוקים לחפץ. האלונקה כבדה מדי מכדי ששלמה פילבר, וקצת ארי הרו, יישאו אותה לבד. שנית, אין לו באמת את הכלים והיכולת. מנדלבליט מבין במשפט בינלאומי, אבל הניסיון היחיד שלו עם המשטרה היה כשנחקר באזהרה (ונוקה) בפרשת מסמך גלנט־הרפז. נחקר, הושפל, ספג עלבונות, אך לפחות לא נעצר ולא ננגס בידי הפשפשים שכרסמו בחפץ והאיצו בו להפוך עד מדינה.</p>
      <p>התיקון האמיתי יבוא רק ביום שבית המשפט יפסול עד מדינה, שפגמים מהותיים התגלו בעדותו או בתהליך המרתו. עד אז, ימשיכו המשטרה והפרקליטות ללוש כרצונן את העדים האלה.</p>
    </article>
  </body>
</html>