<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/amd-athlon-3000g-dvoujadro-apu-picasso-unik-parametry"/>
    <meta property="og:site_name" content="Cnews.cz"/>
    <meta property="article:published_time" content="2019-11-06T00:00:49+00:00"/>
    <meta property="og:title" content="AMD mění plány, dvoujádrové 12nm APU vyjde jako Athlon 3000G. Už máme parametry"/>
    <meta property="og:description" content="AMD chystá Athlon 3000G, máme parametry i přibližnou cenu. Půjde o dvoujádrové APU pro desktop s taktem 3,5 GHz a 35W TDP, uvnitř už s 12nm čipy Picasso."/>
  </head>
  <body>
    <article>
      <h1>AMD mění plány, dvoujádrové 12nm APU vyjde jako Athlon 3000G. Už máme parametry</h1>
      <address><time datetime="2019-11-06T00:00:49+00:00">06 Nov 2019</time> by <a rel="author" href="https://www.cnews.cz/lide/jan-olsan/" target="_blank">Jan Olšan</a></address>
      <slideshow>
        <figure>
          <a href="https://www.cnews.cz/amd-athlon-3000g-dvoujadro-apu-picasso-unik-parametry/galerie-178064-1">
            <img src="https://www.cnews.cz/wp-content/uploads/2019/06/Slajdy-k-APU-Ryzen-3-3200G-a-Ryzen-5-3400G-na-E3-2019-01.jpg"/>
          </a>
        </figure>
        <figure>
          <a href="https://www.cnews.cz/amd-athlon-3000g-dvoujadro-apu-picasso-unik-parametry/galerie-178064-2">
            <img src="https://www.cnews.cz/wp-content/uploads/2019/06/Slajdy-k-APU-Ryzen-3-3200G-a-Ryzen-5-3400G-na-E3-2019-02.jpg"/>
          </a>
        </figure>
        <figure>
          <a href="https://www.cnews.cz/amd-athlon-3000g-dvoujadro-apu-picasso-unik-parametry/galerie-178064-3">
            <img src="https://www.cnews.cz/wp-content/uploads/2019/06/Slajdy-k-APU-Ryzen-3-3200G-a-Ryzen-5-3400G-na-E3-2019-03.jpg"/>
          </a>
        </figure>
        <figure>
          <a href="https://www.cnews.cz/amd-athlon-3000g-dvoujadro-apu-picasso-unik-parametry/galerie-178064-4">
            <img src="https://www.cnews.cz/wp-content/uploads/2019/01/amd-ryzen-3000-notebooky-apu-picasso-1600.jpg"/>
          </a>
        </figure>
      </slideshow>
      <p>
        <a href="https://www.cnews.cz/amd-athlon-3000g-dvoujadro-apu-picasso-unik-parametry/galerie-178064-1">VŠECHNY FOTOGRAFIE</a>
      </p>
      <p>Letos v červenci AMD vydalo Ryzeny 3000 a mezi 7nm CPU byla také <a href="https://www.cnews.cz/amd-e3-2019-odhaleni-ryzen-9-3950x-apu-picasso-3200g-3400g/2/">12nm APU Picasso se čtyřmi jádry Zen a grafikou Radeon Vega</a>. Co tehdy ale chybělo, byla lowendová dvoujádra Athlon. Později při <a href="https://www.cnews.cz/amd-ryzen-pro-3000-business-oem-firemni-pc-uvedeni">vydání Pro verze Ryzenů 3000</a> firma vydala Athlon Pro 300GE, ale ten zatím neexistuje v běžné ne-Pro verzi, kterou byste mohli normálně koupit v obchodech. Vypadá to, že to se teď změní, ale bude to s určitou změnou, minimálně v názvu.</p>
      <p>Tento týden totiž na internet začaly prosakovat zmínky ne o Athlonu 300GE (či 320GE, 330GE), ale o procesoru nazvaném Athlon 3000G. Proč AMD zavádí takovýto nový styl značení není úplně jasné, protože to vypadá, že samotné parametry se od zmíněného Athlon Pro 300GE (a předtím Athlonů 200GE) asi moc lišit nebudou. Pravděpodobně ve firmě usoudili, že by bylo lepší, aby značení přímo navazovalo na ostatní APU. „Athlon 3000G“ tvoří logické pokračování po Ryzenu 3 3200G a Ryzenu 5 3400G.</p>
      <h3>3,5Ghz dvoujádro, grafika stále Radeon Vega 3?</h3>
      <p>Základní parametry Pro Athlon 3000G se už dají najít například v <a href="http://www.gigabyte.cz/products/ajax?block=GetCpuList&amp;id=4932">seznamu podporovaných CPU desek Gigabyte</a>, což by měl být zaručený zdroj. Jde podle něj o dvoujádrové a patrně čtyřvláknové APU pro socket AM4 s taktem 3,5 GHz, zatímco Athlon (Pro) 300GE má takt 3,4 GHz. Ekvivalentem modelu 3000G tedy bude asi spíše model Athlon (Pro) 320GE, jenž by měl být takt 3,5 GHz. Jiní výrobci desek (ASRock, Lenovo) už právě model označený Athlon 320GE dříve avizovali, takže to vypadá, že AMD změnilo plány s označením poměrně nedávno. Případně by teoreticky tyto procesory mohly existovat pod dvojím názvem, ale to nezní moc pravděpodobně.</p>
      <figure>
        <img src="https://www.cnews.cz/wp-content/uploads/2019/11/Athlon-3000G-v-CPU-support-listu-Gigabyte.png"/>
        <figcaption>Athlon 3000G v CPU support listu Gigabyte</figcaption>
      </figure>
      <p>Procesor má klasicky 512KB L2 cache v každém jádru a L3 cache je 4MB. Boost opět nebude, takže takt 3,5 GHz je maximem. Zajímavé je, že podle Gigabyte jde o stejný křemík jako v Ryzenech 3/5 3200G/3400G, tedy o 12nm čipy Picasso s dvěma vypnutými jádry. To by otevíralo možnost, že GPU bude mít více jednotek než jen 192 shaderů, ale spíš to vypadá, že AMD ji nevyužilo. Twitterista Momomo_us <a href="https://twitter.com/momomo_us/status/1191641144540557312">už zdá se našel výskyt v obchodě</a> (označení je YD3000C6FHBOX), kde se píše, že procesor má stále jen grafiku Radeon Vega 3, čili oněch 192 stream procesorů. Může teoreticky jít o chybu, pravda, ale zatím počítejte s tím, že GPU proti předchozím Athlonům rozšířeno není. Jen frekvence o něco vzrostla, u tohoto modelu je 1100 MHz.</p>
      <figure>
        <iframe data-src="https://twitter.com/momomo_us/status/1191641144540557312?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Označení 3000G by teoreticky mělo říkat, že spotřeba bude 65 W, avšak to evidentně neplatí, Gigabyte uvádí, že TDP je stále 35W (což právě doteď implikovala přípona GE). Na druhou stranu má to i svou logiku, protože zatímco u čtyřjádra je 35W úsporná spotřeba, u dvoujádra logicky už ne, zde bychom od modelu se sníženou spotřebou čekali třeba 25 W. Ovšem u modelů řady Pro už značení GE zůstalo, takže minimálně v této generaci v tom bude nepořádek.</p>
      <p>Kdy toto dvoujádro přijde na trh, zatím nevíme. Web ComputerBase už ho našel v Německu i v internetovém obchodě za cenu 54 €, což by dávalo asi 1400 Kč. Ale nevíme, zda jde o definitivní částku.</p>
      <h4>Galerie: APU Ryzen 3000 Picasso, odhalení na E3 2019</h4>
      <slideshow>
        <figure>
          <a href="https://www.cnews.cz/amd-athlon-3000g-dvoujadro-apu-picasso-unik-parametry/galerie-178064-1">
            <img src="https://www.cnews.cz/wp-content/uploads/2019/06/Slajdy-k-APU-Ryzen-3-3200G-a-Ryzen-5-3400G-na-E3-2019-01.jpg"/>
          </a>
        </figure>
        <figure>
          <a href="https://www.cnews.cz/amd-athlon-3000g-dvoujadro-apu-picasso-unik-parametry/galerie-178064-2">
            <img src="https://www.cnews.cz/wp-content/uploads/2019/06/Slajdy-k-APU-Ryzen-3-3200G-a-Ryzen-5-3400G-na-E3-2019-02.jpg"/>
          </a>
        </figure>
        <figure>
          <a href="https://www.cnews.cz/amd-athlon-3000g-dvoujadro-apu-picasso-unik-parametry/galerie-178064-3">
            <img src="https://www.cnews.cz/wp-content/uploads/2019/06/Slajdy-k-APU-Ryzen-3-3200G-a-Ryzen-5-3400G-na-E3-2019-03.jpg"/>
          </a>
        </figure>
        <figure>
          <a href="https://www.cnews.cz/amd-athlon-3000g-dvoujadro-apu-picasso-unik-parametry/galerie-178064-4">
            <img src="https://www.cnews.cz/wp-content/uploads/2019/01/amd-ryzen-3000-notebooky-apu-picasso-1600.jpg"/>
          </a>
        </figure>
      </slideshow>
      <p>
        <a href="https://www.cnews.cz/amd-athlon-3000g-dvoujadro-apu-picasso-unik-parametry/galerie-178064-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/amd-ryzen-9-3950x-datum-vydani-a-eco-mode-snizeni-tdp/"/>
        <a href="https://www.cnews.cz/amd-ryzen-threadripper-3000-uvedeni-parametry-ceny-platforma-trx40"/>
        <a href="https://www.cnews.cz/amd-intel-trzni-podily-procesoru-x86-q3-2019"/>
        <a href="https://www.cnews.cz/amd-ryzen-threadripper-3000-datum-odhaleni-odlozeno-7-listopad/"/>
        <a href="https://www.cnews.cz/7nm-mobilni-ryzen-apu-renoir-vydani-zacatek-2020-sefka-amd/"/>
      </related>
    </article>
  </body>
</html>