<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697043/%DA%A9%D9%88%DB%8C%D8%AA-%D9%BE%DB%8C%D8%A7%D9%85-%D9%87%D8%A7%DB%8C-%D8%A7%DB%8C%D8%B1%D8%A7%D9%86-%D8%B1%D8%A7-%D8%A8%D9%87-%D8%B9%D8%B1%D8%A8%D8%B3%D8%AA%D8%A7%D9%86-%D9%88-%D8%A8%D8%AD%D8%B1%DB%8C%D9%86-%D9%85%D9%86%D8%AA%D9%82%D9%84-%DA%A9%D8%B1%D8%AF%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="کویت: پیام های ایران را به عربستان و بحرین منتقل کردیم"/>
    <meta property="og:description" content="معاون وزیر خارجه کویت در سخنانی گفت که کشورش پیام های ایران پیرامون صلح در منطقه خلیج فارس را به عربستان و بحرین منتقل کرده است."/>
  </head>
  <body>
    <article>
      <h1>کویت: پیام های ایران را به عربستان و بحرین منتقل کردیم</h1>
      <address><time datetime="2019-11-06T00:00:00+00:00">06 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/15/1034113_745.png"/>
      </figure>
      <p>معاون وزیر خارجه کویت در سخنانی گفت که کشورش پیام های ایران پیرامون صلح در منطقه خلیج فارس را به عربستان و بحرین منتقل کرده است.</p>
      <p>به گزارش خبرگزاری مهر به نقل از خبرگزاری رسمی کویت (کونا)، معاون وزیر خارجه کویت از انتقال پیام ایران به عربستان و بحرین پیرامون صلح در منطقه خلیج فارس خبر داد.</p>
      <p>«خالد الجارالله» روز سه شنبه در گفتگو با خبرنگاران گفت: کویت این پیام ها را به برادران منتقل کرد.</p>
      <p>وی در عین حال افزود که تا کنون جواب هایی در این خصوص دریافت نشده است.</p>
      <p>معاون وزیر خارجه کویت درباره زمان برگزاری اجلاس سران شورای همکاری خلیج فارس هم گفت که رایزنی ها همچنان پیرامون تعیین زمان برگزاری این اجلاس جریان دارد.</p>
      <p>نخست وزیر پیشین قطر اخیرا در توئیتی اعلام کرد که فرصت گفتگو با ایران تکرار نشدنی است و کشورهای عربی باید این فرصت را غنیمت بشمارند.</p>
      <p>«حمد بن جاسم» نخست‌وزیر پیشین قطر در صفحه شخصی خود در شبکه اجتماعی توئیتر نوشت: فرصت گفتگو با ایران یک فرصت تکرار نشدنی است. وی از کشورهای عضو شورای همکاری خلیج‌فارس خواست این فرصت را غنیمت بشمارند.</p>
      <p>وی با بیان این مطلب افزود که آنگونه که شنیدیم پیام‌هایی از جانب ایران به کشورهای عضو شورای همکاری برای آغاز گفتگو زیر نظر سازمان ملل رسیده است، بنده معتقدم که این یک فرصت مهم است که بایستی کاملا مسئولانه توسط کشورهای عضو این شورا بررسی شود و دو طرف تمامی نگرانی‌های خود در میز مذاکرات را به طور روشن بیان کنند تا دستکم به یک توافق جهت پایان دادن به وضعیت بحرانی خلیج فارس دست یابند.</p>
    </article>
  </body>
</html>