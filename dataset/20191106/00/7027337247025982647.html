<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697083/%D9%81%D8%B1%D8%A7%D9%86%D8%B3%D9%87-%D8%B7%D8%B1%D8%AD-%D8%AC%D8%AF%DB%8C%D8%AF-%D8%A7%D8%B3%D8%B1%D8%A7%D8%A6%DB%8C%D9%84-%D8%A8%D8%B1%D8%A7%DB%8C-%D8%B4%D9%87%D8%B1%DA%A9%E2%80%8C-%D8%B3%D8%A7%D8%B2%DB%8C-%D8%B1%D8%A7-%D9%85%D8%AD%DA%A9%D9%88%D9%85-%DA%A9%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="فرانسه طرح جدید اسرائیل برای شهرک‌ سازی را محکوم کرد"/>
    <meta property="og:description" content="فرانسه خواستار تجدید نظر دولت رژیم صهیونیستی در طرح‌های شهرک‌سازی خود در اراضی اشغالی فلسطین شد."/>
  </head>
  <body>
    <article>
      <h1>فرانسه طرح جدید اسرائیل برای شهرک‌ سازی را محکوم کرد</h1>
      <address><time datetime="2019-11-06T00:00:00+00:00">06 Nov 2019</time> by <a rel="author">عصر ايران</a></address>
      <p>
        <b>فرانسه خواستار تجدید نظر دولت رژیم صهیونیستی در طرح‌های شهرک‌سازی خود در اراضی اشغالی فلسطین شد.</b>
      </p>
      <p>وزارت خارجه فرانسه طرح رژیم صهیونیستی برای ساخت 2342 واحد مسکونی جدید برای صهیونیست‌ها در کرانه باختری را محکوم کرد.</p>
      <p>به گزارش ایسنا، مرکز اطلاع رسانی فلسطین گزارش داد، این وزارتخانه در بیانیه‌ای اعلام کرد که این طرح توسعه‌طلبانه رژیم صهیونیستی یکی دیگر از اقدامات نگران کننده آن در کرانه باختری و قدس اشغالی است که فرصت‌های تحقق صلح و سازش عادلانه و دائم بین فلسطینیان و اسرائیلی‌ها با تکیه بر راه حل "تشکیل دو کشور" را از بین می‌برد.</p>
      <p>فرانسه خواستار تجدید نظر دولت رژیم صهیونیستی در طرح‌های شهرک‌سازی خود در اراضی اشغالی فلسطین شد.</p>
      <p>رژیم صهیونیستی در حالی همچنان افسار گسیخته به شهرک سازی در اراضی اشغالی ادامه می‌دهد که هرگونه ساخت و ساز در اراضی اشغالی فلسطین از جمله کرانه باختری به موجب قوانین بین‌المللی غیرقانونی به شمار می‌رود و آخرین قطعنامه شورای امنیت (2334) نیز که سال 2016 صادر شد، بر ضرورت تخلیه فوری شهرک‌های صهیونیستی در کرانه باختری و قدس اشغالی تاکید دارد اما احزاب اسرائیلی بدون اعتنا به قوانین بین‌المللی و چنین قطعنامه‌هایی همچنان از مساله شهرک‌سازی بعنوان یک تبلیغ انتخاباتی جهت کسب آرای صهیونیست‌ها بهره می‌برند.</p>
      <p>مصادره اراضی فلسطینیان و تخریب خانه‌های آنان مقابل دیدگان جهانیان همچنان ادامه دارد و در طرف مقابل نیز، هر روز طرح جدیدی برای ساخت صدها و هزاران واحد مسکونی برای یهودیان به تصویب می‌رسد و تاکنون هیچ اقدام عملی برای مهار اینگونه اقدامات غیرقانونی رژیم صهیونیستی انجام نشده است.</p>
    </article>
  </body>
</html>