<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773191,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="סרצ'לייט מאיימת: אם היתר שליטה לא יחתם מיידית - שמורה לנו הזכות לבטל את ההסכם"/>
    <meta property="og:description" content="על רקע סירובו של שר התקשורת דוד אמסלם לחתום על ההיתר עד לאישור היועמ&quot;ש - למרות שהדבר לא נדרש משפטית - הודיעה הרוכשת לבי-קום: &quot;אנו מבינים שאם ההיתר לא יינתן היום, הקלוזינג לא יתבצע עד לדד ליין - אנו שומרים לעצמנו את הזכות להודיע על ביטול ההסכם לפי התנאים האמורים בו&quot;"/>
  </head>
  <body>
    <article>
      <h1>סרצ'לייט מאיימת: אם היתר שליטה לא יחתם מיידית - שמורה לנו הזכות לבטל את ההסכם</h1>
      <h2>על רקע סירובו של שר התקשורת דוד אמסלם לחתום על ההיתר עד לאישור היועמ"ש - למרות שהדבר לא נדרש משפטית - הודיעה הרוכשת לבי-קום: "אנו מבינים שאם ההיתר לא יינתן היום, הקלוזינג לא יתבצע עד לדד ליין - אנו שומרים לעצמנו את הזכות להודיע על ביטול ההסכם לפי התנאים האמורים בו"</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">גולן חזני</a></address>
      <p>קרן סרצ'לייט מבהירה - אם עסקת הרכישה של <a href="https://www.calcalist.co.il/stocks/home/0,7340,L-3959-230011,00.html?quote=%D7%91%D7%96%D7%A7">בזק</a>לא תאושר באופן מיידי על ידי משרד התקשורת, היא שומרת לעצמה את הזכות לסגת מהעסקה.</p>
      <p>"אנו מתייחסים להסכם הרכישה מתאריך 24 ביוני 2019. לפי סעיף 8.1 להסכם, אם הקלוזינג לא מתבצע עד ל-24 בנובמבר 2019, לכל אחד מהצדדים ישנה זכות להעביר לצדדים האחרים הודעה על ביטול הסכם הרכישה", נאמר במכתב.</p>
      <p>"אנו מבינים, בהתבסס על היעוץ שקיבלנו, שאם היתר השליטה לא יינתן בסוף יום העסקים הנוכחי, אזי הקלוזינג לא יתבצע עד לדד ליין של העסקה, בשל הזמן הנדרש לביצוע שורה של פעולות בין הוצאות ההיתר לתאריך ההשלמה. לנוכח הדברים, אנו מודיעים לכם בזאת שאנו שומרים לעצמנו את הזכות להודיע על ביטול ההסכם לפי התנאים האמורים בו", מוסיפה סרצ'לייט. החברה מתייחסת לעובדה שמרגע קבלת ההיתר לפי ההסכם דרושה תקופת היערכות של 11 יום כדי לטפל בנושאים הטכניים סביב העסקה, כולל קריאת לכסף מהמשקיעים של קרן סרצ'לייט. </p>
      <p>שר  התקשורת דודי אמסלם <a href="https://www.calcalist.co.il/markets/articles/0,7340,L-3773162,00.html">מתעקש לא לחתום על מתן היתר שליטה לסרצ'לייט</a> ומתנה את חתימתו בקבלת אישור של היועץ המשפטי לממשלה אביחי מנדלבליט לכך שלא תיפתח חקירה נגדו אם יחתום כפי שקרה בתיק 4000. אתמול העביר מנכ"ל בי-קום עמי בר לב מכתב לשר שבו <a href="https://www.calcalist.co.il/markets/articles/0,7340,L-3773116,00.html">הוא מפציר בשר לחתום על ההיתר במיידי</a>. בי-קום טוענת שמאחר שלאמסלם אין שום קשר לסרצ'לייט אין שום מניעה שיחתום על ההיתר.</p>
      <p>בסביבת החברות שמוכרות את בזק יש כעס גדול על אמסלם, המלווה בדאגה לגורל העסקה. סרצ'לייט אמורה לרכוש את השליטה בבזק תמורת כ־485 מיליון שקל. כל האישורים לעסקה ניתנו למעשה וחסרה רק החתימה של השר.</p>
      <p>דוברו של השר אמסלם אמר כי הוא עשה הכל כדי לקדם את מתן ההיתרים, "עם כניסתו לתפקיד הוא התבקש בידי הצוות המקצועי לקדם את הדברים שעל הפרק במתן ההיתר, הוא שוחח עם משרד הביטחון ועם יו”ר המועצה לכבלים ולווין, וכשהטיפול הסתיים כל מה שהוא מבקש זה סוג של התחייבות מהיועץ המשפטי. לא היה שר שעשה פעילות כל כך אחראית במיוחד בזמן שעומדת על הפרק תביעה דומה שמשפיעה על העניינים הפוליטיים", אמר הדובר, "אנחנו ערים למצב, אבל מפנים את כולם ליועמ”ש. שיתסכל על הטענות ויתייחס לטיעונים ואז השר יחתום".</p>
      <figure>
        <img src="https://images1.calcalist.co.il/PicServer3/2019/07/28/923639/1NL.jpg"/>
        <figcaption>שר התקשורת אמסלם <br/>צילום יח"צ משרד התקשורת.</figcaption>
      </figure>
    </article>
  </body>
</html>