<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773220,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="עם עליית מחירי הפלאג אין הייבריד: יבואן רכב ראשון מפרסם מחירון לינואר"/>
    <meta property="og:description" content="עפ&quot;י המחירון של יבואני וולו חברת מאיר, וולוו XC60 T8 תתייקר ב-8,000 שקל ל-389,900 שקל, וולוו S-60 צפויה להתייקר בכ-4,000 שקל"/>
  </head>
  <body>
    <article>
      <h1>עם עליית מחירי הפלאג אין הייבריד: יבואן רכב ראשון מפרסם מחירון לינואר</h1>
      <h2>עפ"י המחירון של יבואני וולו חברת מאיר, וולוו XC60 T8 תתייקר ב-8,000 שקל ל-389,900 שקל, וולוו S-60 צפויה להתייקר בכ-4,000 שקל</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">תומר הדר ואודי עציון</a></address>
      <p>שוק רכבי היוקרה עומד בפני זעזוע משמעותי ב-1 בינואר, עם כניסתן של תקנות חדשות המעלות את גובה מס הקניה על רכבי יוקרה המצוידים בהנעת פלאג אין הייבריד. בניגוד למכונית היברידית "רגילה", רכב פלאג אין הייבריד מצויד בסוללה המאפשרת לו לנסוע למרחק של עשרות קילומטרים בכוחו של חשמל בלבד, לפני כניסת מנוע הבנזין או הדיזל לפעולה.</p>
      <p>את הסוללה החשמלית ניתן להטעין משקע טעינה, בדומה למכונית חשמלית. על פי המתווה שפרסמה רשות המיסים, ב-1 בינואר יעלה מס הקניה על רכב פלאג אין הייבריד מ-20% ל-25%. בנוסף, גובה הטבת המס המרבית הניתנת על רכבים כאלה יוגבל ל-60 אלף שקלים מה-1 בינואר.</p>
      <figure>
        <img src="https://images1.calcalist.co.il/PicServer3/2019/11/06/945655/8888_l.jpg"/>
        <figcaption>רכב וולוו היברידי</figcaption>
      </figure>
      <p>כעת, לקראת ההתייקרות בינואר מתפרסם מחירון ראשון של חברת מאיר, יבואנית וולוו, שחלק ניכר ממכירותיה מבוסס על דגמי פלאג אין הייבריד. המחירון, שיהיה תקף גם בינואר, מורה על מספר עליות מחיר, אך בחלק מן המקרים העליות אינן משמעותיות. זאת, לנוכח העובדה שככל הנראה בדומה למספר יבואני רכבי יוקרה, גם יבואנית וולוו הצליחה "לאגור" רכבים לקראת ההתייקרות, משמע לא מן הנמנע שמחירון חדש יפורסם לכשהמלאי יאזל, כנראה לקראת מרץ-אפריל.</p>
      <p>כך, וולוו XC60 T8, בעלת מערכת פלאג אין הייבריד, מתייקרת ב-8,000 שקלים ל-389,900 שקלים, זאת בעוד שיתר דגמי וולוו CX60 שאינם מצוידים בהנעת פלאג אין הייבריד אינם מתייקרים כלל. וולוו S-60 בגרסת הפלאג אין הייבריד צפויה להתייקר בשיעור של כ-4,000 שקלים ואילו הדגם הרגיל שאינו מצויד בהנעת כלאיים יתייקר בשיעור של כאלף שקל.</p>
      <p>על פי הערכות ראשוניות בענף הרכב, התייקרויות משמעותיות יותר צפויות להתרחש בפלח השוק של הרכבים החשמליים ה"טהורים" – כדוגמת אאודי ETRON ומרצדס EQC. במקרה של רכבים אלה, מס הקניה ישאר על 10% עד שנת 2022 - אך גובה ההטסה הכספי יוגבל ל-75 אלף שקלים מה-1 בינואר. כיום משווקים בישראל קומץ רכבי יוקרה חשמליים – ביניהם נמנים אאודי איטרון ויגואר I PACE – שמחיריהם צפויים לזנק אל מעבר לרף ה-500 אלף שקלים.</p>
    </article>
  </body>
</html>