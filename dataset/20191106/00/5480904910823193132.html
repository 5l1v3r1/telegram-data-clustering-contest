<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/trpisovsky-klobouk-dolu-pred-tymem-mackali-nas-jak-citron/1817194?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T00:45:00+00:00"/>
    <meta property="og:title" content="Trpišovský: Klobouk dolů před týmem, mačkali nás jak citron"/>
    <meta property="og:description" content="Barcelona - Trenér fotbalistů pražské Slavie Jindřich Trpišovský složil svým svěřencům za nečekanou remízu 0:0 v Barceloně velkou poklonu. Podle kouče měli čeští šampioni ve čtvrtém utkání základní skupiny Ligy mistrů na věhlasném stadionu Camp Nou také hodně štěstí, když přečkali řadu šancí katalánského favorita."/>
  </head>
  <body>
    <article>
      <h1>Trpišovský: Klobouk dolů před týmem, mačkali nás jak citron</h1>
      <address><time datetime="2019-11-06T00:45:00+00:00">06 Nov 2019, 00:45</time> by <a rel="author" href="http://www.ctk.cz/" target="_blank">ČTK</a></address>
      <p>Barcelona - Trenér fotbalistů pražské Slavie Jindřich Trpišovský složil svým svěřencům za nečekanou remízu 0:0 v Barceloně velkou poklonu. Podle kouče měli čeští šampioni ve čtvrtém utkání základní skupiny Ligy mistrů na věhlasném stadionu Camp Nou také hodně štěstí, když přečkali řadu šancí katalánského favorita.</p>
      <slideshow>
        <figure>
          <img src="https://i3.cn.cz/6/1572989858_P201911051095701.jpg"/>
        </figure>
        <figure>
          <img src="https://i3.cn.cz/6/1572989049_P201911051083901.jpg"/>
        </figure>
        <figure>
          <img src="https://i3.cn.cz/6/1573042581_P201911060616201.jpg"/>
        </figure>
        <figure>
          <img src="https://i3.cn.cz/6/1572986180_P201911051041401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3257">Fotogalerie: Fotbalová Liga mistrů 2019/20</a>
        </figcaption>
      </slideshow>
      <p>"V některých fázích zápasu jsme byli víc bez balonu, než jsme chtěli, a domácí předvedli obrovskou kombinační sílu. I když jsme udělali maximum a hráči se vydali obrovským způsobem fyzicky, psychicky i fotbalově, tak jsme v některých fázích tahali za kratší konec a trošku jsme měli i sportovní štěstí, které nám chybělo v prvním utkání s Barcelonou," řekl Trpišovský na tiskové konferenci.</p>
      <p>"Doma jsme podali velice dobrý výkon a prohráli jsme (1:2), tady to od nás nebylo úplně stoprocentní nebo tak kvalitní výkon a paradoxně máme bod. Je to klasický fotbal, který nepřirozeně dává a bere. Ale samozřejmě klobouk dolů před celým týmem, že jsme neprohráli, nedostali branku a že se hráči dokázali vymáčknout k takovému nasazení a výkonu v některých fázích," dodal třiačtyřicetiletý kouč.</p>
      <p>Jeho svěřenci předvedli v Barceloně několik zajímavých akcí, přestože ani jednou nevystřelili na branku. "V přechodové i fotbalové fázi jsme dokázali být velice nebezpeční. Na druhou stranu si potřebujeme přiznat, že někdy nás domácí mačkali jak citron a přežili jsme to vůli, nasazením hráčů a tím, že jsme byli ve správný čas na správném místě. Obrovská pochvala a poklona našim hráčům, co tady dokázali předvést proti takovému týmu a takovým hráčům," ocenil Trpišovský.</p>
      <p>Duel na Camp Nou byl pro něj osobně výjimečný. "Celý život jsem se díval na El Clásica, vidíte střídačky, stadion, ochozy a tunel, kde nastupují hráči. Je to zvláštní pocit se v těch prostorách pohybovat a vidět to na vlastní oči. Je to dar, který jsme dostali, a odměna za to, co jsme podstupovali poslední dva roky. Pro mě osobně neskutečný zážitek, na který určitě budu vzpomínat, protože tohle je chrám fotbalu," prohlásil.</p>
      <p>Slávisté ani ve čtvrtém zápase skupiny Ligy mistrů nezklamali a drželi krok s favoritem. Přesto mají na kontě jen dva body za venkovní remízy s Interem Milán (1:1) a Barcelonou a ve skupině F jsou poslední. "My se hráčům snažíme vtloukat do hlavy, že když budeme fyzicky a psychicky pracovat, budeme soudržní, týmoví a všichni se tomu podřídí, tak i takovým týmům můžeme konkurovat. Neříkám pravidelně porážet, ale pokoušet se ty zápasy odehrát se zdviženou hlavou, což bylo i teď," uvedl Trpišovský.</p>
      <p>"Samozřejmě vnímám, že soupeř trefil břevno, neuznali mu gól a Ondra Kolář měl tři čtyři skvělé zákroky. Okénka se otevřou, ale myslím, že aktivní výkon vždycky vede k tomu, že máte víc šancí bodovat, než když jste pasivní," doplnil rodák z Prahy.</p>
      <p>Slávisté udrželi teoretickou naději na postup do osmifinále před klíčovým domácím utkáním s Interem, které se v Praze uskuteční 27. listopadu. "Chceme pokračovat na jaře a první krok k tomu bude nejbližší domácí zápas s Interem. Tam se o všem rozhodne," řekl Trpišovský.</p>
    </article>
  </body>
</html>