<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3773238,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="הפסד לשסטוביץ: שטראוס השיגה את הזיכיון על מותג תחליפי החלב אלפרו"/>
    <meta property="og:description" content="וייטוייב פודס, יצרנית מזון צמחי ובראשם מותג &quot;אלפרו&quot;, שבבעלות דנונה, נערכת להעברת המותג לשטראוס. בשלב הראשון ייובא לישראל ובהמשך, שטראוס תייצר אותו בישראל"/>
  </head>
  <body>
    <article>
      <h1>הפסד לשסטוביץ: שטראוס השיגה את הזיכיון על מותג תחליפי החלב אלפרו</h1>
      <h2>וייטוייב פודס, יצרנית מזון צמחי ובראשם מותג "אלפרו", שבבעלות דנונה, נערכת להעברת המותג לשטראוס. בשלב הראשון ייובא לישראל ובהמשך, שטראוס תייצר אותו בישראל</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">נורית קדוש</a></address>
      <p>3 שנים אחרי שקנתה את וייטוייב פודס – יצרנית מזון צמחי ובראשם מותג תחליפי החלב המוביל "אלפרו", נערכת דנונה להעביר את זכיון שיווק מוצרי המותג בישראל לשטראוס. הצדדים ניהלו בחודשים האחרונים מו"מ מתקדם על העברת הזכיון לייצור ושיווק המותג המחזיק בישראל 17% משוק תחליפי החלב.</p>
      <p>המו"מ היה ממושך, כיוון שמדובר בקטגוריה נפרדת מהיוגורט של דנונה שמייצרת ומשווקת שטראוס והצדדים נדרשו להגיע להבנות על היקפי ההשקעה של שטראוס במותג, שבשלב הראשון ייובא לישראל ובהמשך, שטראוס תייצר אותו בישראל, כך שתפעל גם בקטגורית המוצרים המצוננים ולא רק המוצרים העמידים המיובאים כיום לישראל.</p>
      <figure>
        <img src="https://images1.calcalist.co.il/PicServer3/2019/11/06/945758/1_l.jpg"/>
        <figcaption>תחליפי חלב של אלפרו <br/>צילום: אביגיל עוזי, צביקה טישלר, יובל חן</figcaption>
      </figure>
      <p>מאז שנות ה-70 נמצאת שטראוס מחלבות במערכת יחסים של שיתופי פעולה והסכמי ידע עם הקונצרן הצרפתי. בשלהי 1996 התקשרו מחלבת שטראוס ושטראוס אחזקות בהסכמים עם הקונצרן, שנכנס כשותף במחלבות שטראוס ב-20%.</p>
      <p>מותג "אלפרו" משווק היום על ידי חברת שסטוביץ (בבעלות משפחת שסטוביץ). עבורם מדובר באבדן מותג משמעותי. עבור שטראוס, מדובר בהרחבה שנייה של פעילות המחלבה. זאת לאחר שלפני כשנה החלה לשווק את מותג ממרח החמאה "לורפק" של מחלבת ארלה הדנית, ששווק עד אז על ידי וילי פוד. מכירות תחליפי החלב צמחו בשנת 2018 ל-185 מיליון שקל. עלייה של 18% ביחס ל-2017 ומצויין בשנים האחרונות במגמת צמיחה מתמשכת.</p>
      <p>תנובה היתה הראשונה לזהות את פוטנציאל שוק תחליפי החלב ושולטת כיום בשוק זה ב-55.4%. לאחרונה החליטה על רענון הקטגוריה עם אריזות חדשות ומותג חדש בשם "תנובה אלטרנטיב". שיציע משקאות צמחיים חדשים כמו בריסטה, המיועד לקפה, וכן משקאות ומעדנים משיבולת שועל.</p>
      <p>גם רשת שופרסל משווקת משקאות חלב מצוננים תחת המותג הפרטי "גרין" ומחזיקים נתח קטן (2%). בשבועות הקרובים תשיק טרה סדרה של 5 סוגי משקאות סויה ומשקה שקדים מצוננים המיוצרים באיטליה.</p>
    </article>
  </body>
</html>