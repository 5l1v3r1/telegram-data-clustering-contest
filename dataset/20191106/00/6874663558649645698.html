<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773197,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="רדוור עמדה ביעדי השוק ועלתה בהכנסות וברווחים"/>
    <meta property="og:description" content="חב' הסייבר דיווחה על רווח נקי של 0.25 דולר למניה, מעל לתחזית שניבאה רווח של 0.17 דולר למניה; מכירותיה ביבשת אמריקה ירדו מעט, בעוד שאר מכירותיה עלו באחוזים דו ספרתיים; רועי זיסאפל, נשיא ומנכ&quot;ל רדוור: &quot;אנו משלבים יכולות לאיתור מתקפות ובלימתן, יחד עם זריזות וגמישות בהטמעתן בסביבות ענן&quot;"/>
  </head>
  <body>
    <article>
      <h1>רדוור עמדה ביעדי השוק ועלתה בהכנסות וברווחים</h1>
      <h2>חב' הסייבר דיווחה על רווח נקי של 0.25 דולר למניה, מעל לתחזית שניבאה רווח של 0.17 דולר למניה; מכירותיה ביבשת אמריקה ירדו מעט, בעוד שאר מכירותיה עלו באחוזים דו ספרתיים; רועי זיסאפל, נשיא ומנכ"ל רדוור: "אנו משלבים יכולות לאיתור מתקפות ובלימתן, יחד עם זריזות וגמישות בהטמעתן בסביבות ענן"</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">צלי גרינברג</a></address>
      <p>ספקית הסייבר ופתרונות אספקת היישומים הישראלית רדוור דיווחה היום (ד') על תוצאותיה הכספיות לרבעון השלישי של 2019 במסגרתן הציגה עלייה בהכנסות, שעמדו בטווח תחזית השוק, ועלייה ברווחים, שעקפו את תחזית הרווח למניה. הנחברה הציגה הכנסות של 62.9 מיליון דולר לרבעון השלישי של 2019 - עלייה של כ-7% לעומת הכנסותיה בתקופה המקבילה אשתקד שעמדו על 58.8 מיליון דולר, ובטווח התחזית הממוצעת של השוק שניבאה הכנסות בגובה של 62.9 מיליון דולר. רדוור נסחרת בנאסד"ק בשווי של מיליארד דולר. </p>
      <figure>
        <img src="https://images1.calcalist.co.il/PicServer3/2016/11/17/665583/CAL0203417_l.jpg"/>
        <figcaption>רועי זיסאפל, מנכ"ל רדוור</figcaption>
      </figure>
      <p>התפלגות הכנסות החברה מראה כי עיקר מכירותיה ברבעון השלישי של 2019 נבעו באזור אמריקה, שירדו ל-24.5 מיליון דולר לעומת 26.7 מיליון דולר בתקופה המקבילה ב-2018. הכנסות החברה בשאר האזורים עלו, ובאזור אסיה פסיפיק הציגה החברה הכנסות של 19 מיליון דולר לתקופת הדו"ח, המציגים עלייה של כ-32% בהשוואה להכנסות של כ-14.4 מיליון דולר ברבעון המקביל אשתקד. ההכנסות באזור אירופה, המזרח התיכון ואפריקה (EMEA) עלו ב-10% בתקופת הדו"ח לכ-19.4 מיליון דולר, בהשוואה להכנסות של כ-17.7 מיליון דולר ברבעון המקביל. דורון אברמוביץ', סמנכ"ל הכספים של החברה, מסר לכלכליסט כי "הכרה בהכנסה בחברה בה יש פעילות מנויים וענן יוצרת לעיתים תנודתיות בין רבעונים, ולכן אנחנו מסתכלים על הפעילות בצורה רחבה יותר. כך למשל, מתחילת השנה ההכנסות באמריקה עלו ב 3%, באירופה 4% ובאסיה פסיפיק ב 23%. העלייה במזרח מייצגת את החדירה שלנו במוצרי הסקיוריטי וגם את השינויים הניהוליים אותם עשינו בשנים קודמות שהניבו פירות. לעניין ארה"ב - אנחנו עדיין ממשיכים להשקיע, להגדיל את התוצאות ומצפים ליותר ברבעונים הבאים, בעיקר במוצרי הענן שלנו ופעילות עם סיסקו ככה שהצמיחה בארה"ב תהיה גבוהה יותר ממה שהצגנו עד כה. אני רואה בזה מיצוי הפוטנציאל בצורה מיטבית שיחזק את הצמיחה של כלל החברה".</p>
      <p>הרווח הנקי (GAAP) שהציגה החברה ברבעון השלישי של 2019 עמד על 7.1 מיליון דולר, או 0.15 דולר למניה, לעומת רווח נקי של 3.1 מיליון דולר או 0.06 דולר למניה ברבעון המקביל. הרווח הנקי (Non-GAAP) לרבעון השלישי של 2019 עמד על 11.9 מיליון דולר או 0.25 דולר למניה, לעומת רווח נקי של כ-7.1 מיליון דולר או 0.15 דולר למניה ברבעון המקביל אשתקד, ומעל לתחזית השוק הממוצעת שניבאה רווח של 0.17 דולר למניה.</p>
      <p>  רועי זיסאפל, נשיא ומנכ"ל רדוור, מסר במסגרת הדו"חות, כי "סיכמנו רבעון עם המשך צמיחה בהכנסות לצד המשך גידול ברווחיות. אנו משלבים יכולות לאיתור מתקפות ובלימתן, יחד עם זריזות וגמישות בהטמעתן בסביבות ענן פרטי, היברידי או ציבורי. ומצפים להמשך הצמיחה בפעילותנו".</p>
    </article>
  </body>
</html>