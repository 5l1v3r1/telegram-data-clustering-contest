<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/consumer/articles/0,7340,L-3773135,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="בגידה קטלנית: הסרט &quot;שליחות קטלנית&quot; נכשל בגדול"/>
    <meta property="og:description" content="האקשן המגושם והדמויות שמגלמים ארנולד שוורצנגר ולינדה המילטון בוגדים ברעיון סרטי “שליחות קטלנית”"/>
  </head>
  <body>
    <article>
      <h1>בגידה קטלנית: הסרט "שליחות קטלנית" נכשל בגדול</h1>
      <h2>האקשן המגושם והדמויות שמגלמים ארנולד שוורצנגר ולינדה המילטון בוגדים ברעיון סרטי “שליחות קטלנית”</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">יאיר רוה</a></address>
      <p>הרמז הראשון שהיה מבשר רעות הגיע כשג'יימס קמרון התראיין לפני עליית "שליחות קטלנית: גורל אפל". הוא הודה - בבוטות דונלד טראמפית - שהוא אמנם לא היה לרגע על הסט של הסרט, שהוא חתום כאחד ממפיקיו, אבל ראה את גרסת העריכה הראשונית של הבמאי, טים מילר ("דדפול") והיא לא היתה טובה. מאז ועד לאחרונה, אמר קמרון, הוא ודיוויד אליסון, מראשי אולפני פראמאונט, היו עסוקים בהבאת הסרט לגרסתו הסופית. אלה אף פעם לא בשורות טובות כשסרט נדרש למהלך הצלה בזמן העריכה, או כשמפיק הסרט מודה בכך עוד לפני צאתו.</p>
      <p>הרמז השני שהיה מבשר רעות הגיע מאולם הקולנוע ביום יציאת הסרט. רק בודדים הגיעו לצפות בסרט השישי בסדרת "שליחות קטלנית", והראשון שקמרון, במאי שני הסרטים הראשונים, היה מוכן לשים את שמו עליו ולארגן קאמבק לשני גיבורי הסרטים המקוריים - לינדה המילטון (אשתו לשעבר) וארנולד שוורצנגר. לא רק בתל אביב הקהל לא הגיע לסרט, אלא גם ברחבי ארה"ב. שבוע אחרי צאתו "שליחות קטלנית: גורל אפל" מסתמן כאחד הכשלונות הגדולים של השנה. </p>
      <figure>
        <img src="https://images1.calcalist.co.il/PicServer3/2019/11/05/945303/1L.jpg"/>
        <figcaption>לינדה המילטון בשליחות קטלנית <br/>צילום: Kerry Brown</figcaption>
      </figure>
      <p>"שליחות קטלנית: גורל אפל" הוא סרט מלא בטעויות קונספטואליות. הראשיות שבהן ברורות כבר מהפוסטר - אם מחזירים את כוכבי הסרטים הראשונים, שכבר עברו את גיל הפנסיה, רוצים מן הסתם את מעריצי הסרטים המקוריים כקהל יעד. אז הדבר הראשון שצריכים הוא לגרום להם להאמין שהם יראו בסרט דברים שכמותם הם לא ראו קודם. כי זו החוויה שאיתה הצופים יצאו כשבאו לראות את "שליחות קטלנית 2": אקשן ואפקטים ברמה שלא ראינו לפני כן.</p>
      <p>אבל במקרה של "גורל אפל" - חוץ מסצינת מרדף מוצלחת אחת בפתיחת הסרט בין טנדר ומשאית (סרטי הסדרה הזאת תמיד הציגו מרדפי משאיות מוצלחים) - הסרט נראה מיושן יותר מהסרטים המקוריים בסדרה.</p>
      <p>הטעות השנייה היא חוסר היכולת של הסרט לגייס אליו מעריצים חדשים.</p>
      <p>הבעיה הכי גדולה של הסרט - חוץ מהעובדה שהאפקטים מיושנים, הדמויות לא מעניינות והאקשן מגושם - היא שקמרון ושותפיו בעצם בוגדים כאן ברעיון היסוד של "שליחות קטלנית 2". זה קורה כבר בסצינת הפתיחה מעוררת החימה, שבה הייתי צריך לקום ולצאת מהאולם במחאה. 22 שנה אחרי ששרה קונור מנעה את יום הדין, מתברר שנותר עוד מחסל שנשלח מהעתיד והוא כן מצליח לרצוח את ג'ון קונור הילד. יום הדין אכן נמנע, אבל מסתבר שבעתיד היותר רחוק, קורה משהו אחר - שאיש לא מסביר - שגורם למכונות שוב להשתלט על בני האדם ולהתחיל לטבוח בהם. ושוב נשלח מחסל, ושוב נשלחת מישהי להגן על מי שעתידה להנהיג את המורדים.</p>
      <p>המסר של סרטי "שליחות קטלנית" שיצר ג'יימס קמרון היה "הגורל הוא מה שאנחנו קובעים". עכשיו מגיע הסרט הזה ואומר לנו שהמוטו ההוא היה שקרי: הגורל נתון וקבוע, והדבר היחיד שנותר לנו לעשות הוא רק לשנות את התאריכים שלו. זו אולי השקפת עולם ריאליסטית ופסימית יותר, אבל היא כל כך מנוגדת לאופי של שני סרטי המופת איתם התחילה הסדרה שהיא כמעט מבטלת אותם. במקום זאת, עדיף שנתעלם מהסרט הזה ונחסל אותו, זה הגורל שמגיע לו.</p>
    </article>
  </body>
</html>