<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/merkez-bankasindan-dijital-para-hazirligi-214350h.htm"/>
    <meta property="og:site_name" content="OLAY"/>
    <meta property="article:published_time" content="2019-11-06T15:16:26+00:00"/>
    <meta property="og:title" content="Merkez Bankası'ndan dijital para hazırlığı"/>
    <meta property="og:description" content="Blokzincir tabanlı dijital merkez bankası parası uygulamaya konularak, Anlık Ödeme Sisteminin tasarım ve yazılım geliştirme aşamaları tamamlanacak ve test çalışmalarına başlanacak."/>
  </head>
  <body>
    <article>
      <h1>Merkez Bankası'ndan dijital para hazırlığı</h1>
      <h2>Blokzincir tabanlı dijital merkez bankası parası uygulamaya konularak, Anlık Ödeme Sisteminin tasarım ve yazılım geliştirme aşamaları tamamlanacak ve test çalışmalarına başlanacak.</h2>
      <address>
        <time datetime="2019-11-06T15:16:26+00:00">06 Nov 2019, 15:16</time>
      </address>
      <p>2020 Yılı Cumhurbaşkanlığı Yıllık Programı'na göre, uluslararası ticaret sisteminde kabul görecek alternatif para ve ödeme sistemleri geliştirilmesi amacıyla ülke iş birlikleri tesis edilecek ve çalışmalar sürdürülecek. İkili anlaşmalar yoluyla yerel para cinslerinden ticaret imkanları artırılacak. Türkiye Cumhuriyet Merkez Bankası (TCMB) ve Çin Merkez Bankası arasında yenilenen Para Takası Anlaşması kapsamında firmalara Çin yuanı reeskont kredisi kullandırılmasına benzer uygulamalar Türkiye ile finansal ve ticari ilişkileri yoğun olan ülkelere yayılacak.</p>
      <p>
        <b>TEST ÇALIŞMALARI BAŞLAYACAK</b>
      </p>
      <p>Hedef ülke merkez bankalarıyla ödeme sistemlerinin uyumlu çalışması imkanları araştırılacak, ticaretin güvenilirliğini güçlendirici ve hızlandırıcı önlemler alınacak. Bunun için Rusya'nın SWIFT'e alternatif mesajlaşma sistemine (SPFS) yönelik inceleme çalışmaları sürdürülerek Türkiye'de SPFS'nin kullanılmasına yönelik çalışmalar takip edilecek. Blokzincir tabanlı dijital merkez bankası parası uygulamaya konulacak. Bu kapsamda Anlık Ödeme Sisteminin tasarım ve yazılım geliştirme aşamaları tamamlanacak, test çalışmalarına başlanacak. Uluslararası iyi uygulamalardan yararlanılarak firmalara fırsat eşitliği sağlayan, güvenli bir finansal teknoloji (fintek) ekosisteminin oluşumu desteklenecek.</p>
    </article>
  </body>
</html>