<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/harkivsku-oda-ocholiv-advokat-sina-avakova-u-spravi-ryukzakiv-328710_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T15:22:00+00:00"/>
    <meta property="og:title" content="Харківську ОДА очолив адвокат сина Авакова у &quot;справі рюкзаків&quot;"/>
    <meta property="og:description" content="Олексій Кучер також є депутатом від Слуги народу."/>
  </head>
  <body>
    <article>
      <h1>Харківську ОДА очолив адвокат сина Авакова у "справі рюкзаків"</h1>
      <h2>Олексій Кучер також є депутатом від "Слуги народу".</h2>
      <address>
        <time datetime="2019-11-06T15:22:00+00:00">06 Nov 2019, 15:22</time>
      </address>
      <p>Президент України Володимир Зеленський <b><a href="https://dt.ua/UKRAINE/ryaboshapka-priznachiv-prokurora-harkivskoyi-oblasti-325010_.html">призначив Олексія Кучера головою Харківської </a></b>обласної державної адміністрації. Відповідний указ опублікували на сайті Офісу президента. Голова держави представив Кучера під час робочого візиту до Харківської області.</p>
      <p>"Призначити Кучера Олексія Володимировича головою Харківської обласної державної адміністрації", - йдеться у повідомленні №806/2019.</p>
      <p>Олексій Кучер є народним депутатом від "Слуги народу". У парламенті очолює підкомітет з питань організації та діяльності адвокатури, органів надання правової допомоги Комітету з питань правової політики.</p>
      <p>До обрання народним депутатом був адвокатом, зокрема, захищав сина Арсена Авакова у "справі рюкзаків". Справу проти Олександра Авакова було закрито.</p>
      <p>Згідно з декларацією кандидата в губернатори Харківської області, родині Кучера належать три квартири у Харкові, декілька земельних ділянок і будинок в Харківській області, п'ять автомобілів, 11 акцій ПРАТ "Миколаївцемент" і 10% юридичної компанії "Дартлі Груп".</p>
      <p>Раніше президент <b><a href="https://dt.ua/UKRAINE/zelenskiy-predstaviv-novogo-ochilnika-ternopilskoyi-oda-328110_.html">представив нового очільника Тернопільської обласної державної адміністрації Ігоря Сопеля</a></b>. Тоді новопризначений голова ОДА запевнив, що він відкритий для "всіх порядних людей, які готові працювати чесно і прозоро. Які готові інвестувати в економіку, інфраструктуру та соціальну сферу області та створювати нові робочі місця". Сопель запевнив, що це буде пріоритетом його роботи.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>