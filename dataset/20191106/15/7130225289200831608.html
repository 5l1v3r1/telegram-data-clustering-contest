<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/fatih-te-4-kardes-olu-bulunmustu-on-otopsi-sonucu-siyanur-888949"/>
    <meta property="og:site_name" content="Onedio"/>
    <meta property="article:published_time" content="2019-11-06T15:32:24+00:00"/>
    <meta property="og:title" content="Fatih’te 4 Kardeş Ölü Bulunmuştu: Ön Otopsi Sonucu Siyanür"/>
    <meta property="og:description" content="İstanbul Fatih'te kapısına 'Dikkat siyanür var' yazılı not astıkları evlerinde 2'si kadın 4 kardeşin cansız bedeni bulunmuştu. Ön otopsiye göre, karde..."/>
  </head>
  <body>
    <article>
      <h1>Fatih’te 4 Kardeş Ölü Bulunmuştu: Ön Otopsi Sonucu Siyanür</h1>
      <address><time datetime="2019-11-06T15:32:24+00:00">06 Nov 2019, 15:32</time> by <a rel="author" href="https://onedio.com/profil/emre-ordu" target="_blank">Emre Ordu</a></address>
      <h4><a href="https://onedio.com/etiket/istanbul/501c48f7cc161f8ec13422a8">İstanbul</a> Fatih'te kapısına 'Dikkat siyanür var' yazılı not astıkları evlerinde 2'si kadın 4 kardeşin cansız bedeni bulunmuştu. Ön otopsiye göre, kardeşlerin ölüm nedeninin siyanür olduğu tespit edildi.</h4>
      <figure>
        <img src="https://img-s1.onedio.com/id-5dc2dffbe9210cfc33935e34/rev-0/w-500/s-50b464ed7cb76b01ce85f935c14ca535db77be60.jpg"/>
      </figure>
      <p>Korkunç <a href="https://onedio.com/etiket/olay/57ceb76ded62790c040afa50">olay</a>, Molla Gürani Mahallesi Oğuzhan Caddesi'nde bulunan bir binanın birinci katında dün akşam yaşandı. Saat 23.00 sıralarında kapıda, 'Dikkat siyanür var, polisi arayın, içeri girmeyin' yazılı notu gören apartman sakinleri durumu polise bildirdi. <a href="https://onedio.com/etiket/polis/578bf06ee4ad23697ca1a0b3">Polis</a> de AFAD ekiplerine bilgi verdi. Adrese gelen ekipler, özel kıyafetler giyip, maske takarak girdikleri evde, 48 yaşındaki Cüneyt Yetişkin, 54 yaşındaki Oya Yetişkin, 60 yaşındaki Kamuran Yetişkin ve 56 yaşındaki Yaşar Yetişkin adlı kardeşlerin cansız bedenlerini buldu. Kardeşlerin cenazeleri yapılan incelemenin ardından Adli Tıp Kurumu morguna kaldırıldı.</p>
      <h3>Ön otopsiye göre ölüm nedenleri siyanür</h3>
      <figure>
        <img src="https://img-s1.onedio.com/id-5dc3acd112e193440c97cd62/rev-0/w-500/s-356d9e3698ef56c4ae61c3b61c466b99bd5192b0.jpg"/>
      </figure>
      <p>DHA'nın aktardığı bilgiye göre, bardaklardan ve ön otopside elde edilen bulgulardan ölümlerin siyanürden kaynaklandığı sonucuna varıldı. Kesin otopsi sonucu daha sonra çıkacak. Öte yandan evde çok sayıda antideprasan da bulundu.</p>
      <h3>Anne-babadan yüklü borç kalmış</h3>
      <figure>
        <img src="https://img-s1.onedio.com/id-5dc2e20d1c71e34259c87056/rev-0/w-500/s-10132e074e045e03e5cac3bee941ca50538e3d92.jpg"/>
      </figure>
      <p><a href="https://onedio.com/etiket/anne/5a27dd7fae4a8535128011c9">Anne</a>-babalarının ölümünün ardından yüklü miktarda borç kaldığı öğrenilen kardeşlerin bu nedenle bir süredir sıkıntıda oldukları öne sürüldü.</p>
      <h3>Arkadaşları teşhis etti</h3>
      <figure>
        <img src="https://img-s1.onedio.com/id-5dc2e2b661e9220435f76cf6/rev-0/w-500/s-3e5fff5e6a755be9f4394b6538166499ea932ecf.jpg"/>
      </figure>
      <p>Birinci dereceden akrabaları olmadığı ve tanıdıklarının <a href="https://onedio.com/etiket/mersin/5076bf600228f60917601cea">Mersin</a>’de yaşadığı ortaya çıkan kardeşlerin teşhislerini ise arkadaşları ile mahalle bakkalı yaptı. Adli Tıp Kurumu'nda Cumhuriyet savcısı gözetiminde yapılan teşhiste Mimar Sinan Güzel Sanatlar Fakültesi'nde modelist olan ve canlı modellik yapan Oya Yetişkin ile ablası Kamuran Yetişkin'i, Oya'nın iş arkadaşı, Yaşar ve Cüneyt Yetişkin’i ise mahalle bakkalı teşhis etti.</p>
      <p>Kardeşlerden Cüneyt Yetişkin’in kuryelik yaptığı, Kamuran Yetişkin’in obezite, Yaşar Yetişkin’in ise sara hastası olduğu öğrenildi.</p>
      <h3>BEDAŞ: "Ekiplerimizin olaydan haberi yoktu"</h3>
      <figure>
        <img src="https://img-s2.onedio.com/id-5dc2e3108859eb535627a985/rev-0/w-500/s-341a93bf8c55434e55b1e4b45ef9682ef1369613.jpg"/>
      </figure>
      <p>Boğaziçi Elektrik Dağıtım AŞ (BEDAŞ) ekipleri sabah saatlerinde 4 kardeşin ölü bulunduğu dairenin elektriğini biriken borçlar nedeniyle kesmişti. Konuyla ilgili BEDAŞ'tan açıklama geldi. Açıklamada, aboneliğin hayatını kaybedenler adına olmadığı ve elektriği kesme işini gerçekleştiren ekiplerin olaydan haberinin olmadığı kaydedildi. Durumun fark edilmesiyle daireye yeniden elektrik verildiği ifade edildi. Açıklama şöyle: </p>
      <blockquote>"Öncelikle; 5 Kasım gecesi <a href="https://onedio.com/etiket/istanbul/501c48f7cc161f8ec13422a8">İstanbul</a> Fatih'te 4 kişinin bir konutta ölü bulunması ile ilgili olaydan büyük bir üzüntü duyduğumuzu belirtir ölenlere Allah'tan rahmet, yakınlarına sabır ve başsağlığı dileriz.<br/>Acı bir tesadüftür ki tüm bildirimlere rağmen ödenmemiş 3 elektrik faturası bulunan ve aboneliğin olayda hayatı kaybedenlerin adına olmadığı dairenin elektriğinin kesilme işlemi de yasal düzenlemeler çerçevesinde bu sabah saat 09:00 sularında gerçekleşmiştir.Belirttiğimiz gibi abonelik olayda hayatını kaybedenlerin adına olmaması nedeniyle gece yaşanan gelişmelerle ilgili herhangi bir bilgisi olmayan ekiplerimiz, sabah erken saatlerde yasal prosedürler çerçevesinde görevini yaparak binadan ayrılmıştır. Ancak olayın öğrenilmesinin hemen ardından bu süreçte herhangi bir mağduriyet yaşanmaması adına kesme işlemi iptal edilmiş olup, daireye yenide elektrik verilmiştir.<br/>Elektrik Piyasası Tüketici Hizmetleri Yönetmeliği'ne göre borcunu ödemeyen elektrik abonelerine en az 10 günlük süre tanınmakta ve akabinde ödeme yapılmaması halinde enerjinin kesilmesi süreci başlatılmaktadır. Söz konusu konutla ilgili olarak kurumumuz tarafından borucun ödenmesi için 1 aya ulaşan bir esneklik de sağlanmış bulunmaktadır.  Yaşanan elim <a href="https://onedio.com/etiket/olay/57ceb76ded62790c040afa50">olay</a> nedeniyle üzüntülerimizi bir kez daha paylaşır durumu bilgilerinize sunarız."</blockquote>
    </article>
  </body>
</html>