<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/06/parbeszed-a-gazdasagrol-kis-piacon-sok-tenyezo-mozgatja-a-devizaarfolyamot"/>
    <meta property="og:site_name" content="infostart"/>
    <meta property="article:published_time" content="2019-11-06T15:49:00+00:00"/>
    <meta property="og:title" content="Párbeszéd a gazdaságról: kis piacon sok tényező mozgatja a devizaárfolyamot"/>
    <meta property="og:description" content="Egy kicsi és nyitott gazdaság esetében több tényező is befolyásolja az ország devizájának árfolyamát, ezek között több csak rövid távon jelentkezik - derült ki az InfoRádió Párbeszéd a gazdaságról című magazinműsorának legutóbbi adásából, amelynek Nyeste Orsolya, az Erste Bank szenior makrogazdasági elemzője és Móricz Dániel, a Hold Alapkezelő befektetési igazgatója volt a vendége."/>
  </head>
  <body>
    <article>
      <h1>Párbeszéd a gazdaságról: kis piacon sok tényező mozgatja a devizaárfolyamot</h1>
      <address><time datetime="2019-11-06T15:49:00+00:00">06 Nov 2019, 15:49</time> by <a rel="author">Infostart / InfoRádió</a></address>
      <h3>Egy kicsi és nyitott gazdaság esetében több tényező is befolyásolja az ország devizájának árfolyamát, ezek között több csak rövid távon jelentkezik - derült ki az InfoRádió Párbeszéd a gazdaságról című magazinműsorának legutóbbi adásából, amelynek Nyeste Orsolya, az Erste Bank szenior makrogazdasági elemzője és Móricz Dániel, a Hold Alapkezelő befektetési igazgatója volt a vendége.</h3>
      <p>Viszonylag lassú forintleértékelődés volt látható az elmúlt években, a folyamatok háttérben spekuláció is állhat, a magyar forintpiac ugyanis nagyon likvid – mondta az InfoRádiónak Nyeste Orsolya. Az Erste Bank szenior makrogazdasági elemzője hozzátette: miután nagyon sokszereplős a forintpiac, így sok tényező határozza meg a magyar deviza mozgását is; az azonban, hogy milyen irányba mozog a forint, azt is megmutatja, hogy mit gondolnak a piaci szereplők a hazai gazdaság állapotáról, miként látják a magyar gazdaság helyzetét, a növekedési kilátásokat és az egyensúlyi pozíciókat. De befolyásoló tényező emellett az is, hogy kicsi és nyitott a magyar gazdaság, a forint pedig egy feltörekvő piaci deviza.</p>
      <p>"A spekulánsok gondolnak valamit a forint árfolyamáról, erre fogad, és ha a piac arra megy, akkor nyereséget realizál, ha nem, akkor veszteséget. Ott vannak a reálgazdasági szereplők, például az exportőrök, akik a devizaárbevételüket adják el a piacon, de vannak, akik fedezeti ügyletet szeretnének kötni, tehát nagyon sok szereplője van a forintpiacnak, és hatással van rá az is, hogy mi történik éppen a világban" - mondta az elemző. Mindezek összefüggésében elmondható, hogy</p>
      <blockquote>devizaárfolyamot előrejelezni az egyik legnehezebb feladat,</blockquote>
      <p>sokszor pedig az egyes tényezők hatásait nem is lehet elkülöníteni – fejtette ki Nyeste Orsolya.</p>
      <p>Móricz Dániel, a Hold Alapkezelő befektetési igazgatója azt mondta, hogy hosszú távon a devizák árfolyamát a gazdasági folyamatok mozgatják, de a hosszabb időtáv során több olyan tényezővel is számolni kell, amely rövid távon eltérítheti a devizaárfolyamot. Példaként említette, hogy a forint mindig gyengül az euróval szemben olyan időszakokban, amikor az euró gyengül az amerikai dollárral szemben, mert ilyenkor a befektetők az eurótól és minden az euróhoz kapcsolt devizától elfordulnak.</p>
      <blockquote>"Az elmúlt néhány negyedév mozgására ez is egy magyarázó tényező lehet, de ezeket idővel felülírják hosszú távon a gazdasági folyamatok"</blockquote>
      <p>- mondta Móricz Dániel.</p>
      <p>
        <b>A témáról bővebben hallhatnak szerda este 7 órától, az InfoRádió Párbeszéd a gazdaságról című műsorában.</b>
      </p>
      <p>
        <b>
          <i>A magazin eddigi témáiról <a href="https://infostart.hu/cimke/p%C3%A1rbesz%C3%A9d+a+gazdas%C3%A1gr%C3%B3l">itt olvashat</a>. A korábbi adásokat <a href="https://infostart.hu/magazin/parbeszed-a-gazdasagrol">meg is hallgathatja</a>, vagy akár <a href="https://www.youtube.com/watch?v=HSLD3b-40qI&amp;list=PL6WNPCsbsIiiLdvUL7mnAst2saLabiTkK">meg is nézheti.</a></i>
        </b>
      </p>
      <p>
        <i>Nyitókép: Ennio Leanza</i>
      </p>
      <p>
        <b>Kapcsolódó hang</b>
      </p>
      <p>Párbeszéd a gazdaságról - forintárfolyam</p>
      <figure>
        <audio src="https://infostart.hu/audio/00004/00004ed6b.mp3"/>
      </figure>
      <p> </p>
    </article>
  </body>
</html>