<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/viatge-sensorial-pels-contes-Ravel_0_2339166231.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T15:26:20+00:00"/>
    <meta property="og:title" content="Un viatge sensorial pels contes de la mà de Ravel"/>
    <meta property="og:description" content="L'Auditori programa l'espectacle familiar 'L'OBC balla Ravel' els dies 6, 7 i 8 de novembre"/>
  </head>
  <body>
    <article>
      <h1>Un viatge sensorial pels contes de la mà de Ravel</h1>
      <h2>L'Auditori programa l'espectacle familiar 'L'OBC balla Ravel' els dies 6, 7 i 8 de novembre</h2>
      <address>
        <time datetime="2019-11-06T15:26:20+00:00">06 Nov 2019, 15:26</time>
      </address>
      <p>La música i la dansa es fonen en el nou espectacle familiar de L’Auditori (6, 7, 8 de novembre), <i>L'OBC balla Ravel,</i> amb una de les peces més juganeres del compositor francès, el ballet <i>Ma mère l’oye</i>. El director d’escena i coreògraf Antonio Ruz subratlla el vessant “infantil” d’aquest músic que, tot i no haver tingut fills, estava fascinat pel món innocent i fantasiós dels infants. L'autor de <i>Ma mère l’oye</i> repassa lliurement en aquesta obra els contes infantils clàssics tradicionals. Primer va fer una versió a piano a quatre mans i després la va orquestrar per convertir-la en ballet sobre el qual es basa l’espectacle: “Ravel mateix va fer una dramatúrgia inspirant-se en <i>La Bella Dorment</i>, en <i>El Patufet</i> o <i>La bella i la bèstia</i>, tot bevent de l’univers fantasiós dels nens, però no he volgut fer una interpretació literal dels contes, sinó donar al públic la llibertat d'imaginar”, explica aquest coreògraf cordovès format a l’escola de Víctor Ullate.</p>
      <p>Condicionat per l’espai reduït que tenen els sis ballarins (tots sorgits de l’Institut del Teatre), Ruz ha jugat amb l’expressivitat del cos, els braços, les mans i la cara i amb conceptes que els mateixos ballarins pronuncien per fer reflexionar el públic. “Els ballarins ocupen l’espai davant l’orquestra, a dalt de l’orgue, i de vegades ballen entre els músics: volia que les dues disciplines dialoguessin en l’espai”. Dos alumnes de l’Oriol Martorell interpreten al piano la peça abans d’abordar-la els músics de l’OBC, que segueixen la batuta de Zoi Tsokanou. L’espectacle, per a infants a partir de 5 anys, es presenta també com una descoberta dels colors orquestrals. “He treballat en altres ocasions amb orquestres i sé que si portes el projecte molt preparat i hi poses passió, els músics et seguiran. Les dues o tres accions que tenen de gestualitat o de moure l'instrument els músics de l’OBC ho fan encantats.” L’espectacle, que es va estrenar l’abril passat, ha dut a terme paral·lelament una feina amb les escoles que al final se sumen amb una petita coreografia grupal que han après gràcies a un videotutorial. “Tot està pensat per a un públic familiar i infantil; per exemple, comencem amb la <i>Pavana</i> de Fauré amb un <i>tempo</i> tranquil perquè els nens i nenes vagin entrant en aquest univers, i les peces no són gaire llargues”.</p>
      <figure>
        <a href="https://www.ara.cat/2019/11/06/cultura/viatge-sensorial-pels-contes-Ravel_2339176262_67175090_1500x1000.jpg">
          <img src="https://www.ara.cat/2019/11/06/cultura/viatge-sensorial-pels-contes-Ravel_2339176262_67175090_1500x1000.jpg"/>
        </a>
        <figcaption>Un viatge sensorial pels contes de la mà de Ravel</figcaption>
      </figure>
      <p>
        <b>Acostar l’art del moviment</b>
      </p>
      <p>“Espectacles com aquests són necessaris per transmetre l’amor per la dansa als més petits. El problema és de base, és un problema d’educació; cal acostar la dansa de la manera més natural”, opina Ruz, que ha col·laborat amb agrupacions internacionals com Sasha Waltz and Guests. En aquest “viatge sensorial i de somni” que ha ideat busca, sobretot, despertar l’interès i eliminar els prejudicis de la dansa: “De vegades es veu com a inassolible i, en canvi, si la poses a l’abast i pots contemplar de prop els ballarins, el públic s’hi enganxa”.</p>
    </article>
  </body>
</html>