<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980815057.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-06T15:24:00+00:00"/>
    <meta property="og:title" content="کابوسِ مرگ در معادن تمامی ندارد"/>
    <meta property="og:description" content="به گزارش ایلنا، نهم آبان ماه سقوط تخته سنگی بزرگ بر بدن یک کارگر در معدن اولنگ در شهرستان رامیان جان یک معدنچی را گرفت. حوادث کار سلسله‌وار چراغ خانه‌های زیادی را می‌کُشد. اینبار نوبت به «علی کهساری» بود که تصویر لبخندش در قاب دوربینی که از او منتشر شد، تنها چیزی است که درباره او می‌دانیم و البته ماجرای تلخ مرگش."/>
  </head>
  <body>
    <article>
      <h1>کابوسِ مرگ در معادن تمامی ندارد</h1>
      <address>
        <time datetime="2019-11-06T15:24:00+00:00">06 Nov 2019, 15:24</time>
      </address>
      <p>«علی کهساری» حدودا ۳۵ساله کارگر معدن «البرزگان » حوالی روستای «جوز چال» در منطقه معدنی اولنگ شهرستان رامیان بود که حوالی ساعت یازده ظهر روز پنجشنبه در حادثه سقوط یک تخته سنگ بر روی بدنش، جان باخت.</p>
      <p>به گزارش ایلنا، نهم آبان ماه سقوط تخته سنگی بزرگ بر بدن یک کارگر در معدن اولنگ در شهرستان رامیان جان یک معدنچی را گرفت. حوادث کار سلسله‌وار چراغ خانه‌های زیادی را می‌کُشد. اینبار نوبت به «علی کهساری» بود که تصویر لبخندش در قاب دوربینی که از او منتشر شد، تنها چیزی است که درباره او می‌دانیم و البته ماجرای تلخ مرگش.</p>
      <p>کارگری در معادن آنهم در معادن زغال‌سنگ که بیشتر ساعت روز بر تمام بدنت گرد سیاه می‌نشیند، بسیار سخت است. کارگر مرگ شاید نام دیگر معدنچی باشد.</p>
      <p>«علی کهساری» حدودا ۳۵ساله کارگر معدن «البرزگان » حوالی روستای «جوز چال» در منطقه معدنی اولنگ شهرستان رامیان بود که حوالی ساعت یازده ظهر روز پنجشنبه در حادثه سقوط یک تخته سنگ بر روی بدنش، جان باخت.</p>
      <p>همکارانش می‌گفتند کهساری کارگر «سینه‌کار» بود که حین کار در عمق ۱۲۰۰ متری معدن، یک تخته سنگ چند تنی پس از جدا شدن از محل خود روی بدن وی سقوط می‌کند. او تنها کارگری بود که در محل حادثه حضور داشته است.</p>
      <p>علی اخوان مهدوی (رئیس بازرسی کار استان گلستان) در خصوص بررسی‌های اداره کار گلستان در خصوص این حادثه اظهار داشت: ملچ‌آرام فوقانی، نام معدن زغال‌سنگی است که در شهرستان «رامیان» واقع است که اخیراً یکی از کارگرانش در حین کار جان خود را از دست داد. این معدن، به نسبت دیگر معادن کوچک است و حدود ۳۵ نفر در آن مشغول به کار هستند. اغلب معادن کوچک در گلستان خصوصی‌اند. کارفرمای این معدن چندین سال است که این معدن را در اختیار دارد.</p>
      <p>به گفته او؛ این معدن در کل دو تونل دارد که در حال حاضر تنها یک تونل آن فعال است و حادثه کار اخیر نیز در تونل فعال رخ داده است. تونل قبلی به دلیل وجود ایرادات فنی و تا زمان رفع ایرادات غیرفعال است.</p>
      <p>بازرس کار استان گلستان تصریح کرد: روز قبل از حادثه یک انفجار رخ داده بود و مطابق معمول فردای انفجار باید کار لق‌گیری و خروج نخاله‌های حاصل از انفجار از معدن، انجام می‌شد. این کار به صورت مداوم در معادن زغال‌سنگ اتفاق می‌افتد. حدود ساعت یازده ظهر بود که سوراخ‌هایی توسط کارگران حفر شده و برای پیشروی تونل، دینامیت‌گذاری می‌شود. بعد از انفجار باید تهویه صورت بگیرد.</p>
      <p>او اضافه کرد: روز بعد کارگران برای لق‌گیری و سپس بیرون آوردن مواد نخاله از داخل معدن آماده می‌شوند. از این رو چهار کارگر برای بارگیری نخاله‌های حاصل از آتش‌باری وارد معدن می‌شوند و در حال انجام لق‌گیری و بارگیری برای نخاله بودند. حدود ساعت یازده صبح بوده که سنگی حدود یک و نیم متر در یک متر در ۰.۴ متر روی کارگر سینه‌کار معدن افتاده و موجب مرگ وی می‌شود.</p>
      <p>اخوان بیان کرد: این کارگر در حین انتقال به بیمارستان فوت کرده است. البته روی بدن آثار زیادی دیده نمی‌شود و به نظر می‌رسد که خونریزی‌ها و شکستگی داخلی موجب مرگ این کارگر بوده است. این صخره از ارتفاع کمی روی کارگر افتاده است. این کارگر حدود ۳۵ ساله و اهل روستای ملچ‌آرام بوده است. اینها گزارش‌های اولیه‌ای است که تاکنون به دست آورده‌ایم. با این حال چرایی سقوط سنگ را دقیق نمی‌دانیم. بالاخره انفجار یک کار روال و مستمر در معادن است.</p>
      <p>وی افزود: در حال حاضر بازرسین در حال بررسی این موضوع هستند که آیا قبل از جمع‌آوری نخاله‌ها، لق‌گیری انجام شده است؟ چون قبل از جمع‌آوری نخاله‌های حاصل از آتش باری باید لق‌گیری انجام شود و سنگ‌های لق بررسی شود تا روی کارگری نیفتد.</p>
      <p>اخوان تصریح کرد: پیشتر یکبار این معدن تعطیل شده بود چراکه سیستم‌های تهویه و نگهداری آن مشکل داشت و لوکوموتیو آن نیز آلایندگی داشت. اواخر سال ۹۷ بود که این معدن به خاطر عدم رعایت ایمنی به مراجع قضایی معرفی شده بود و اردیبهشت ماه به خاطر امسال به این خاطر که ایراداتش را رفع نکرده بود، تعطیل شد. بعد از رفع ایرادات مجدد در تیر ماه شروع به فعالیت کرد. چرا همه هم راه خروجی دوم در تونل را تعبیه کرده و هم مشکلات لوکوموتیو را درخصوص ایجاد آلودگی حل کرد.</p>
      <p>او اضافه کرد: متاسفانه عدم رعایت ایمنی‌های لازم موجب مرگ یک کارگر در معدن زغال‌سنگ رامیان شد که ما گزارش‌های تکمیلی را در این خصوص خواهیم نوشت. البته این کارگر بیمه داشته و امیدواریم در خصوص پرداخت دیه و برقراری مستمری برای خانواده‌اش مشکلی پیش نیاید.</p>
    </article>
  </body>
</html>