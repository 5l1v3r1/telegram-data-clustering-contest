<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/klaus-iohannis-a-semnat-eliberarea-din-functie-a-procurorului-catalin-nicolae-ceort-care-a-fost-condamnat-la-4-ani-de-inchisoare-18548754"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-06T15:30:00+00:00"/>
    <meta property="og:title" content="Klaus Iohannis a semnat eliberarea din funcţie a procurorului Cătălin Nicolae Ceort care a fost condamnat la 4 ani de închisoare"/>
    <meta property="og:description" content="Preşedintele Klaus Iohannis a semnat, miercuri, decretul de eliberare din funcţie a procurorului Cătălin Nicolae Ceort, condamnat definitiv la 4 ani de închisoare cu executare pentru luare de mită. "/>
  </head>
  <body>
    <article>
      <h1>Klaus Iohannis a semnat eliberarea din funcţie a procurorului Cătălin Nicolae Ceort care a fost condamnat la 4 ani de închisoare</h1>
      <address>
        <time datetime="2019-11-06T15:30:00+00:00">06 Nov 2019, 15:30</time>
      </address>
      <p>Preşedintele Klaus Iohannis a semnat, miercuri, decretul de eliberare din funcţie a procurorului Cătălin Nicolae Ceort, condamnat definitiv la 4 ani de închisoare cu executare pentru luare de mită. </p>
      <p>Preşedintele Klaus Decret a semnat decretul privind eliberarea din funcţia de procuror la Parchetul de pe lângă Înalta Curte de Casaţie şi Justiţie a lui Cătălin Nicolae Ceort - ca urmare a condamnării definitive, informează Administraţia Prezidenţială.</p>
      <p>Fostul procuror al Parchetului de pe lângă Înalta Curte de Casaţie şi Justiţie (PÎCCJ), Cătălin Ceort, trimis în judecată după ce a primit 30.000 euro mită din cei 260.000 de euro ceruţi, a fost condamnat definitiv pe 7 octombrie, la patru ani de închisoare cu executare.</p>
      <p>Procurorii DNA Ploieşti l-au trimis în judecată, în 2017, pe Ceort sub acuzaţia de luare de mită, acesta pretinzând 260.000 de euro de la un om de afaceri.</p>
      <p>Potrivit DNA, în luna decembrie 2016, Cătălin Nicolae Ceort, în calitate de procuror în cadrul Parchetului de pe lângă Înalta Curte de Casaţie şi Justiţie – Secţia Urmărire Penală şi Criminalistică, ar fi pretins suma de 260.000 de euro de la un om de afaceri (martor în cauză), cercetat pentru comiterea unor infracţiuni de evaziune fiscală şi spălare de bani într-un dosar penal aflat în instrumentarea magistratului. În schimbul banilor, procurorul ar fi urmat să dea o soluţie favorabilă în respectivul dosar. Banii ar fi fost pretinşi prin intermediul lui Victor Ignat, avocat suspendat în cadrul Baroului Bucureşti, trimis şi el în judecată de procurorii DNA sub acuzaţia de complicitate la luare de mită.</p>
      <p>"La data de 27 decembrie 2016, în scopul arătat mai sus, inculpatul Ignat Victor a primit de la omul de afaceri suma de 30.000 de euro, moment în care s-a procedat la constatarea infracţiunii flagrante", se arată într-un comunicat al DNA, de la acea vreme.</p>
      <p>Pe 21 aprilie 2017, Ceort a fost suspendat din funcţia de procuror de către Secţia pentru procurori a CSM, ca urmare a trimiterii sale în judecată.</p>
    </article>
  </body>
</html>