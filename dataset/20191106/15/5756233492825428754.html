<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620233/%D8%A8%D8%A7-%DA%A9%D9%88%D8%AF%DA%A9%D8%A7%D9%86%DB%8C-%DA%A9%D9%87-%D8%AA%D8%AD%D9%85%D9%84-%D8%A8%D8%A7%D8%AE%D8%AA%D9%86-%D8%AF%D8%B1-%D8%A8%D8%A7%D8%B2%DB%8C%E2%80%8C%D9%87%D8%A7-%D8%B1%D8%A7-%D9%86%D8%AF%D8%A7%D8%B1%D9%86%D8%AF-%DA%86%DA%AF%D9%88%D9%86%D9%87-%D8%A8%D8%A7%DB%8C%D8%AF-%D8%B1%D9%81%D8%AA%D8%A7%D8%B1-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T15:58:00+00:00"/>
    <meta property="og:title" content="با کودکانی که تحمل باختن در بازی‌ها را ندارند چگونه باید رفتار کرد؟"/>
    <meta property="og:description" content="یک کارشناس ارشد روانشناسی تربیتی گفت: عدم اعتماد به نفس یکی از دلایلی است که باعث می‌شود کودکان از باختن در یک بازی بسیار ناراحت شوند که والدین می‌توانند با آموختن اصول تربیتی صحیح این اعتماد به نفس و خودباوری را در کودک افزایش دهند."/>
  </head>
  <body>
    <article>
      <h1>با کودکانی که تحمل باختن در بازی‌ها را ندارند چگونه باید رفتار کرد؟</h1>
      <address>
        <time datetime="2019-11-06T15:58:00+00:00">06 Nov 2019, 15:58</time>
      </address>
      <p>
        <i>یک کارشناس ارشد روانشناسی تربیتی گفت: عدم اعتماد به نفس یکی از دلایلی است که باعث می‌شود کودکان از باختن در یک بازی بسیار ناراحت شوند که والدین می‌توانند با آموختن اصول تربیتی صحیح این اعتماد به نفس و خودباوری را در کودک افزایش دهند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>فاطمه حسینی‌فر در گفت‌وگو با ایسنا اظهار کرد: برخی کودکان تحمل باختن در بازی را ندارند، دلیل این امر این است که آن‌ها خودباوری و اعتماد به نفس پایینی داشته و احساس منفی درباره خود دارند که باید تلاش کرد تا اعتماد به نفس آنان بالا برود.</p>
      <p>وی ادامه داد: بنابراین اگر کودکی اینگونه رفتاری دارد که از برد و باخت نگران است او را با خواهر و برادر و همسالانش مقایسه نکنید.</p>
      <p>این کارشناس ارشد روانشناسی تربیتی بیان کرد: درباره برد و باخت و اینکه لازم نیست انسان همیشه برنده شود و برد و باخت نوبتی است به او توضیح دهید.</p>
      <p>حسینی‌فر اظهار کرد: هرگز به‌ گونه‌ای با کودک بازی نکنید که همیشه برنده شود؛ بگذارید گاهی باختن را نیز تجربه کند و در آن زمان برد قبلیش را به او یادآوری کنید.</p>
      <p>وی با بیان اینکه یشتر بازی‌های غیر رقابتی را در لیست بازی‌های کودک قرار دهید، افزود: رفتار والدین مانند اظهار ناراحتی یا اعطای جایزه در مسئله برد و باخت نیز بسیار تأثیرگذار است.</p>
      <p>این کارشناس ارشد روانشناسی تربیتی خاطرنشان کرد: بهتر است بی‌اهمیت بودن باختن را در روش الگویی به‌صورت عملی به او بیاموزید، مثلا در رقابتی با او ببازید و حالت عادی به خودتان بگیرید و از لذتی که از بازی برده‌اید خود را شاد نشان دهید.</p>
      <p>حسینی‌فر با بیان اینکه اعتماد به نفس کودکان در نتیجه رفتار اطرافیان و والدین سرکوب شده و یا رشد می‌کند، تصریح کرد: والدین باید به کودکان فرصت انتخاب دهند و اجازه دهند بازی‌های گروهی انجام دهند.</p>
      <p>وی یادآور شد: لازم است در دعواهای کودکان با یکدیگر کمتر دخالت کرده و اگر از کودک اشتباهی سر زد باید به گونه‌ای رفتار کنیم که او احساس کند او را درک می‌کنیم و این گونه حس اعتماد به نفس کودک افزایش می‌یابد.</p>
    </article>
  </body>
</html>