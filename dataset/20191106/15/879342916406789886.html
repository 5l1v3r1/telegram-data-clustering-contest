<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/06/pogljad/suspilstvo/zrostannya-serednix-zarplat-eksperty-oczinyly-prohnoz-minekonomiky"/>
    <meta property="og:site_name" content="Слово і Діло"/>
    <meta property="article:published_time" content="2019-11-06T15:38:46+00:00"/>
    <meta property="og:title" content="Зростання середніх зарплат: експерти оцінили прогноз Мінекономіки"/>
    <meta property="og:description" content="Мінекономіки прогнозує, що в найближчі три роки зарплати в середньому зростатимуть на 2 тисячі гривень на рік. Економісти – дещо іншої думки."/>
  </head>
  <body>
    <article>
      <h1>Зростання середніх зарплат: експерти оцінили прогноз Мінекономіки</h1>
      <address><time datetime="2019-11-06T15:38:46+00:00">06 Nov 2019, 15:38</time> by <a rel="author">Ілля Несходовський, В'ячеслав Биковець</a></address>
      <p>
        <b>Міністр розвитку економіки, торгівлі та сільського господарства Тимофій <a href="https://www.slovoidilo.ua/2019/11/06/novyna/finansy/minekonomyky-oprylyudnyly-tryrichnyj-prohnoz-shhodo-zrostannya-zarplat">Милованов заявив, що середня зарплата в Україні до 2022 року зростатиме</a> щонайменше на 2 тисячі гривень на рік. Чи є для цього передумови та наскільки такий прогноз може здійснитися, «Слово і Діло» запитало в економістів.</b>
      </p>
      <p>Директор Інституту соціально-економічної трансформації Ілля Несходовський вважає, що наразі економічна ситуація не дозволяє досягнути такого зростання зарплат.</p>
      <p><i>«Зростання реальних заробітних плат можливе тільки за умови зростання продуктивності, яка передбачає інвестиції в основні засоби виробництва, щоб вона підвищувалася. Тому лише в цьому контексті ми можемо досягнути зазначених показників»,</i> – пояснив він.</p>
      <p>На думку експерта, на сьогодні зростання зарплат однозначно перевищувало показники продуктивності праці. <i>«Тобто економіка настільки не зростала, як зарплата. Тому тут є певні застереження. Потенціалу для такого зростання зарплат на сьогодні немає»,</i> – сказав Несходовський.</p>
      <p>У свою чергу, голова Союзу підприємців малих, середніх і приватизованих підприємств В’ячеслав Биковець вважає, що якщо <a href="https://www.slovoidilo.ua/2019/09/12/pogljad/ekonomika/keshbek-ta-zminy-sferi-rro.-detinizacziyi-hotivkovyx-rozraxunkiv-buty">малому та середньому бізнесу «перекриють кіслород» запровадженням реєстраторів розрахункових операцій (РРО) та кешбеку,</a> то зарплати, навпаки, знизяться.</p>
      <related>
        <a href="https://www.slovoidilo.ua/2019/10/17/infografika/polityka/zarplaty-kabmini-skilky-ministry-otrymaly-pershyj-misyacz-roboty"/>
      </related>
      <p><i>«Важко сказати, чим керувався міністр, можливо, він знає дещо більше, ніж економісти, але якщо й надалі буде проводитися така політика щодо малого і середнього бізнесу як сектору, який є основою економіки будь-якої держави, то щоб ми не дійшли до того, що середня зарплата, навпаки, зменшуватиметься»,</i> – зазначив він.</p>
      <p>На думку Биковця, тільки одне нововведення щодо РРО призведе до величезного скорочення багатьох суб’єктів господарювання і передусім ФОПів та мікропідприємств.</p>
      <p><i>«Тільки за приблизними підрахунками, які проводила Державна регуляторна служба України, витрати малого і мікробізнесу на впровадження і обслуговування РРО складе від 11 до 22 млрд грн на рік. Йдеться про близько 700 тисяч суб’єктів господарювання – це тільки мікро і малі підприємства, які мають по 2-3 наймані працівники»,</i> – уточнив економіст.</p>
      <p>Він вважає, що витрати на обслуговування РРО будуть закладатися в ціну послуги чи товару. Тобто додаткові платежі ляжуть на плечі споживачів.</p>
      <p>До того ж, як зазначив експерт, коли малі ФОПи припинять свою діяльність, їхні працівники залишаться без роботи і встануть на облік у Центрі зайнятості. Держава буде змушена вишукувати кошти для того, щоб їм платити допомогу з безробіття.</p>
      <p><i>«Принаймні кожен другий підприємець, особливо з регіонів, з якими я спілкувався каже, що змушений буде закриватись. Тому, я вважаю, що за таких умов очікувати зростання зарплат не доводиться. Це Потьомкінські села. Хто буде ці заробітки платити? Милованов із власної кишені?»</i> – запитує економіст.</p>
      <p>Раніше ми писали, що Тимофій <a href="https://www.slovoidilo.ua/2019/10/31/pogljad/ekonomika/indeksacziya-zarplat-chy-potribno-zbilshyty-podatky-zemlyu-neruxomist">Милованов заявив, що за рахунок збільшення податків на нерухомість можна підвищити зарплату вчителям і лікарям.</a> Чи можна це зробити, «Слово і Діло» розбиралось з експертом.</p>
      <p>Також ми аналізували, <a href="https://www.slovoidilo.ua/2019/04/18/infografika/ekonomika/serednya-zarplata-ukrayini-yakyx-rehionax-zaroblyayut-najbilshe">яка середня зарплата в різних областях України.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/05/stattja/polityka/pidvyshhennya-zarplat-vchytelyam-obicyaye-nova-vlada-vzhe-provalyly-poperednyky"/>
        <a href="https://www.slovoidilo.ua/2019/11/05/pogljad/polityka/zarplata-nardepiv-konvertax-fejk-chy-ustalena-praktyka"/>
        <a href="https://www.slovoidilo.ua/2019/10/31/novyna/polityka/derzhbyudzhet-2019-rada-vydilyla-1-mln-zarplaty-shaxtaryam"/>
        <a href="https://www.slovoidilo.ua/2019/10/20/novyna/suspilstvo/vyplaty-zarplat-vchytelyam-trasi-kyyiv-kovel-vlashtuvaly-akcziyu"/>
        <a href="https://www.slovoidilo.ua/2019/07/29/novyna/ekonomika/serednya-zarplata-ukrayincziv-dosyahla-400"/>
      </related>
    </article>
  </body>
</html>