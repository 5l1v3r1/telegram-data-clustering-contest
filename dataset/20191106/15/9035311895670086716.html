<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/06/ab-komisyonu-turkiyenin-suriyede-kurmak-istedigi-guvenli-bolgeye-mali-yardimi-yapmayacagiz"/>
    <meta property="og:site_name" content="euronews"/>
    <meta property="article:published_time" content="2019-11-06T15:18:38+00:00"/>
    <meta property="og:title" content="AB, Suriyeli göçmenler için ilave 50 milyon euro verecek"/>
    <meta property="og:description" content="Avrupa Birliği (AB) Komisyonu Türkiye'nin Suriye'nin kuzeyinde oluşturmak istediği güvenli bölgeye AB'nin mali yardım yapmayacağını yinelerken, Türkiye’de sahil güvenlik birimine aktarılmak üzere yaklaşık 50 milyon euroluk ödeme yapabileceğini bildirdi."/>
  </head>
  <body>
    <article>
      <h1>AB, Suriyeli göçmenler için ilave 50 milyon euro verecek</h1>
      <address><time datetime="2019-11-06T15:18:38+00:00">06 Nov 2019, 15:18</time> by <a rel="author">Euronews </a></address>
      <p>Avrupa Birliği (AB) Komisyonu Türkiye'nin Suriye'nin kuzeyinde oluşturmak istediği güvenli bölgeye mali yardım yapmayacağını yinelerken, Türkiye’de sahil güvenlik birimine aktarılmak üzere yaklaşık 50 milyon euroluk ödeme yapabileceğini bildirdi.</p>
      <p>Avrupa Parlamentosu Dışilişkiler, Adalet ve Kalkınma komiteleri, Türkiye'deki Suriyeli göçmenlerin durumununu görüşmek üzere ortak bir toplantı düzenledi.</p>
      <p>Bu toplantıda ilk sözü alan AB Komisyonu’nun Komşuluk Politikası ve Genişleme Müzakereleri Genel Müdür Yardımcısı Maciej Popowski, Türkiye’de sahil güvenlik birimine aktarılmak üzere yaklaşık 50 milyon euroluk ödeme yapmaya hazır olduklarını söyledi.</p>
      <h3>Paranın bir bölümü mülteci barınma merkezlerindeki koşulların iyileştirilmesine kullanılacak</h3>
      <p>Söz konusu yardımın Türkiye'nin AB üyelik süreci çerçevesindeki "katılım öncesi mali yardım" fonlarından verileceğini kaydeden AB Komisyon yetkilisi, paranın bir bölümünün Türk sahil güvenliğinin arama ve kurtarma faaliyetlerindeki kapasitesinin artırılması için düşünüldüğünü, geri kalan bölümün de mülteci barınma merkezlerindeki koşulların iyileştirilmesi ve kalma izni bulunanların Türk toplumuna entegrasyonuna yardım amacıyla planlandığını ifade etti.</p>
      <p>Maciej Popowski, AB'nin, Türkiye'nin Suriye'de operasyon düzenlediği ve yerleşim birimi kurmak istediği bölgeye insani yardım yapmasının söz konusu olmadığını söyledi. Popowski, "AB, Türkiye'nin Suriye'de oluşturmak istediği yerleşim birimlerine yardım yapamaz. Suriyeli göçmenlerin ülkelerine geri dönüşü gönüllülük esasına dayanmalı" dedi.</p>
      <p>Türkiye'nin Suriye'ye yönelik operasyonunun ve Doğu Akdeniz'deki son gelişmelerin Ankara ve Brüksel arasındaki ilişkilerin gerginleşmesine yol açtığını belirten Popowski, AB'nin operasyonla ilgili Türkiye'yi kınadığını hatırlattı.</p>
      <h3>"Güvenli bölgeye yapılacak yardımın hukuki dayanağı yok"</h3>
      <p>Popowski, Cumhurbaşkanı Recep Tayyip Erdoğan'ın bazı AB liderlerine yönelik sert açıklamalarının da ilişkilerin gerginleşmesine katkı yaptığını söyledi. AB temsilcisi, birliğin Türkiye'ye Suriyeli göçmenlerle ilgili söz verdiği mali yardımların yaklaşık tamamını ödediğini dile getirdi.</p>
      <p>AB Komisyonu'nun insani yardımlardan sorumlu temsilcisi Michael Koehler, AB'nin Türkiye'nin oluşturmak istediği güvenli bölgeye mali yardım yapmasının hukuki olarak da mümkün olmadığını söyledi.</p>
      <p><a href="https://www.europarl.europa.eu/ep-live/en/committees/video?event=20191106-0900-COMMITTEE-LIBE">Toplantıda</a> söz alan Avrupalı parlamenterlerin önemli bir kısmı Türkiye'nin düzenlediği operasyonu kınayan ve Cumhurbaşkanı Erdoğan'ın Suriye poitikasını eleştiren konuşmalar yaptı.</p>
      <p>Tartışmada söz alan parlamenterlerin bir bölümü, Suriyeli göçmenler konusunda "Türkiye'yi AB'ye şantaj yapmakla" ve "Suriyeli göçmenler için AB'nin yaptğı mali yardımları amacına uygun olarak kullanmamakla" suçladı.</p>
      <ul>
        <li>
          <a href="https://tr.euronews.com/2019/10/18/ab-turkiyi-kinadi-anlasmayi-not-ettik-tek-tarafli-harekat-durmali-baris-pinari-suriye-kurt">AB'den Türkiye'ye kınama: Anlaşmayı not ettik, tek taraflı harekat durmalı</a>
        </li>
        <li>
          <a href="https://tr.euronews.com/2019/10/17/avrupa-parlamentosu-baskani-sassoli-turkiye-ile-uyelik-muzakereleri-askiya-alinmali">Avrupa Parlamentosu Başkanı Sassoli: Türkiye ile üyelik müzakereleri askıya alınmalı</a>
        </li>
        <li>
          <a href="https://tr.euronews.com/2019/10/10/ab-den-suriye-aciklamasi-multeciler-turkiye-de-kalmazsa-para-yardimini-keser-guvenli-bolge">AB'den Suriye açıklaması: Mülteciler Türkiye'de kalmazsa AB para yardımını keser</a>
        </li>
      </ul>
    </article>
  </body>
</html>