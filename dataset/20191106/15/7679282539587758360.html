<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-nirdesh-baisoya-who-took-all-10-wickets-in-vijay-merchant-trophy-says-about-legendary-anil-kumble-2835451.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T15:05:52+00:00"/>
    <meta property="og:title" content="पारी के सभी 10 विकेट लेने वाले गेंदबाज ने दिग्गज अनिल कुंबले के लिए क्या कहा? जानें"/>
    <meta property="og:description" content="ऑफ-स्पिनर निर्देश बैसोया ने बुधवार को यहां भारत के अंडर-16 क्रिकेट टूर्नामेंट विजय मर्चेंट ट्रॉफी में एक पारी में पूरे 10 विकेट लेने का अनोखा रिकार्ड अपने नाम किया है। मेरठ से ताल्लुक रखने वाले..."/>
  </head>
  <body>
    <article>
      <h1>पारी के सभी 10 विकेट लेने वाले गेंदबाज ने दिग्गज अनिल कुंबले के लिए क्या कहा? जानें</h1>
      <address><time datetime="2019-11-06T15:05:52+00:00">06 Nov 2019, 15:05</time> by <a rel="author">एजेंसी,नई दिल्ली</a></address>
      <p>ऑफ-स्पिनर निर्देश बैसोया ने बुधवार को यहां भारत के अंडर-16 क्रिकेट टूर्नामेंट विजय मर्चेंट ट्रॉफी में एक पारी में पूरे 10 विकेट लेने का अनोखा रिकार्ड अपने नाम किया है। मेरठ से ताल्लुक रखने वाले निर्देश मेघालय के लिए एक गेस्ट बॉलर के रूप खेलते हैं। उन्होंने असम वैली स्कूल ग्राउंड में नागालैंड के खिलाफ खेले गए मैच में यह उपलब्धि हासिल की। उन्होंने 21 ओवर में 51 रन देकर सभी 10 विकेट लिए। इसमें उन्होंने 10 मेडन ओवर भी डाले।</p>
      <p>15 वषीर्य निर्देश आईएएनएस से बात करते हुए बेहद खुश नजर आए। उन्होंने कहा, “मुझे अभी भी विश्वास नहीं हो रहा है। मैं पैदा भी नहीं हुआ था, जब अनिल कुंबले ने 10 विकेट चटकाए थे, लेकिन मैंने उस बारे में बहुत सुना है। मैं हमेशा वैसा कुछ करना चाहता था, लेकिन कभी यह नहीं सोचा था कि यह मेरी जिंदगी में इतनी जल्दी हो जाएगा। मैंने अभी अपने परिवार से बात की और वे भी भावुक हो उठे।”</p>
      <p>
        <b>
          <a href="https://www.livehindustan.com/cricket/story-meghalaya-meghalaya-bowler-nirdesh-took-all-10-wickets-of-the-innings-and-smash-fifty-against-nagaland-2835202.html">मेघालय के गेंदबाज ने की अनिल कुंबले की बराबरी, झटके पारी के सभी 10 विकेट</a>
        </b>
      </p>
      <p>यह पूछे जाने पर कि मैच में कब उन्हें लगा कि वह 10 विकेट ले सकते हैं, निर्देश ने कहा, “मैंने पहले सत्र तक ही छह विकेट चटका लिए थे और उस समय मुझे लगा कि मैं सभी 10 विकेट ले सकता हूं। मेरा साथियों ने मेरा साथ दिया। पिच में सुबह से टर्न थी और मौसम ने भी मेरी मदद की।”अंडर-16 विजय मर्चेंट ट्रॉफी में बैसोया का यह दूसरा सीजन है और अबतक वह चार मैच में 27 विकेट ले चुके हैं। पिछले सीजन में उन्होंने छह मैचों में 33 विकेट चटकाए थे।</p>
      <p>निर्देश तीन बहनों और दो भाइयों में सबसे छोटे हैं। वह घर वापस लौटकर सभी के साथ अपने अनुभव को साझा करना चाहते हैं, खासकर 10 विकेट लेने वाले स्पेल के अनुभव को। उन्होंने कहा, “यह मेरे लिए एक सपना के सच होने जैसा है और मैंने कभी इसकी उम्मीद नहीं की थी। मुझे कड़ी मेहनत करते रहना होगा क्योंकि मुझे अभी लंबा सफर तय करना है। मैं सिर्फ 15 साल का हूं। मैं अपने परिवार को गौरवान्वित करना चाहता हूं।”</p>
      <p>
        <b>
          <a href="https://www.livehindustan.com/cricket/story-india-vs-bangladesh-2nd-t20-team-india-expected-playing-eleven-against-bangladesh-at-rajkot-2834866.html">पहले मैच में हार के बाद भारत की प्लेइंग XI में दिख सकते हैं ये बदलाव</a>
        </b>
      </p>
    </article>
  </body>
</html>