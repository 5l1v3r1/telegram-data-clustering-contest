<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/06/kazahstan_zabyraie_z_orendy_rf_11_tysyach_gektariv_kosmodromu_baykonur_1685103"/>
    <meta property="og:site_name" content="ZIK.UA"/>
    <meta property="article:published_time" content="2019-11-06T15:50:00+00:00"/>
    <meta property="og:title" content="Казахстан забирає з оренди РФ 11 тисяч гектарів космодрому Байконур"/>
    <meta property="og:description" content="Мажиліс (нижня палата) парламенту Казахстану схвалив рішення про виведення з російської оренди 11,6 тис. га землі в Байконурі."/>
  </head>
  <body>
    <article>
      <h1>Казахстан забирає з оренди РФ 11 тисяч гектарів космодрому Байконур</h1>
      <address>
        <time datetime="2019-11-06T15:50:00+00:00">06 Nov 2019, 15:50</time>
      </address>
      <p>
        <b>Мажиліс (нижня палата) парламенту Казахстану схвалив рішення про виведення з російської оренди 11,6 тис. га землі в Байконурі.</b>
      </p>
      <p>Про це повідомляється на сайті <a href="http://www.parlam.kz/ru/mazhilis/news-details/id47429/1/15">Мажилісу</a>.</p>
      <p>"На пленарному засіданні «добро» Мажилісу отримали ратифікаційні поправки до казахстансько-російського Договору оренди комплексу «Байконур». Передбачається повернення земельних ділянок площею 11,6 тисячі гектарів, які виводяться з оренди Російської Федерації. Земельні ділянки, що повертаються, будуть перерозподілені для будівництва об'єктів, які мають республіканське значення", - йдеться у повідомленні.</p>
      <p>Всього з оренди виводяться чотири земельні ділянки. На них буде побудована ділянка автомобільної дороги "Західна Європа - Західний Китай", залізниці Алмати - Москва, ділянка газопроводу "Бейнеу - Шимкент"). Також земля буде задіяна в розвитку селища Торетам Кармакшинського району Кизилординської області.</p>
      <p>Росія орендує комплекс "Байконур", до якого входять місто Байконур і космодром. У місті живе більше ніж 76 тис. 500 осіб, 60% з яких - громадяни Казахстану, близько 37% - громадяни Росії. Глава адміністрації Байконура призначається указами президентів двох країн. У місті діють російські органи влади, в тому числі міська адміністрація, муніципальні підприємства та установи і силові структури.</p>
      <p>Казахстан у Байконурі має спеціального представника президента і представництва своїх силових структур, через які проводиться координація і взаємодія між російськими і казахстанськими державними органами і міністерствами.</p>
      <p>Як повідомляли, <a href="https://zik.ua/news/2019/10/15/v_ukraini_planuyut_pobuduvaty_kosmodrom_1668213">в Україні планують побудувати космодром</a>.</p>
      <p> </p>
      <related>
        <h4>читайте також</h4>
        <a href="https://zik.ua/news/2019/11/01/turechchyna_peredala_rf_18_polonenyh_zi_skladu_vilnoi_syriyskoi_armii_1681293"/>
        <a href="https://zik.ua/news/2019/10/28/litak_rf_porushyv_povitryanyy_prostir_estonii_1677977"/>
        <a href="https://zik.ua/news/2019/04/12/kazahstan_vidpoviv_na_propozytsiyu_vyvesty_baykonur_z_orendy_rosii_1550153"/>
        <a href="https://zik.ua/news/2019/11/06/dbr_proanalizuie_dohody_poroshenka_za_5_rokiv_1685213"/>
      </related>
    </article>
  </body>
</html>