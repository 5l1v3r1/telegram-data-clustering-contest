<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425253/xarhs-mandroyrarhs-theloyme-diaithsia-50-50"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-06T15:10:01+00:00"/>
    <meta property="og:title" content="Χάρης Μανδρουράρης: «Θέλουμε διαιτησία 50 – 50!»"/>
    <meta property="og:description" content="Παραπονούμενους άφησε ο διαιτητής Τσουρούτης τους υπεύθυνους του Δωριέα για την απόφασή του να αποβάλει τον ποδοσφαιριστή Χάρη Μανδουράρη στο πρόσφατο παιχνίδι με τους Ιππότες."/>
  </head>
  <body>
    <article>
      <h1>Χάρης Μανδρουράρης: «Θέλουμε διαιτησία 50 – 50!»</h1>
      <address>
        <time datetime="2019-11-06T15:10:01+00:00">06 Nov 2019, 15:10</time>
      </address>
      <p>
        <b>Παραπονούμενους άφησε ο διαιτητής Τσουρούτης τους υπεύθυνους του Δωριέα για την απόφασή του να αποβάλει τον ποδοσφαιριστή Χάρη Μανδουράρη στο πρόσφατο παιχνίδι με τους Ιππότες.</b>
      </p>
      <p>Χαρακτηριστική είναι η δήλωση που έκανε ο ίδιος ο ποδοσφαιριστής μέσω του επίσημου site του συλλόγου. Αναλυτικά:</p>
      <p>«Θέλω να ζητήσω συγγνώμη από τους συμπαίκτες μου τον κόουτς και τη διοίκηση που άφησα την ομάδα μου με δέκα (10) παίχτες. Ναι είπα «Τι σφυρίζεις ρε ρέφερι» σ’ ένα αγώνα που οι αντίπαλοί του μιλούσαν πολύ χειρότερα. Κάποια στιγμή πρέπει να αλλάξει ο τρόπος που αντιμετωπίζουν ορισμένοι διαιτητές την ιστορική ομάδα του Δωριέα. Εμείς ζητάμε να μας παίζουν 50-50, να είναι δίκαιοι προς όλους. Βάσει κανονισμών το ΡΕ τιμωρείται αλλά δεν γίνεται σε ένα αντρικό άθλημα με τόση ένταση μέσα στο ματς να λες “ρε” και να δέχεσαι απευθείας κόκκινη κάρτα στο 25ο λεπτό, όταν ήδη άκουγε τα εξ αμάξης.</p>
      <p>Θέλω επίσης να πω συγχαρητήρια στους συμπαίκτες μου που αν και λιγότεροι για μεγάλο χρονικό διάστημα, έδωσαν ό,τι είχαν για την ομάδα και μάλιστα έκαναν κλασικές ευκαιρίες με έναν καλό αντίπαλο, τον οποίο επίσης συγχαίρω».</p>
    </article>
  </body>
</html>