<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191106_04703567"/>
    <meta property="og:site_name" content="De Standaard"/>
    <meta property="article:published_time" content="2019-11-06T15:44:00+00:00"/>
    <meta property="og:title" content="U19 van Club Brugge veegt de vloer aan met PSG en pakt optie op verlengd Europees avontuur in de Youth League"/>
    <meta property="og:description" content="De jeugd van Club Brugge blijft het goed doen in de Youth League. Op het veld van PSG haalde de Brugse U19 zelfs zwaar uit: 0-4. Blauw-zwart zet een knappe..."/>
  </head>
  <body>
    <article>
      <h1>U19 van Club Brugge veegt de vloer aan met PSG en pakt optie op verlengd Europees avontuur in de Youth League</h1>
      <address>
        <time datetime="2019-11-06T15:44:00+00:00">06 Nov 2019, 15:44</time>
      </address>
      <p>
        <b>De jeugd van Club Brugge blijft het goed doen in de Youth League. Op het veld van PSG haalde de Brugse U19 zelfs zwaar uit: 0-4. Blauw-zwart zet een knappe negen op twaalf neer, waardoor het nu al een stevige optie neemt op een verlengd verblijf in de Youth League. Door de zege van Galatasaray op het veld van Real Madrid komen de Bruggelingen zelfs op kop in hun groep.</b>
      </p>
      <p>Straf staaltje van de Brugse jonkies in Frankrijk. De U19 van blauw-zwart blikte de leeftijdsgenoten van PSG, waar supertalent Xavi Simons een hele match op het veld stond, in met een zware 0-4-score. Noah Aelterman (18) zette Club al vroeg op voorsprong, en scoorde vlak na rust meteen ook zijn tweede. Voor de aanvallende middenvelder al zijn derde Ã©n vierde treffer van de groepsfase.</p>
      <p>Maxim De Cuyper (18) besliste de match met een knappe vrije trap, en in de ultieme slotfase zette het 16-jarige talent Wilkims Ochieng de kers op de taart met de 0-4. Ochieng, die Aelterman ook al de 0-2 op het hoofd geschilderd had, zit intussen ook al aan drie treffers.</p>
      <figure>
        <iframe data-src="https://twitter.com/ClubBrugge/status/1192113657100025856?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Op kop in de poule</b>
      </p>
      <p>Doordat Club negen op twaalf pakt, neemt het een stevige optie op een verlengd verblijf in de Youth League. Doordat Real Madrid thuis verrassend onderuit ging tegen Galatasaray, komen de Bruggelingen zelfs op kop in de groep. Ze tellen net zoals de Koninklijke drie punten uit negen matchen.</p>
      <p>De groepswinnaar verzekert zich van de achtste finales, de tweedes van elke poule spelen barrages tegen de winnaars van het kampioenenspoor voor een plaats bij de laatste zestien. Enkel bij een nul op zes voor Club en een zes op zes voor Gala kan blauw-zwart nog uit de top twee vallen.</p>
      <p>
        <b>Resterend programma:</b>
      </p>
      <p>dinsdag 26 november, 12 uur: Galatasaray-Club Brugge</p>
      <p>dinsdag 26 november, 16 uur: Real Madrid-PSG</p>
      <p>woensdag 11 december, 15 uur: PSG-Galatasaray</p>
      <p>woensdag 11 december, 16 uur: Club Brugge-Real Madrid</p>
    </article>
  </body>
</html>