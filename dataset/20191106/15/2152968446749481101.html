<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/temida/2019/11/06/i-decata-bez-vaksini-na-detska-gradina-ne-bili-opasni.428756"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T15:18:00+00:00"/>
    <meta property="og:title" content="И децата без ваксини на детска градина, не били опасни"/>
    <meta property="og:description" content="Свещеник антиваксър от Сливен се пребори за сина си | Dnes.bg"/>
  </head>
  <body>
    <article>
      <h1>И децата без ваксини на детска градина, не били опасни</h1>
      <h2>Свещеник антиваксър от Сливен се пребори за сина си</h2>
      <address><time datetime="2019-11-06T15:18:00+00:00">06 Nov 2019, 15:18</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Неваксинирани деца могат да ходят на детска градина, защото не били опасни за останалите и нямало да пренесат зарази, а забраната за това е дискриминация. Това реши Сливенският административен съд.</p>
      <p>Дотук се стигна след като отец Евгений от Сливен се оплака от дискриминация, защото две от децата му нямат ваксини, в резултат на което са спрени детските им помощи, а едното дете не е допуснато за градина.</p>
      <p>Отец Евгений е баща на девет деца. Двете най-малки не са имунизирани заради съображения на родителите за безопасността на ваксините.</p>
      <p>Заради това, че най-малкото дете е изгонено от забавачката родителите му завеждат в Комисията за защита от дискриминация (КЗД), жалба за дискриминация срещу министъра на здравеопазването и директора на Регионалната здравна инспекция в Сливен.</p>
      <p>През април 2019 г. КЗД отсъжда, че институциите не са нарушили Закона за защита от дискриминация, а семейството оспорва това решение пред Административния съд – Сливен.</p>
      <p>Според Административния съд в Сливен обаче решението на комисията е необосновано и те го отменят, защото нямало разлика между децата, които умишлено са без ваксина, и тези, които имат противопоказания.</p>
      <p>“Съдът не намира логика в изразеното от РЗИ становище, че неимунизираните деца поставят в риск имунизираните. Целта на имунопрофилактиката е именно чрез въвеждане в организма на лекарствен продукт да се създаде активен или пасивен имунитет на определена възрастова група лица. Съобразно ЗЗ, Наредба № 15/2005 г. и Имунизационния календар наличието на поставена ваксина срещу определено заболяване (в случая посочените тези в детска възраст) предполага създаване на траен имунитет у детето, поради което и не следва да съществува риск от заразяване”, се казва в решението на Сливенския административен съд.</p>
      <p>Магистратите сравняват случая с детето на отец Янакиев с такива на деца, които не са имунизирани заради здравни противопоказания, но не им се забранява да ходят на детска градина. Според тях детето на свещеника е дискриминирано и освен това оставено без специални педагогически грижи и насоки.</p>
      <p>В решението си съдиите категорично отказват да обсъждат медицински проучвания дали неваксинираните деца са опасни за здравето на останалите.</p>
      <p>Решението на сливенските административни съдии може да бъде обжалвано пред Върховния административен съд в 14-дневен срок.</p>
      <related>
        <h4>Още по темата</h4>
        <a href="https://www.dnes.bg/notifikacii/2019/04/09/slivenski-sveshtenik-antivaksyr-zavede-delo-za-diskriminaciia.407038"/>
        <a href="https://www.dnes.bg/obshtestvo/2019/04/09/14-ot-bylgarite-viarvat-che-vaksinite-prichiniavat-autizym.407024"/>
      </related>
    </article>
  </body>
</html>