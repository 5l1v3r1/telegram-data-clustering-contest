<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obrazovanie/naprezhenie-zaradi-gladno-dete-v-zabavachka-406033.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-06T15:00:00+00:00"/>
    <meta property="og:title" content="Напрежение заради гладно дете в забавачка"/>
    <meta property="og:description" content="Проверка на общината ще установява дали 5-годишно дете е наказвано системно от помощник-възпитател"/>
  </head>
  <body>
    <article>
      <h1>Напрежение заради гладно дете в забавачка</h1>
      <address>
        <time datetime="2019-11-06T15:00:00+00:00">06 Nov 2019, 15:00</time>
      </address>
      <p>Напрежение в детска градина заради наказано дете, съобщава БНТ. Проверка на общината ще установява дали 5-годишно дете е наказвано системно от помощник-възпитател.</p>
      <p>В същото време, родители на деца от групата обвиняват директора на градината в натиск върху персонала и защитават възпитателката.</p>
      <p>Напрежението в детската градина продължава повече от седмица. Преди дни се е провела среща с представители на общината, детското заведение е родители. Тепърва проверка ще доказва дали 5-годишно дете е принуждавано да седи на столче и да гледа децата как закусват, защото е отказало да спи и е събуло панталона си.</p>
      <p>Говори се за случай от преди повече от година когато същото това дете е късало тоалетна хартия, а след това е било принуждавано да я почиства. Сигналите са разнопосочни. Има такива в защита на възпитателката, която най-вероятно вече е подала молба за напускане.</p>
      <p>Майката на детето, заяви, че цялото семейство емоционално е понесло случая и отказват да бъдат замесвани в проверката. Проверката вече е започнала. И вчера, и днес има представители от отдел "Образование" в детското заведение.</p>
      <p>Стефан Стоянов, заместник-кмет по образование в община Пловдив, казва, че от седмица има напрежение и жалби от някои родители, от част от персонала. "Активно водихме разговори и с част от родителите.</p>
      <p>Представители на отдел "Образование" присъстваха на една от родителските срещи. Има оплакване от едно от семействата, че дете е било наказвано и то системно, което е абсолютно недопустимо", допълва Стефан Стоянов.</p>
    </article>
  </body>
</html>