<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/slik-blir-du-kvitt-sveverust/71769002"/>
    <meta property="og:site_name" content="Dinside"/>
    <meta property="article:published_time" content="2019-11-06T15:30:00+00:00"/>
    <meta property="og:title" content="Slik blir du kvitt sveverust"/>
    <meta property="og:description" content="Vi trodde vår ett år gamle bil hadde begynt å ruste. Heldigvis skyldtes rustprikkene noe helt annet."/>
  </head>
  <body>
    <article>
      <h6 class="kicker">Rust på bil</h6>
      <h1>Slik blir du kvitt sveverust</h1>
      <h2>Vi trodde vår ett år gamle bil hadde begynt å ruste. Heldigvis skyldtes rustprikkene noe helt annet.</h2>
      <address><time datetime="2019-11-06T15:30:00+00:00">06 Nov 2019, 15:30</time> by <a rel="author">Bjørn Eirik Loftås</a></address>
      <p>Det var etter en tur i vaskehallen jeg oppdaget de brune prikkene i den hvite lakken på min ett år gamle Kia Soul Electric. Det var minst 50 av dem, fordelt på begge forskjermer og alle fire dørene.</p>
      <figure>
        <img src="https://dbstatic.no/71788486.jpg?imageId=71788486&amp;x=0&amp;y=41.581832419734&amp;cropw=37.734741784038&amp;croph=26.46828504307&amp;width=643&amp;height=338"/>
        <figcaption><b>TYDELIG:</b> Selv om prikkene var små, var de godt synlig i den hvite lakken. Her er også en del andre prikker, forårsaket blant annet av asfalt. Foto: Bjørn Eirik Loftås Vis mer</figcaption>
      </figure>
      <p>Siden bilen var relativt ny, var jeg overbevist om at rustproblemet måtte skyldes en feil som hadde oppstått under lakkeringsprosessen på fabrikken.</p>
      <h3>- Ikke garantisak</h3>
      <p>Jeg tok derfor kontakt med merkeverkstedet for å få utbedret problemet på garantien.</p>
      <p>
        <b>De hadde imidlertid et annet svar enn jeg hadde ventet meg:</b>
      </p>
      <p>- De rustprikkene du har på dørene, er piggstøvpartikler fra svevestøv i trafikken. Det er ikke en garantisak når fremmedpartikler legger seg på bilen, var svaret fra kundebehandleren hos Bertel O. Steen.</p>
      <related>
        <a href="https://www.dinside.no/motor/10-tips-som-sorger-for-at-bilen-overlever-vinteren/61009488"/>
      </related>
      <p>Slike svevende metallpartikler kan blant annet komme fra bremseskiver, og de kan treffe lakken med så høy fart at de borrer seg inn i overflaten. Derfor kan de være svært vriene å få bort i en vanlig bilvask. Anbefalingen fra kundebehandleren var å bruke et rengjøringsmiddel spesielt myntet på metallpartikler, etterfulgt av polering for å minske problemet i fremtiden.</p>
      <p>For prikkene kan nemlig bli et problem dersom de ikke fjernes. Da kan de på sikt utvikle seg til større lakk- og rustskader, ifølge <a href="https://bilpleiekongen.no/produkt/iron-x-it/">Bilpleiekongen</a>.</p>
      <h3>Svært enkelt botemiddel</h3>
      <figure>
        <img src="https://dbstatic.no/71788485.jpg?imageId=71788485&amp;width=512&amp;height=308"/>
        <figcaption><b>SPRAY:</b> Iron X-it påføres enkelt ved å spraye direkte på områdene der metallpartiklene sitter fast i lakken. Foto: Bjørn Eirik Loftås Vis mer</figcaption>
      </figure>
      <p>Etter å ha konferert med kolleger i vår motorredaksjon, falt valget på Selaclean Iron X-it. Dette er et syrefritt og PH-nøytralt bilpleiemiddel som sprayes direkte på de små rustprikkene. Produktet tilbys hos en rekke forhandlere av bilpleiemidler, og koster rundt 200 kroner. Normalt holder det til flere behandlinger.</p>
      <p>Det finnes også andre, lignende produkter, som Hamber Korrosol og Soft99 Iron Terminator. Et <a href="https://www.google.com/search?safe=off&amp;rlz=1C1GCEA_enNO822NO822&amp;sxsrf=ACYBGNR82xHg_MiOvm4mxdp-dlcABNSehw%3A1573034492126&amp;ei=_JnCXa-jB4PMrgSawKbYAw&amp;q=metallpartikkelfjerner&amp;oq=metallpartikkelfjerner&amp;gs_l=psy-ab.3..0i7i30i19j0i30i19.70604.70604..71236...0.3..0.70.70.1......0....1..gws-wiz.......0i71.WHOpg5hf1NE&amp;ved=0ahUKEwivkf2QqtXlAhUDposKHRqgCTsQ4dUDCAo&amp;uact=5">Google-søk på metallpartikkelfjerner</a> gir deg mange ledetråder.</p>
      <p>Middelet vi kjøpte påføres enkelt ved å spraye direkte på områdene med slike rustne metallpartikler. Deretter starter straks en reaksjon mellom middelet og metallpartiklene. Det første som skjer er at prikkene skifter farge fra brunt til lilla. Deretter begynner rusten å «blø» lilla striper mot den hvite lakken.</p>
      <figure>
        <img src="https://dbstatic.no/71788482.jpg?imageId=71788482&amp;x=8.3441981747066&amp;y=6.9565217391304&amp;cropw=83.833116036506&amp;croph=67.130434782609&amp;width=643&amp;height=387"/>
        <figcaption><b>LILLA STRIPER:</b> De lilla stripene betyr at middelet har reagert mot de rustne metallpartiklene. Foto: BJørn Eirik Loftås Vis mer</figcaption>
      </figure>
      <p>Etter få minutter kan man enkelt spyle bort stripene med kaldt vann.</p>
      <p>I vårt tilfelle var det fortsatt noen prikker igjen, derfor gjentok vi prosessen. Etter andre gang var det bare noen få prikker igjen, som var løse - og enkelt kunne gnikkes bort.</p>
      <figure>
        <img src="https://dbstatic.no/71788481.jpg?imageId=71788481&amp;width=1024&amp;height=615"/>
        <figcaption><b>BORTE:</b> Etter en halv times behandling var alle rustprikkene borte. Asfaltprikker må behandles med andre midler. Foto: Bjørn Eirik Loftås Vis mer</figcaption>
      </figure>
      <p><b>Oppdatert: </b>Metallpartikkelfjerneren tar ikke bort de andre sorte prikkene fra lakken. For å få bort disse, trenger du andre midler - som du kan lese mer om i <a href="https://www.dinside.no/motor/slik-tar-du-vekk-de-sorte-prikkene-i-lakken/61227849">denne artikkelen</a>.</p>
      <h3>Viktig del av vedlikeholdet</h3>
      <p>Regelmessig vask og vedlikehold av bilen er svært viktig dersom du ønsker å unngå problemer med lakkskader og rust.</p>
      <p>I saken under forteller vi deg hvordan du gjør dette effektivt, også i den kalde årstiden.</p>
      <related>
        <a href="https://www.dinside.no/motor/slik-vasker-du-bil-i-kulda/61303759"/>
      </related>
    </article>
  </body>
</html>