<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/batman-se-vraci-tentokrat-v-podobe-specialni-edice-smartphonu-vivo-iqoo-pro-5g-39364"/>
    <meta property="og:site_name" content="mobilenet.cz"/>
    <meta property="article:published_time" content="2019-11-06T15:00:00+00:00"/>
    <meta property="og:title" content="Batman se vrací, tentokrát v podobě speciální edice smartphonu Vivo iQOO Pro 5G"/>
    <meta property="og:description" content="V balení se nachází akční figurka Batmana i Batmobil Uvnitř najdeme Snapdragon 855+ i baterii o kapacitě 4 500 mAh Smartphone lze zakoupit přibližně za 15 tisíc korun i s daní"/>
  </head>
  <body>
    <article>
      <h1>Batman se vrací, tentokrát v podobě speciální edice smartphonu Vivo iQOO Pro 5G</h1>
      <address><time datetime="2019-11-06T15:00:00+00:00">06 Nov 2019, 15:00</time> by <a rel="author" href="https://mobilenet.cz/uzivatele/ioannis" target="_blank">Ioannis Papadopoulos</a></address>
      <p>
        <b>   •  V balení se nachází akční figurka Batmana i Batmobil <br/>   •  Uvnitř najdeme Snapdragon 855+ i baterii o kapacitě 4 500 mAh <br/>   •  Smartphone lze zakoupit přibližně za 15 tisíc korun i s daní</b>
      </p>
      <p>Před 80 lety se kultovní postava okřídleného ochránce města Gotham poprvé objevila v 27. čísle komiksu „Detective Comics“. Od té doby se Batman stal jednou z nejvíce ikonických postav ze světa komiksových superhrdinů, na čemž mají zásluhu i podařené filmy včetně posledního snímku zabývajícího se vývojem Batmanova úhlavního nepřítele, Jokera. Na vlně popularity postavy Batmana se rozhodla svézt i společnost <a href="https://mobilenet.cz/clanky/vivo-v17-pro-je-prvnim-telefonem-na-svete-sdualni-pop-up-selfie-kamerou-38888">Vivo</a>, která přináší špičkově vybavený model iQOO Pro 5G ve speciální „netopýří“ edici, jež obsahuje několik exkluzivních dárků.</p>
      <figure>
        <iframe data-src="https://twitter.com/stufflistings/status/1191924614324051968?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Telefon sám o sobě je přitom hodný pochvaly a doporučit by jej mohl klidně i Lucius Fox, který Batmana zásoboval technologickými vychytávkami. Uvnitř tiká Snapdragon 855+, smartphone se chlubí 5G konektivitou a na zádech má trojitý fotoaparát v čele s 48Mpx snímačem. Navrch jej lze nabíjet až výkonem 44 W a disponuje baterií o kapacitě 4 500 mAh.</p>
      <related>
        <h4>Přečtěte si také</h4>
        <a href="https://mobilenet.cz/clanky/vivo-iqoo-je-herni-monstrum-nabidne-az-12-gb-ram-37309"/>
      </related>
      <p>Batmanovská edice bude dostupná od 11. listopadu a čím chce zaujmout nejvíce, je především exkluzivní obsah, neboť telefon samotný se neliší vzhledem ani výbavou od standardní verze. Jde o variantu s 8 GB operační paměti a 128GB úložištěm v elegantní černé barvě. A co vše se tedy v balení nachází?</p>
      <p>Pravděpodobně nejzajímavější je dálkově ovládaný Batmobile, který odpovídá vzhledu, jenž jsme mohli vidět v trilogii filmů o Batmanovi z dílny známého režiséra Christophera Nolana. Dále zde najdeme fešnou látkovou tašku, ochranné pouzdro (oba dva produkty jsou opatřeny logy Batmana) a v neposlední řadě také akční figurku samotného superhrdiny s pohyblivými končetinami.</p>
      <slideshow>
        <figure>
          <img src="https://cdn.24net.cz/1/obrazek/batman-vivo-iqoo-pro-5g-308339/615w"/>
        </figure>
        <figure>
          <img src="https://cdn.24net.cz/1/obrazek/batman-vivo-iqoo-pro-5g-308340/615w"/>
        </figure>
        <figure>
          <img src="https://cdn.24net.cz/1/obrazek/batman-vivo-iqoo-pro-5g-308341/615w"/>
        </figure>
        <figure>
          <img src="https://cdn.24net.cz/1/obrazek/batman-vivo-iqoo-pro-5g-308342/614w"/>
        </figure>
      </slideshow>
      <p>Pokud jste příznivci Batmana a Vivo iQOO Pro 5G vás zaujal, můžete si jej <a href="https://product.suning.com/0000000000/11425633785.html#resize:380,510">zakoupit </a>za 3 798 čínských jüanů, tedy přibližně 15 tisíc korun i s daní.</p>
      <related>
        <h4>Související články</h4>
        <a href="https://mobilenet.cz/clanky/vivo-v17-pro-je-prvnim-telefonem-na-svete-sdualni-pop-up-selfie-kamerou-38888"/>
        <a href="https://mobilenet.cz/clanky/ma-samsung-ambice-stat-se-dalsim-qualcommem-vyrobcum-chce-nove-dodavat-5g-modemy-38268"/>
        <a href="https://mobilenet.cz/clanky/nabit-telefon-se-4-000mah-baterii-za-13-minut-presne-to-planuje-vivo-38170"/>
        <a href="https://mobilenet.cz/clanky/vivo-iqoo-je-herni-monstrum-nabidne-az-12-gb-ram-37309"/>
        <a href="https://mobilenet.cz/clanky/privitejte-novou-mysteriozni-znacku-iqoo-spada-pod-vivo-a-nezname-ani-vyslovnost-37137"/>
        <a href="https://mobilenet.cz/clanky/lte-v-metru-jiz-letos-vizionarske-xiaomi-a-dalsi-zpravy-tydne-mnews-37140"/>
      </related>
    </article>
  </body>
</html>