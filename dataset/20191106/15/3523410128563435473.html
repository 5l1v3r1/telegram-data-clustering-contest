<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638468/%D9%87%D8%B4%D8%AF%D8%A7%D8%B1-%D8%AF%D8%A7%D8%AF%D8%B3%D8%AA%D8%A7%D9%86-%D8%A8%D9%87-%D9%86%D8%A7%D9%85%D8%B2%D8%AF%D9%87%D8%A7%DB%8C-%D8%A7%D8%AD%D8%AA%D9%85%D8%A7%D9%84%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%85%D8%AC%D9%84%D8%B3-%D8%B4%D9%88%D8%B1%D8%A7%DB%8C-%D8%A7%D8%B3%D9%84%D8%A7%D9%85%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T15:20:00+00:00"/>
    <meta property="og:title" content="هشدار دادستان به نامزدهای احتمالی انتخابات مجلس شورای اسلامی"/>
    <meta property="og:description" content="دادستان کل کشور طی اطلاعیه‌ای اعلام کرد: دستگاه‌های اجرایی و نظارتی و اطلاعاتی، جرایم و تخلفات را گزارش کنند."/>
  </head>
  <body>
    <article>
      <h1>
        <a href="https://www.bultannews.com/fa/news/638468/%D9%87%D8%B4%D8%AF%D8%A7%D8%B1-%D8%AF%D8%A7%D8%AF%D8%B3%D8%AA%D8%A7%D9%86-%D8%A8%D9%87-%D9%86%D8%A7%D9%85%D8%B2%D8%AF%D9%87%D8%A7%DB%8C-%D8%A7%D8%AD%D8%AA%D9%85%D8%A7%D9%84%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%85%D8%AC%D9%84%D8%B3-%D8%B4%D9%88%D8%B1%D8%A7%DB%8C-%D8%A7%D8%B3%D9%84%D8%A7%D9%85%DB%8C">هشدار دادستان به نامزدهای احتمالی انتخابات مجلس شورای اسلامی</a>
      </h1>
      <h2>دادستان کل کشور طی اطلاعیه‌ای اعلام کرد: دستگاه‌های اجرایی و نظارتی و اطلاعاتی، جرایم و تخلفات را گزارش کنند.</h2>
      <address><time datetime="2019-11-06T15:20:00+00:00">06 Nov 2019, 15:20</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حجت الاسلام و المسلمین <b>محمدجعفر منتظری</b> با توجه به در پیش بودن <b>انتخابات مجلس شورای اسلامی</b> طی اطلاعیه‌ای اعلام کرد:  به اطلاع مردم شریف و عزیز ایران اسلامی و به ویژه اشخاصی که قصد نامزدی و رقابت در عرصه انتخابات یازدهمین دوره مجلس شورای اسلامی را دارند می‌رساند بر اساس قانون انتخابات مجلس شورای اسلامی و از جمله مواد 56 ، 59، 60، 61و 65 مکرر آن، زمان قانونی و مجاز فعالیت تبلیغات انتخاباتی <b>نامزد‌های نمایندگی</b>، به مدت یک هفته تعیین شده که از هشت روز قبل از روز اخذ رای آغاز می‌شود و تا 24 ساعت قبل از اخذ رای ادامه دارد، بنابراین انجام هرگونه فعالیت تبلیغات انتخاباتی به نفع یا علیه نامزدها، توسط هر کسی و از جمله نامزدها، ستاد‌های تبلیغات انتخاباتی و طرفداران ایشان تا تاریخ 24 بهمن 98 و از تاریخ اول اسفند 98 تا پایان زمان اخذ رأی ممنوع است.</p>
      <p>دادستان کل کشور تصریح کرد: انجام هر گونه فعالیت تبلیغاتی برای نامزد‌های نمایندگی از هر وسیله رسمی و دولتی، استفاده از وسایل و امکانات کلیه دستگاه‌های اجرایی و موسسات عمومی غیردولتی و هر نهاد بهره‌مند از بودجه و اموال عمومی و نیز فعالیت کارمندان در ساعات اداری ممنوع است و هیچ کدام از دست‌اندرکاران امور اجرایی و نظارتی انتخاباتی نیز، نمی‌توانند به نفع یا به ضرر نامزد‌ها و جریانات سیاسی در انتخابات اعلام نظر کنند. همچنین نصب هر گونه آگهی و سایر اقلام تبلیغات انتخاباتی نامزد‌ها بر روی تابلوها، خودرو‌ها و سایر تجهیزات و تاسیسات دولتی و عمومی و نیز بر روی اماکن خصوصی بدون رضایت ذی‌حق، در سراسر کشور ممنوع است.</p>
      <p>منتظری در بخش دیگری از این اطلاعیه تأکید کرده است: اغوا و فریب مردم، اظهار مطالب خلاف واقع و نیز هر گونه هتک حرمت و حثیت اشخاص به صورت فیزیکی یا از طریق شبکه‌های اجتماعی و فضای مجازی، تخریب اقلام تبلیغاتی نامزد‌ها در مهلت قانونی تبلیغات، استفاده از کاروان‌های تبلیغاتی و بر هم زدن اجتماعات قانونی و تعرض به ستاد‌های انتخاباتی نامزد‌ها در عرصه فعالیت‌های تبلیغاتی انتخابات ممنوع است؛ لذا به همه داوطلبین نمایندگی مجلس شورای اسلامی و ستاد‌های تبلیغات انتخاباتی و طرفداران آن‌ها توجه داده می‌شود تا ضمن رعایت قانون، از هر نوع فعالیت دارای شائبه تبلیغات انتخاباتی به نفع خود یا علیه دیگری جدا خودداری کنند و از کلیه دستگاه‌های اجرایی، نظارتی، انتظامی و اطلاعاتی و نیز دیده‌بانان مردمی عرصه پیشگیری انتظار دارد ضمن هماهنگی و همکاری لازم، تخلفات و جرایم انتخاباتی زودهنگام مذکور را به همراه مستندات مربوط، به ستاد‌های پیشگیری و رسیدگی به جرایم و تخلفات انتخاباتی استان و شهرستان ذی‌ربط گزارش کنند.</p>
      <p>دادستان کل کشور اظهار داشت: بدیهی است نمایندگان محترم مجلس شورای اسلامی هم که مصمم به نامزدی در انتخابات پیش‌رو هستند، برنامه‌های مرتبط با اجرای وظایف نمایندگی و نحوه حضور در مجامع، محافل و حوزه‌های انتخابیه خود را به گونه‌ای تمشیت کنند که هیچ گونه شائبه تبلیغات انتخاباتی ایجاد نشود. همچنین در اجرای مواد 17 و 67 قانون انتخابات مجلس شورای اسلامی، مراجع قضایی ضمن هماهنگی با ناظرین شورای نگهبان و هیات‌های اجرایی، اقدامات لازم را به منظور پیشگیری از وقوع جرم، در محدوده مقررات انجام می‌دهند و به تخلفات و جرائم انتخابات هم، به صورت فوق‌العاده و خارج از نوبت رسیدگی می‌کنند.</p>
    </article>
  </body>
</html>