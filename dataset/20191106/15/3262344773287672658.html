<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/32976/federico-faggin-robot-intelligenza-artificiale"/>
    <meta property="og:site_name" content="DDay.it"/>
    <meta property="article:published_time" content="2019-11-06T15:01:00+00:00"/>
    <meta property="og:title" content="Faggin: &quot;I computer non avranno mai una coscienza, sostituire l'uomo è fantasia&quot;"/>
    <meta property="og:description" content="Il fisico italiano Federico Faggin al Salone dei pagamenti: &quot;La Silicon Valley fa promesse senza fondamento scientifico. I robot non sono empatici, non possono sostituire l'uomo&quot;."/>
  </head>
  <body>
    <article>
      <h1>Faggin: "I computer non avranno mai una coscienza, sostituire l'uomo è fantasia"</h1>
      <h2>Il fisico italiano Federico Faggin al Salone dei pagamenti: "La Silicon Valley fa promesse senza fondamento scientifico. I robot non sono empatici, non possono sostituire l'uomo".</h2>
      <address><time datetime="2019-11-06T15:01:00+00:00">06 Nov 2019, 15:01</time> by <a rel="author">Massimiliano Di Marco</a></address>
      <p>"<i>I computer non hanno una coscienza. Dopo 30 anni di studi, posso dire che non ce l'avranno mai</i>". Così Federico Faggin, inventore e fisico, durante un intervento al Salone dei pagamenti di Milano. "<i>Il computer è una macchina che si può smontare pezzo per pezzo e poi rimontare e quando la rimonti sarà identica a prima</i>", ha evidenziato Faggin. In netta tendenza con l'essere umano, che Faggin definisce "insostituibile".</p>
      <p>Noto per aver contribuito a inventare, fra gli altri, l'Intel 4004 (primo microprocessore al mondo) e aver co-fondato Synaptics, <b>Faggin ha puntato il dito specialmente contro la Silicon Valley</b>, le cui aziende sono colpevoli, a suo dire, di voler sostituire l'uomo e di fare promesse assurde. "<i>Dicono</i> - ha ricordato il fisico italiano - <i>che l'intelligenza artificiale ci supererà nel giro di pochi anni. C'è anche chi ci promette che potremo scaricare le nostre esperienze in un computer e vivere per sempre. Sono idee senza fondamento scientifico</i>." Tra i sostenitori di questo futuro c'è Elon Musk, <a href="https://www.dday.it/redazione/31585/elon-musk-tecnologie-neuralink-cervello">che nei mesi scorsi ha annunciato Neuralink</a>.</p>
      <p>In particolare, Faggin ha fatto riferimento alle proposte di usare i robot per l'assistenza sociale, come il supporto alle persone anziane. "<i>Il robot non può essere empatico. Una persona sì</i>", secondo Faggin. L'intelligenza artificiale, però, "è qui per restare" e cambierà il nostro futuro, ma "va usata con intelligenza umana". Il pensiero è tornato alle grandi aziende che negli anni hanno sottovalutato le novità tecnologiche, come la Kodak o Blackberry: <b>non approfittare delle potenzialità dell'intelligenza artificiale sarebbe controproducente nonché dannoso</b>.</p>
      <p>Quale futuro potrebbe essere auspicabile, allora, per l'applicazione dell'intelligenza artificiale? Una collaborazione in modo che l'intelligenza artificiale "<i>faccia le cose meccaniche meglio di come le facciamo noi, ma con la supervisione umana e l'intelligenza umana</i>". Con l'obiettivo di creare strutture, anche sociali, finalizzate al bene comune. Faggin ha concluso il suo intervento con un'altra stoccata ai produttori americani: "<i>Vogliono sostituire l'uomo, ma non ci riusciranno perché l'uomo è insostituibile. L'Italia può trovare soluzioni migliori degli americani perché</i> - ha aggiunto - <i>noi usiamo l'intelligenza umana</i>".</p>
    </article>
  </body>
</html>