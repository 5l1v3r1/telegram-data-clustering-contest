<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/persian/home/article/1979266/%D8%A7%D8%AA%D9%87%D8%A7%D9%85-%DB%8C%DA%A9-%D9%81%D8%B1%D8%AF-%D8%A8%D9%87-%D8%AC%D8%A7%D8%B3%D9%88%D8%B3%DB%8C-%D8%A7%D8%B2-%D9%81%D8%B9%D8%A7%D9%84%D8%A7%D9%86-%D8%A7%D9%87%D9%88%D8%A7%D8%B2%DB%8C-%D8%A8%D8%B1%D8%A7%DB%8C-%D8%A7%DB%8C%D8%B1%D8%A7%D9%86"/>
    <meta property="og:site_name" content="الشرق الاوسط فارسی"/>
    <meta property="article:published_time" content="2019-11-06T15:00:00+00:00"/>
    <meta property="og:title" content="اتهام یک فرد به جاسوسی از فعالان اهوازی برای ایران"/>
    <meta property="og:description" content="یک مرد عراقی-سوئدی امروز چهارشنبه به جاسوسی برای ایران با جمع‌آوری اطلاعات دربارهٔ پناهندگان عرب اهوازی در سوئد، بلژیک و هلند متهم شد. به گزارش الشرق الاوسط، هانس یورگن هانستروم دادستان سوئد که هویت این فرد را افشا نکرد، گفت: وی اطلاعات شخصی عرب‌های"/>
  </head>
  <body>
    <article>
      <h1>اتهام یک فرد به جاسوسی از فعالان اهوازی برای ایران</h1>
      <address>
        <time datetime="2019-11-07T15:00:00+00:00">07 Nov 2019, 15:00</time>
      </address>
      <p>یک مرد عراقی-سوئدی امروز چهارشنبه به جاسوسی برای ایران با جمع‌آوری اطلاعات دربارهٔ پناهندگان عرب اهوازی در سوئد، بلژیک و هلند متهم شد.<br/><br/>به گزارش الشرق الاوسط، هانس یورگن هانستروم دادستان سوئد که هویت این فرد را افشا نکرد، گفت: وی اطلاعات شخصی عرب‌های ایرانی معروف به اهوازی‌ها را در پوشش نماینده یک روزنامه آنلاین عرب جمع‌آوری می‌کرده‌است.<br/><br/>خبرگزاری آسوشیتدپرس به نقل از این مقام سوئدی نوشت: «این فرد در پوشش عکاس خبری به جمع‌آوری اطلاعات از گردهمایی فعالان اهوازی و شرکت کنندگان در تظاهرات اعتراض آمیز در بلژیک، هلند و سوئد پرداخته‌است.»<br/><br/> این مرد در یک دوره چهار ساله تا فوریه ۲۰۱۹ فعال بود. او همچنین به نفوذ در انجمن‌های آنلاین گروه‌های مخالف ایران و جمع‌آوری اطلاعات متهم است.<br/><br/>این مقام سوئدی افزود: «این مرد از طریق اینترنت یا ملاقات‌های شخصی حتی در تهران، با مأموران اطلاعاتی ایران در ارتباط بوده‌است.»<br/><br/>دولت ایران با اکثریت فارس زبان، به تبعیض نژادی علیه قومیت عرب در این کشور متهم است.<br/><br/>سال گذشته نیز دانمارک تلاش برای ترور فعالان سیاسی اهوازی در خاک خود را ناکام گذاشت و در پی آن روابط دو کشور رو به تیرگی گرایید.<br/><br/>بخشی از تحقیقات اولیه ۱۷۰۰ صفحه‌ای که از سوی واحد امنیت ملی دادستانی سوئد و سرویس امنیتی این کشور (SAPO) در این موضوع انجام شده، محرمانه است.<br/><br/>این مرد که تابعیت دوگانه عراقی-سوئدی دارد در تاریخ ۲۷ فوریه (بهمن ۱۳۹۷) بازداشت شده و اتهامات وارده به خود را رد می‌کند.<br/><br/>دستگاه اطلاعاتی سوئد در گزارش خود همچنین آورده‌است که جاسوسی از پناهندگان از جرائم بسیار خطرناک شمرده می‌شود.<br/><br/>رویترز به نقل از دادستانی سوئد گزارش داد که اتهام این فرد عراقی-سوئدی ۴۶ ساله جمع‌آوری اطلاعات از شخصیت‌های وابسته به حزب جنبش مبارزه عربی برای آزادی اهواز (حرکة النضال العربی لتحریر الأحواز) در قالب فعالیت خبرنگاری مجازی است.<br/><br/>به گفته سازمان عفو بین‌الملل، اقلیت عرب‌های اهوازی در استان‌های جنوبی ایران مستقر هستند و تحت ستم و تبعض مقام‌های ایرانی قرار دارند.<br/><br/>تنش دربارهٔ اهواز به دست کم ۱۰۰ سال گذشته برمی گردد، زمانی که حکمرانی شیخ خزعل به دست رضاخان میرپنج وزیر دفاع وقت آخرین پادشاهان قاجار پایان یافت و پس از آن توانست با همراهی ارتش سلسله پهلوی را بنیان نهند و خود را به عنوان شاه منصوب کند.<br/><br/>این منطقه ثروتمند نفتی تحت نفوذ بریتانیا بود، به طوری که قبل از ورود رضاخان به این اقلیم، شیخ خزعل برای پادشاهی عراق نیز نامزد شده بود.<br/><br/>پس از آن تنش‌ها میان اهوازی‌ها و حکومت‌های وقت در چندین دوره شدت گرفت. در حالی که احزاب سیاسی مجوزدار در این اقلیم وجود و حضور ایران در این منطقه را پذیرفته‌اند اما مقام‌های امنیتی پیوستن و فعالیت در این احزاب را در حد اعدام سرکوب می‌کند.<br/><br/>پیش از این جاوید رحمان گزارشگر ویژه حقوق بشر سازمان ملل در ایران در گزارش ماه گذشته خود به نقض حقوق مردم اهواز در آزادی تجمع، تشکیل انجمن‌ها و آزادی بیان اشاره کرده بود. او همچنین تعداد عرب‌های اهوازی را چیزی در حدود ۵ میلیون نفر را برآورد کرده بود.</p>
    </article>
  </body>
</html>