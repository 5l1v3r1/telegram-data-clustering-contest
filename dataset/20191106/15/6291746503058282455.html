<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/06/rodrigo-duterte-rivale-politico-commissione-spaccio-droga/"/>
    <meta property="og:site_name" content="Il Post"/>
    <meta property="article:published_time" content="2019-11-06T15:52:49+00:00"/>
    <meta property="og:title" content="Rodrigo Duterte ha incaricato la sua principale rivale politica di guidare la commissione che si occupa della campagna contro lo spaccio di droga"/>
    <meta property="og:description" content="Il presidente filippino Rodrigo Duterte ha incaricato la sua principale rivale politica, la vicepresidente Leni Robredo, di co-presiedere la commissione governativa che si occupa della campagna contro lo spaccio di droga. Robredo è da sempre molto critica della campagna contro la droga voluta da Duterte, che negli"/>
  </head>
  <body>
    <article>
      <h1>Rodrigo Duterte ha incaricato la sua principale rivale politica di guidare la commissione che si occupa della campagna contro lo spaccio di droga</h1>
      <address>
        <time datetime="2019-11-06T15:52:49+00:00">06 Nov 2019, 15:52</time>
      </address>
      <p>Il presidente filippino Rodrigo Duterte <a href="https://www.bbc.com/news/world-asia-50313866">ha incaricato</a> la sua principale rivale politica, la vicepresidente Leni Robredo, di co-presiedere la commissione governativa che si occupa della campagna contro lo spaccio di droga. Robredo è da sempre molto critica della campagna contro la droga voluta da Duterte, che negli ultimi 3 anni ha portato alla morte di migliaia di persone e che Amnesty International ha definito un “crimine contro l’umanità”.</p>
      <p>La settimana scorsa, Duterte aveva offerto l’incarico a Robredo dopo che lei aveva detto che le politiche anti droga del governo non stavano funzionando: in molti considerano l’offerta una trappola, che metterà Robredo in una posizione difficilissima e rovinerà la sua carriera politica. Lei ha accettato comunque, spiegando di voler provare a interrompere gli abusi della polizia denunciati negli ultimi anni. La campagna contro la droga avviata da Duterte nel 2016 è infatti stata largamente portata avanti con metodi estremamente violenti e centinaia di omicidi da parte della polizia. Nelle Filippine, il presidente e il vicepresidente sono eletti separatamente: sia Duterte che Robredo sono stati eletti nel 2016.</p>
    </article>
  </body>
</html>