<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/drept-pa-tinder-date/71787942"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T15:32:23+00:00"/>
    <meta property="og:title" content="- Drept på Tinder-date"/>
    <meta property="og:description" content="Grace Millane rakk aldri å fylle 22 år. Natta før sin egen bursdag ble hun kvalt til døde."/>
  </head>
  <body>
    <article>
      <h1>- Drept på Tinder-date</h1>
      <h2>Grace Millane rakk aldri å fylle 22 år. Natta før sin egen bursdag ble hun kvalt til døde.</h2>
      <address><time datetime="2019-11-06T15:32:23+00:00">06 Nov 2019, 15:32</time> by <a rel="author">Madeleine Hatlo</a></address>
      <p>I fjor høst la 21 år gamle Grace Millane fra Essex i England ut på det som skulle være hennes livs jorda rundt-reise.</p>
      <p>
        <b>Etter seks uker i Sør-Amerika ankom hun New Zealand i midten av november. Der stoppet eventyret.</b>
      </p>
      <p>Underveis på turen hadde hun bombardert familie og venner med bilder på daglig basis. Familien ble urolige da oppdateringene plutselig stoppet 1. desember, og meldte henne savnet etter flere dager uten kontakt.</p>
      <p>
        <a href="https://www.dagbladet.no/nyheter/backpackeren-grace-22-gikk-inn-pa-et-hotell-i-auckland-sa-forsvant-hun-sporlost/70547080">I starten av desember ble liket hennes funnet, begravet i en koffert i et skogsområde i nærheten av Auckland.</a>
      </p>
      <h3>Kvalt under sex</h3>
      <p>Allerede før liket ble funnet, oppga politiet at Graces forsvinning ble etterforsket som en drapssak. De fleste av eiendelene hennes lå igjen på herberget hun bodde i den newzealandske hovedstaden.</p>
      <p>Politiet kartla noen av 22-åringens bevegelser lørdagskvelden hun forsvant, gjennom overvåkingsbilder der hun gikk sammen med en mann.</p>
      <p>Mannen ble raskt identifisert og avhørt av politiet, men i første omgang ikke pågrepet. Kort tid seinere ble han tiltalt for drapet på Millane. Ifølge politiet møttes de to på Tinder.</p>
      <p>
        <b>De siste videoovervåkingsbildene fra Millane fortsatt var i live viser at de to kysser utenfor mannens leilighet før de går inn. </b>
        <b>Etterforskninga har vist at hun døde en gang i løpet av natta til sin egen bursdag, av trykk mot nakken. Hun skal ha blitt kvalt mens de hadde sex.</b>
      </p>
      <p>- Bare to mennesker vet hva som skjedde i det rommet, sa aktor Robin McCoubrey da rettssaken startet denne uka, ifølge <a href="https://www.theguardian.com/world/2019/nov/06/grace-millane-trial-new-zealand-court-uk-backpacker-tinder-date">The Guardian</a>.</p>
      <p>- En av dem kan ikke fortelle oss det, og den andre har ikke fortalt sannheten om det som skjedde.</p>
      <h3>- De var begge med på det</h3>
      <p>Den 27 år gamle mannen har hele tida nektet straffskyld i saken. Ifølge <a href="https://www.nzherald.co.nz/nz/news/article.cfm?c_id=1&amp;objectid=12282822">New Zealand Herald</a> var rettssalen stappfull, og Millanes foreldre til stede, da dødsårsaken for første gang ble offentliggjort.</p>
      <p>De måtte også høre på da tiltaltes forsvarer uttalte at Millane ikke ble drept, men døde «etter helt ordinær sex mellom to unge mennesker».</p>
      <p>
        <b>- Millane døde som et resultat av noe de begge var med på. En handling designet for å øke den seksuelle nytelsen som gikk galt, og førte til at hun døde, sa Ian Brookie.</b>
      </p>
      <p>Han mener at verken Millane eller tiltalte skal bære skyld for det som skjedde, fordi det angivelig skal ha vært et uhell. Det han gjorde i etterkant skal ha vært motivert av frykt for å ikke bli trodd.</p>
      <p>Tiltalte skal ha brutt ut i gråt da forsvareren summerte opp hans versjon av Millanes siste timer.</p>
      <h3>Skal ha søkt på porno etter dødsfallet</h3>
      <p>Millanes foreldre satt på første rad, mens de to partene la fram hver sin versjon av det som skjedde den fatale desemberkvelden.</p>
      <p>Pappa David skal ha gløttet bort på tiltalte i ny og ne, og krympet seg da en politimann beskrev hvordan datteras lik var stappet inn i kofferten i skogkrattet, skriver <a href="https://www.bbc.com/news/world-asia-50312090">BBC</a>.</p>
      <p>Aktor Robin McCoubrey leste opp farens uttalelse om dattera, som han beskrev som en utadvent og eventyrlysten jente.</p>
      <p>
        <b>- Jeg visste ikke at Grace datet på nett (...) Jeg tror ikke barn forteller alt til oss foreldre. Det skal de ikke nødvendigvis heller, het der i uttalelsen, ifølge New Zealand Herald.</b>
      </p>
      <p>McCoubrey hevdet at tiltaltes forklaring er fabrikkert, og viste blant annet til flere Google-søk han skal ha foretatt i nattestimene, angivelig etter at Millane var død.</p>
      <p>Søkene inkluderte blant annet skogområdet der hun ble funnet. Noen minutter seinere skal han ha sett på porno og tatt flere intime bilder av Millane.</p>
      <p>Rettssaken er ventet å vare i to til fem uker.</p>
    </article>
  </body>
</html>