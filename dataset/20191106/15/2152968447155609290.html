<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sport/2019/11/06/botev-nadvi-zakysaliia-dunav.428779"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T15:52:00+00:00"/>
    <meta property="og:title" content="Ботев надви закъсалия Дунав"/>
    <meta property="og:description" content="&quot;Канарчетата&quot; се наложиха с 2:1 в Русе | Dnes.bg"/>
  </head>
  <body>
    <article>
      <h1>Ботев надви закъсалия Дунав</h1>
      <h2>"Канарчетата" се наложиха с 2:1 в Русе</h2>
      <address><time datetime="2019-11-06T15:52:00+00:00">06 Nov 2019, 15:52</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Ботев Пловдив записа трета победа от началото на сезона в българската футболна efbet Лига, след като надви с 2:1 като гост закъсалия финансово отбор на Дунав.</p>
      <p>В началото мачът бе оспорван, като и двата отбора създадоха положения, но така и не се стигна до гол в една от двете врати. В 13-ата минута гостите от Пловдив откриха резултата, след като Александър Тонев центрира отляво, топката попадна във Фернандо Виана и той отбеляза.</p>
      <p>До края на първата част Дунав се опита да изравни резултата, като създаде няколко положения, но без успех.</p>
      <p>Вторият гол за Ботев падна четири минути след почивката. В 49-ата минута Александър Тонев проби отдясно, подаде топката по земя към точката за дузпата и Виана я изпрати от движение в левия горен ъгъл на вратата на Макенджиев.</p>
      <p>След второто попадение Дунав наложи натиск и атакуваше често. В 82-ата минута домакините създадоха най-чистото си положение от началото на мача - Щерев отправи силен удар от десетина метра към вратата на Ботев, но топката срещна напречната греда.</p>
      <p>Три минути по-късно съдията посочи бялата точка за нарушение в наказателното поле на Джонатан Перейра срещу Кавалканте, за което футболистът на Ботев получи и червен картон.</p>
      <p>Ахмед Ахмедов от Дунав бе точен и намали разликата в резултата, но за повече домакините нямаха време.</p>
      <p><a href="https://www.gol.bg/a-grupa/2019-11-06/botev-plovdiv-nadvi-dunav-za-tretata-si-pobeda"><b>Още новини от родния футбол четете в Gol.bg</b></a><br/> </p>
    </article>
  </body>
</html>