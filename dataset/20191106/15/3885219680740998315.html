<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3322089"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-06T15:23:00+00:00"/>
    <meta property="og:title" content="הושגו הסכמות: בוטלה השביתה ברשויות המקומיות שתוכננה למחר"/>
    <meta property="og:description" content="לאחר השגת הסכמות מול משרד הממשלה וקבלת התקציבים שדרשו בשלטון המקומי, בין השאר לשירותי החינוך והרווחה, בוטלה השביתה. דרעי:..."/>
  </head>
  <body>
    <article>
      <h1>הושגו הסכמות: בוטלה השביתה ברשויות המקומיות שתוכננה למחר</h1>
      <address><time datetime="2019-11-06T15:23:00+00:00">06 Nov 2019, 15:23</time> by <a rel="author">דנה ירקצי</a></address>
      <figure>
        <img src="https://img.wcdn.co.il/f_auto,w_700/2/7/8/0/2780924-46.jpeg"/>
        <figcaption>דרעי (צילום: ראובן קסטרו)</figcaption>
      </figure>
      <p>השביתה ברשויות המקומיות שתוכננה למחר בוטלה (חמישי) זאת לאחר השגת הסכמות מול משרדי הממשלה וקבלת התקציבים הנדרשים, בין היתר לשירותי החינוך והרווחה, לבניית מוסדות חינוך ולמענקי סיוע לרשויות מוחלשות.</p>
      <p>שר הפנים אריה דרעי הנחה את מנכ"ל משרד הפנים, מרדכי כהן, לגבש מתווה לפתרון מענקי האיזון לרשויות לשנת 2020. בדיון סוכם כי משרד הפנים יודיע תוך עשרה ימים על מענקי האיזון לשנת 2020, על בסיס תקציב בסך 3.150 מיליארד שקלים. דרעי אמר כי "אני שמח שהגענו להסכם שיאפשר לרשויות המקומיות להתנהל באופן תקין גם בתקופת ממשלת המעבר. חשוב שהשביתה נמנעה ונחסך סבל מיותר מתושבי הרשויות ובעיקר להורים ולתלמידים".</p>
      <p>למרות שוועדת הכספים אתמול אישרה את העברת התקציבים לשנת 2019 לשלטון המקומי, איום השביתה עמד עד היום על הפרק, שכן נדרשו תקציבים לשנת 2020 שתתחיל בעוד חודש. בין התקציבים שנותרו ללא מענה - 400 מיליון שקלים לבינוי מוסדות חינוך, 600 מיליון שקלים לתוכנית בינוי מגן הצפון, 38 מיליון שקלים לסבסוד חוג לכל ילד גם ביישובי הצפון, אבטחת התקציבים המועברים לשירותים עירוניים (מענקי איזון) והכרזה על תוכניות חומש לפיתוח המגזר הערבי, הדרוזי והבדואי.</p>
      <h3>עוד בוואלה! NEWS</h3>
      <p>
        <a href="https://news.walla.co.il/item/3322077">חקירת חפץ: אוחנה חשף את אמצעי הלחץ האסורים בפרסום </a>
        <a href="https://news.walla.co.il/item/3322078"> ילדי הנרצחת באשכול: "לא חשבנו שזה יגיע לשם אבל היו סימנים מקדימים" </a>
        <a href="https://news.walla.co.il/item/3322016"> פרסום ראשון: תושב מזרח י-ם לא הואשם בהמתה של הנערה בת ה-17 </a>
        <a href="https://tld.walla.co.il/item/3247897?lm_supplier=16893&amp;lm_bc=18500"> ככה תשתו מים איכותיים וטעימים יותר בלי מזהמים, מתכות, תרופות והורמונים תוכן מקודם</a>
      </p>
      <figure>
        <img src="https://img.wcdn.co.il/f_auto,w_700,t_18/2/5/4/0/2540213-46.jpeg"/>
        <figcaption>זבל ברחובות בירושלים, בשנה שעברה (צילום: חלי ממן, TPS)</figcaption>
      </figure>
      <p>שי חג'ג', יו"ר מרכז המועצות האזוריות וראש מועצה אזורית מרחבים, אמר כי "ראשי הרשויות, העיריות והמועצות, הביאו יחד להישג חשוב עבור תושבי ישראל ומנעו משבר וכאוס. התאחדנו כולם יחד למען מטרה משותפת: למנוע כאוס כלכלי ברשויות ושיאפשרו לנו להמשיך לעבוד ולהעניק שירותים איכותיים".</p>
      <p>לדברי חג'ג', "העיכוב בהעברת תקציבי הממשלה גרם למשבר שהביא לעיכובים בתשלומים ופגע בביצוע פרויקטים חיוניים בהם בניית מוסדות חינוך, תשלומים עבור הסעות תלמידים ועוד. הזהרנו את משרדי הממשלה שאם כך יקרה, יעברו עוד שנים עד שיתוקנו הנזקים ועד שיהיה ניתן לחדש את הבנייה. אני מודה לכל ראשי הרשויות, לראש הממשלה ולשרי האוצר והפנים ואנשי משרדם על התערבותם, שהביאה לפתרון המשבר ומנעה את השביתה".</p>
      <p>מודד יונס, יו"ר הוועד הארצי של ראשי הרשויות הערביות וראש מועצת ערערה, הוסיף: "לאחר מאבק של השלטון המקומי, הצלחנו לשמור על התוכנית למגזר הערבי לצד קידום תכנית למיגור האלימות עליו הכריז ראש הממשלה שתמומן מתקציב תוספתי".</p>
    </article>
  </body>
</html>