<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638476/%D8%B4%D9%87%DB%8C%D8%AF-%D8%B3%DB%8C%D8%AF-%D9%86%D9%88%D8%B1%D8%AE%D8%AF%D8%A7-%D9%85%D9%88%D8%B3%D9%88%DB%8C-%D8%A2%DB%8C%D8%AA-%D8%AE%D8%AF%D8%A7-%D8%A8%D8%B1%D8%A7%DB%8C-%D9%87%D9%85%D9%87-%D8%A8%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T15:49:00+00:00"/>
    <meta property="og:title" content="شهید سید نورخدا موسوی آیت خدا برای همه بود"/>
    <meta property="og:description" content="نماینده ولی‌فقیه در لرستان گفت: شهید سید نورخدا موسوی آیت خدا برای همه بود."/>
  </head>
  <body>
    <article>
      <h1>
        <a href="https://www.bultannews.com/fa/news/638476/%D8%B4%D9%87%DB%8C%D8%AF-%D8%B3%DB%8C%D8%AF-%D9%86%D9%88%D8%B1%D8%AE%D8%AF%D8%A7-%D9%85%D9%88%D8%B3%D9%88%DB%8C-%D8%A2%DB%8C%D8%AA-%D8%AE%D8%AF%D8%A7-%D8%A8%D8%B1%D8%A7%DB%8C-%D9%87%D9%85%D9%87-%D8%A8%D9%88%D8%AF">شهید سید نورخدا موسوی آیت خدا برای همه بود</a>
      </h1>
      <h2>نماینده ولی‌فقیه در لرستان گفت: شهید سید نورخدا موسوی آیت خدا برای همه بود.</h2>
      <address><time datetime="2019-11-06T15:49:00+00:00">06 Nov 2019, 15:49</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، آیت‌الله <b>سید احمد میرعمادی</b> ظهر امروز در یکمین سالگرد شهید<b> سید نورخدا موسوی</b>، ضمن گرامی‌داشت یاد شهدا و عرض تسلیت برای شهادت<b> امام حسن عسکری</b>(ع)، اظهار کرد: خداوند در قرآن کریم عامل سعادت مردم را در ایمان، هجرت و جهاد در راه خدا بیان می‌فرماید.</p>
      <p>وی خاطرنشان کرد: آنچه در میان انسان‌ها تفاوت ایجاد می‌کند، همان ایمان راسخ است به راهی که انتخاب کرده و معادی که برای آن تلاش کرده است.</p>
      <p>نماینده ولی‌فقیه در لرستان، با اشاره به ویژگی‌های منحصربه‌فرد امام حسن عسکری(ع)، افزود: امام حسن عسکری پس از امام جواد(ع) جوان‌ترین معصومی بودند که به شهادت رسیدند، همچنین بیشترین زندانی و تبعید و همچنین بیشترین شکنجه را این امام همام متحمل شدند.</p>
      <p>آیت‌الله میرعمادی بیان داشت: مهمترین دستاورد انقلاب اسلامی تحول عظیمی بود که در جوانان اتفاق افتاد و آن مومن و با اعتقاد شدن جوانان و اشتیاق آنان برای جهاد در راه خدا است، همچنان‌که در دوران دفاع مقدس، جوانان مومن زاهدان در شب و شیران در روز بودند.</p>
      <p>وی، ایمان را شرط پیروزی و کوچک کننده هیبت دشمنان عنوان و تصریح کرد: شهید سید نور خدا موسوی آیت خدا برای ما است.</p>
      <p>نماینده ولی‌فقیه در لرستان با بیان اینکه شجاعت و شهامت ریشه در ایمان دارد، گفت: این مهم در میدان آزمایش خود را نشان می‌دهد، همچنان که امروز خانواده شهید موسوی از امتحان بزرگ الهی سربلند بیرون آمده‌اند.</p>
      <p>آیت‌الله میرعمادی با بیان اینکه انقلاب و نظام ثمره خون شهیدان است، اظهار داشت: شهید موسوی توانست در دوران خدمت سربلند شود، همان‌گونه که شهادتش الگو، مجروحیتش مایه افتخار و رفتنش ابدی شد.</p>
      <p>وی با تاکید بر اینکه بایستی پیام شهدا توسط خانواده‌های آنان حفظ شود، گفت: ایمان و اعتقاد راسخ رزمندگان اسلام بیانگر این است که شهدا  تا پای جان ایستاده و دست ذلت به دشمن ندادند.</p>
      <p>نماینده ولی‌فقیه در لرستان با بیان اینکه شهید سید نورخدا موسوی مظهر ایستادگی در راه خدا است، افزود: شهید موسوی مایه افتخار و عزت برای همه ما است، بنابراین با شجاعت و ایمان راه شهدا را ادامه دهیم.</p>
      <p>آیت‌الله میرعمادی تاکید کرد: با ایمان راسخ از انقلاب و دستاوردهای آن حفاظت کنیم و در راه ولایت ثابت قدم و استوار بمانیم.</p>
    </article>
  </body>
</html>