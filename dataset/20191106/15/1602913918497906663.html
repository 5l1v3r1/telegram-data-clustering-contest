<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-24/12-oameni-vor-sa-intre-in-consiliul-de-administratie-al-bursei-radu-hanga-dragos-neacsu-si-dan-paul-vizeaza-functia-de-presedinte-berd-vine-cu-o-noua-numire-dar-nu-aduce-actele-18548778"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-06T15:39:00+00:00"/>
    <meta property="og:title" content="12 oameni vor să intre în consiliul de administraţie al Bursei. Radu Hanga, Dragoş Neacşu şi Dan Paul, vizează funcţia de preşedinte. BERD vine cu o nouă numire, dar nu aduce actele"/>
    <meta property="og:description" content="Un număr de 12 persoane candidează pentru noul consiliu de administraţie al bursei de valori Bucureşti, iar trei dintre acestea – Radu Hanga, Dragoş Neacşu şi Dan Paul – vizează poziţia de preşedinte, se arată în lista completă publicată astăzi la bursă."/>
  </head>
  <body>
    <article>
      <h1>12 oameni vor să intre în consiliul de administraţie al Bursei. Radu Hanga, Dragoş Neacşu şi Dan Paul, vizează funcţia de preşedinte. BERD vine cu o nouă numire, dar nu aduce actele</h1>
      <address><time datetime="2019-11-06T15:39:00+00:00">06 Nov 2019, 15:39</time> by <a rel="author" href="https://www.zf.ro/autor/liviu-popescu" target="_blank">Liviu Popescu</a></address>
      <p>Un număr de 12 persoane candidează pentru noul consiliu de administraţie al bursei de valori Bucureşti, iar trei dintre acestea – Radu Hanga, Dragoş Neacşu şi Dan Paul – vizează poziţia de preşedinte, se arată în lista completă publicată astăzi la bursă.</p>
      <p>Noul consiliu va avea opt poziţii de administratori şi o poziţie de preşedinte.</p>
      <p>Aşa cum ZF a scris în urma cu câteva săptămâni, Banca Europeană de Reconstrucţie şi Dezvoltare (BERD) a venit cu o propunere de candidat, însă surprinzător în documentul public la bursă se menţionează că “nu s-a putut evalua adecvarea prealabilă în lipsa unor documente necesare şi oportune procesului de evaluare: cazier fiscal, cazier judiciar si acte de studii”.</p>
      <p>Printre cei 12 candidaţi se numără Mihaela Bîciu (şef Tradeville, candidatură anunţată şi de ZF), Radu Hanga, Claudia Ionescu, Valerian Ionescu, Gabriel Marica, Octavian Molnăr, Otto Naegli, Dragoş Neacşu, Robert Pană, Dan Paul, Răzvan Raţ, Ştefan Szitas.</p>
      <p>​Administratorii fondurilor de pensii private din România, care prin intermediul Pilonului II controlează 17,4% din capitalul social al Bursei de Valori Bucureşti (BVB), l-ar susţine pe Dragoş Neacşu, fost CEO al Erste AM, pentru funcţia de preşedinte al operatorului pieţei de capital.</p>
      <p>Pe de altă parte, Radu Hanga, preşedintele Asociaţiei Administratorilor de Fonduri (AAF) şi fost director al grupului financiar Banca Transilvania, ar avea sprijinul SIF-urilor, acţionari cu circa 22% la operatorul bursier, potrivit datelor agregate de ZF din rapoarte dar şi pe baza informaţiilor din piaţa de capital.</p>
      <p>Competiţia pentru funcţia de preşedinte este strânsă, mai ales în contextul în care administratorii de fonduri mutuale, care potrivit datelor agregate de ZF au circa 4% din capitalul social al Bursei, ar putea fi divizaţi în sensul în care Erste, cu circa 1,6%, va vota probabil pentru Neacşu, iar BT Asset Management e posibil să meargă pe varianta Radu Hanga.</p>
      <p>Cel mai probabil cei doi vor face parte din noul consiliu de administraţie al Bursei de la Bucureşti, operatorul pieţei de capital din România, însă cea mai râvnită funcţie este cea de preşedinte întrucât aceasta are cea mai mare putere asupra mecanismelor operatorului pieţei de capital de 175 mld. lei.</p>
      <p>Iar acest lucru, în cea mai bună perioadă a bursei de după criză, reflectată atât în valoarea indicelui principal BET, dar şi prin promovarea într-o nouă ligă bursieră, ceea ce va aduce la Bucureşti investitori cu sute de miliarde de euro în gestionare, şi prin umare o expunere importantă pentru noul preşedinte.</p>
      <p>Neacşu are expunere la BCR, iar preşedinte al Asociaţiei Fondurilor de Pensii Private este Radu Crăciun, CEO al BCR Pensii. Radu Hanga are expunere la Banca Transilvania, al cărei cofondator Horia Ciorcilă este membru în boardul SIF Moldova. Hanga este şi membru al SIF Oltenia.</p>
      <p>ZF a scris în urmă cu câteva săptămâni că Radu Hanga şi Ciprian Păltineanu, fost director corporate la UniCredit, sunt primii challengeri pentru Lucian Anghel, care încă nu anunţase oficial că nu mai candidează, ci doar dădea de înţeles într-o conferinţă.</p>
      <p>Însă situaţia s-a modificat după schimbarea lui Dragoş Neacşu de la şefia Erste şi după înscrierea acestuia în cursa pentru un nou loc în board, ceea ce înseamnă că este posibil ca Ciprian Păltineanu, care potrivit datelor ZF era susţinut de grupul BCR, să fi făcut un pas în spate.</p>
    </article>
  </body>
</html>