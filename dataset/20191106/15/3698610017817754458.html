<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/parlamentu-zaproponuyut-vvesti-sankciyi-dlya-nepributkovih-zmi-328712_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T15:36:00+00:00"/>
    <meta property="og:title" content="Парламенту запропонують ввести санкції для неприбуткових ЗМІ"/>
    <meta property="og:description" content="Фракція Слуга народу готує новий законопроект про засоби масової інформації.  "/>
  </head>
  <body>
    <article>
      <h1>Парламенту запропонують ввести санкції для неприбуткових ЗМІ</h1>
      <h2>Фракція "Слуга народу" готує новий законопроект про засоби масової інформації.  </h2>
      <address>
        <time datetime="2019-11-06T15:36:00+00:00">06 Nov 2019, 15:36</time>
      </address>
      <p>Фракція "Слуга народу" готує законопроект про <a href="https://dt.ua/POLITICS/mediaruh-zaklikav-pravoohoronciv-zahistiti-shemi-i-prityagnuti-portnova-do-vidpovidalnosti-328487_.html"><b>засобах масової інформації в Україні</b></a>, одним із пунктів якого буде введення "фінансового фейр-плей", тобто можливого застосування санкцій для збиткових медіа. Про це заявив депутат Олександр Ткаченко на парламентських слуханнях щодо питань безпеки журналістів у середу.</p>
      <p>"Україна - чи не єдина країна в Європі, де більшість приватних ЗМІ є збитковими. Це створює підозру того, що власники впливають на журналістів. У футболі, в УЄФА ось вже 10 років діє принцип так званого фейр-плей. Умовно кажучи - скільки заробляєш, стільки і витрачаєш. Якщо, наприклад, протягом трьох років ЗМІ є постійно збитковим, напевно, є шанс застосування певних санкцій", - заявив він у парламенті, пише "<a href="https://lb.ua/news/2019/11/06/441543_sluge_naroda_anonsirovali.html">Лівий берег</a>".</p>
      <p>"Так, можливо, у нас буде менше яскравих шоу, нескінченних серіалів, нескінченних інформаційних каналів, але це буде чесний бізнес і також чесно всі журналісти будуть отримувати зарплату не в конвертах і платити податки", - вважає депутат, який є міноритарним власником ТОВ "Телерадіокомпанія "Студія 1+1".</p>
      <p>За його словами, законопроєкт буде представлений до кінця року.</p>
      <p>Раніше міністр культури, молоді і спорту України Володимир Бородянський заявив, що в<a href="https://dt.ua/UKRAINE/v-ukrayini-hochut-vvesti-vidpovidalnist-za-manipulyuvannya-suspilnoyu-dumkoyu-zhurnalistami-328687_.html"><b> Україні планують посилити відповідальність журналістів</b></a> "за поширення помилкової або маніпулятивної інформації".</p>
      <footer>За матеріалами: <a href="https://dt.ua/go/aHR0cDovL2xiLnVhLw==">Лівий берег</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>