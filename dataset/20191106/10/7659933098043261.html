<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1978801/harabe-binadan-sembole-d%C3%B6n%C3%BC%C5%9Fen-t%C3%BCrk-restoran%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-06T10:00:00+00:00"/>
    <meta property="og:title" content="Harabe binadan sembole dönüşen Türk restoranı"/>
    <meta property="og:description" content="25 Ekim’de protesto gösterilerinin yeniden başladığı Irak’ta, başkent Bağdat’taki Tahrir Meydan’ında harabe ve metruk bir bina olan Türk restoranı kısa sürede gösterilerin sembolü haline geldi. Irak halkının büyük bir kısmının nazarında, Türk restora"/>
  </head>
  <body>
    <article>
      <h1>Harabe binadan sembole dönüşen Türk restoranı</h1>
      <address>
        <time datetime="2019-11-06T10:00:00+00:00">06 Nov 2019, 10:00</time>
      </address>
      <p>25 Ekim’de protesto gösterilerinin yeniden başladığı Irak’ta, başkent Bağdat’taki Tahrir Meydan’ında harabe ve metruk bir bina olan Türk restoranı kısa sürede gösterilerin sembolü haline geldi. Irak halkının büyük bir kısmının nazarında, Türk restoranı şimdiden tarihi ve efsane yapıların arasında yer alıyor. Bina, gençlerin kararlığı, hedeflere bağlılığı ve bunlara ulaşmak için sabır hikayesinin çarpıcı bir örneği oldu.<br/><br/>Halk arasında bina için ‘Uhud Dağı, Nur Dağı, Özgürlük kulesi’ gibi isimlendirmeler kullanılıyor. Adının ülke genelinde duyulması üzerine, güneydeki üç ilde göstericiler Bağdat’taki Türk restoranının deneyiminin bir benzerini ortaya koymak için metruk binalarda toplanıyorlar.<br/><br/>8 bin göstericinin sabah akşam kaldığı binada, günlük ihtiyaçların giderilmesi adına birtakım ihtiyaçların sağlanması gerekiyor. Bu kapsamda, birkaç gün önce halk ve göstericiler söz konusu ihtiyaçların giderilmesi ve koşulların iyileştirilmesi adına geniş bir kampanya başlattı. Birçok gönüllü ve aktivist binadaki elektrik aksamını onararak sağlık malzemelerinin tedarikini sağladı. Çalışmalar sonrasında bina akşamları yılbaşı ağacını anımsatıyor.<br/><br/>Son birkaç gündür binada kaldığını belirten genç gösterici Maan Samir, Şarku’l Avsat’a yaptığı konuşmada, “Binadaki hizmetler günden güne geliştiriliyor. Önümüzdeki günlerde kültürel bir forumun kurulması yönünde ciddi bir talep var. Binada temel ihtiyaçlar karşılanamıyordu. Gençler tuvalet ihtiyacını bazı katlarda gideriyordu. İlk günlerde dayanılmaz bir koku vardı. Ancak gönüllü gençler sayesinde burası temizlendi” dedi.<br/><br/>Samir, “Bütün katlara ampul takıldı, fırçalarla temizlendi ve duvarları boyandı. Şu an haberlerin takibi için büyük ekranların kurulması fikri var. Burada aynı zamanda bedava internet bulunuyor” diye konuştu.<br/><br/>Asansör bulunmayan binada gıda malzemeleri ve içme suyunun üst katlara nasıl ulaştırıldığına da değinen Samir, “Tuk Tuk araçlarıyla getirilen malzemelerin zemin ve yakın katlara ulaştırılmasında sorun yok. Ancak bunların üst katlara ulaştırılmasında sıkıntı yaşanıyor. Bu sorunun çözümü için de üst katlardan iple sarkıtılan sepetler kullanılıyor” ifadelerini kullandı.<br/><br/>Gösterilerin sembolü haline gelen Türk restoranı eylemcilerin güvenlik güçlerinin zulmünden kaçarak kurtulduğu ana savunma hattına dönüştü. Zira protestoların başında güvenlik güçleri binayı gençlerden almak için birkaç kez saldırsa da, başarısız olmuştu.<br/><br/><b><a href="https://aawsat.com/turkish/home/article/1970051/tahrir-meydan%C4%B1ndaki-irakl%C4%B1-protestocular%C4%B1n-kalesi-t%C3%BCrk-restoran%C4%B1">TAHRİR MEYDANI'NDAKİ IRAKLI PROTESTOCULARIN KALESİ 'TÜRK RESTORANI'</a></b></p>
    </article>
  </body>
</html>