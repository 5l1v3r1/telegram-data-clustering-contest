<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/06/news/shanghai_luigi_di_maio_cina_ministro_esteri-240364167/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T10:28:00+00:00"/>
    <meta property="og:title" content="Shanghai, cosa resta della via della Seta: i dossier sul tavolo oltre riso e carne da vendere alla Cina"/>
    <meta property="og:description" content="Sul tavolo con Pechino restano altri dossier come i cantieri congiunti in Africa e gli investimenti cinesi nei nostri porti. Capitoli di cui sembravano perse"/>
  </head>
  <body>
    <article>
      <h1>Shanghai, cosa resta della via della Seta: i dossier sul tavolo oltre riso e carne da vendere alla Cina</h1>
      <h2>Sul tavolo con Pechino restano altri dossier come i cantieri congiunti in Africa e gli investimenti cinesi nei nostri porti. Capitoli di cui sembravano perse le tracce. La prudenza è evidente ma Di Maio sembra convinto di poter proseguire sulla strada degli investimenti cinesi in Italia senza nuovi incidenti con l'alleato Usa</h2>
      <address><time datetime="2019-11-06T10:28:00+00:00">06 Nov 2019, 10:28</time> by <a rel="author">FILIPPO SANTELLI</a></address>
      <p><b>SHANGHAI </b>- Ma della famosa, contestata Via della seta tra Pechino e Roma davvero è rimasto solo questo? Riso e carne da vendere in Cina, più turisti cinesi da portare in Italia: tutto qui? Nelle ore passate a Shanghai, alla grande fiera del commercio di <b>Xi Jinping</b>, <b>Luigi Di Maio</b> ha battuto a ripetizione su questi due tasti.<br/><br/>L'export alimentare: "Ci aspettiamo di più dalla Cina (in termini di aperture, <i>ndr</i>), l'ho detto ai ministri degli Esteri e del Commercio - ribadisce - quanto saranno aumentati gli scambi ad aprile 2020, un anno dopo la firma del memorandum, sarà il vero indicatore". E poi il turismo: per aumentare i flussi tra i due Paesi "dobbiamo rinegoziare l'accordo aeronautico".<br/><br/>Ma prendendosi una pausa tra gli incontri in agenda, sulla terrazza dello stand tricolore tutto prosecco e alta moda, il ministro degli Esteri spiega che la cooperazione lungo la Belt and Road non si riduce a questo. Sul tavolo con Pechino, magari più in sordina, restano altri dossier come i cantieri congiunti in Africa e gli investimenti cinesi nei nostri porti. Capitoli altrettanto se non più strategici, di cui sembravano perse le tracce dopo la violenta reazione americana. E che invece Di Maio ha tutta l'intenzione di portare avanti.<br/><br/>L'accordo per cooperare con la Cina "in Paesi terzi" è lui stesso ad averlo firmato. Pechino ha cantieri aperti in tutto il mondo, ma dopo tante critiche internazionali alle cattedrali nel deserto prodotte dalla Via della seta ha bisogno che le aziende di una nazione del G7 come l'Italia assicurino una patente di qualità ai progetti. Le nostre imprese ci guadagnerebbero commesse e presenza internazionale.<br/><br/>"Appena rientro a Roma convocherò il tavolo con le aziende per capire su quali mercati siamo attrezzati a intervenire", dice Di Maio. "Dopo vari scambi con il governo cinese siamo alle battute finali, possiamo entrare in progetti già avviati. Noi guardiamo all'Africa, secondo i principi della cooperazione e nel rispetto delle comunità locali". Precisazioni non marginale, considerati i dubbi sempre più diffusi sulla sostenibilità del mastodontico piano infrastrutturale di Xi.<br/><br/>Ma un capitolo ancora più delicato è quello dei porti: l'attenzione di Washington per la penetrazione cinese nel Mediterraneo è massima. Qui a Shanghai se ne torna a parlare, visto che Trieste ha chiuso con il colosso di Stato Cccc un accordo per realizzare, in Cina, delle piattaforme logistiche al servizio dell'export made in Italy. Si tratta solo della prima fase di un progetto che dovrebbe vedere poi la società entrare nel sistema ferroviario dello scalo giuliano. "E i progetti di investimento lungo la Via della seta marittima" non finiscono qui, spiega Di Maio: "Il porto di Genova è abbastanza avanti e c'è un interesse anche su quello di Taranto".<br/><br/>La prudenza è evidente, ma il ministro degli Esteri sembra convinto di poter proseguire sulla strada degli investimenti cinesi in Italia senza nuovi incidenti con l'alleato americano. "Dagli Stati Uniti non è mai arrivata nessuna protesta sulla Via della seta", dice. "La loro preoccupazione era sul 5G e ora abbiamo la normativa più restrittiva d'Europa, che si applica a tutte le società senza discriminazioni". Non è vero: gli "avvertimenti" americani sulla Belt and Road ci sono stati, eccome.<br/><br/>Ma Di Maio ha una seconda risposta: "Trump è un uomo di business, comprende l'importanza che noi diamo all'export". Con la Germania che frena e le esportazioni che rischiano di calare, argomenta, "non si può che guardare a Est". E per un ministro degli Esteri votato alla promozione del made in Italy, questo significa anche non esprimersi sulle proteste pro democrazia di Hong Kong. Proprio come chiede la Cina: "Abbiamo un approccio di non ingerenza nelle questioni di altri Paesi".<br/> </p>
    </article>
  </body>
</html>