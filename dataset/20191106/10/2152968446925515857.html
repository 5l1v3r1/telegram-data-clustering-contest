<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/06/elizabet-ii-veche-niama-da-nosi-drehi-ot-estestvena-koja.428706"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T10:19:00+00:00"/>
    <meta property="og:title" content="Елизабет II вече няма да носи дрехи от естествена кожа"/>
    <meta property="og:description" content="При студено време ще използва изкуствена кожа | Dnes.bg"/>
  </head>
  <body>
    <article>
      <h1>Елизабет II вече няма да носи дрехи от естествена кожа</h1>
      <h2>При студено време ще използва изкуствена кожа</h2>
      <address><time datetime="2019-11-06T10:19:00+00:00">06 Nov 2019, 10:19</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Неправителствената организация за защита на животните "Хюмейн сосайъти интернешънъл Великобритания" изрази задоволство от решението на британската кралица Елизабет Втора да престане да носи дрехи от естествена кожа, предаде Франс прес.</p>
      <p>"Започвайки от 2019 г., ако Нейно величество има задължения в изключително студено време, вече ще използваме изкуствена кожа, за да сме сигурни, че няма да й е студено", написа в публикуваната в края на миналия месец своя книга личната стилистка на кралицата Анджела Кели.</p>
      <p>"Радваме се, че Нейно величество официално се отказа от естествената кожа", заяви Клер Бас, директорка на "Хюмейн сосайъти интернешънъл Великобритания". Според Бас решението е ясен сигнал от монарха, че естествената кожа вече е демоде.</p>
      <p>Според проучване от миналата година, направено във Великобритания по искане на "Хюмейн сосайъти интернешънъл", над две трети от анкетираните подкрепят идеята за забрана на вноса на естествена кожа и само осем процента са против тази идея.</p>
      <p>Великобритания забрани през 2000 г. отглеждането на животни заради тяхната кожа, но продължава да внася и продава кожа на различни животински видове, като например лисици и зайци, припомня БТА.</p>
      <p>Организацията за защита на животните PETA приветства промяната в гардероба на кралицата и заяви, че сега очевидно е време тя да направи следващата стъпка и шапките на нейните кралски гвардейци вече да не са от мечешка кожа, а от създадените с помощта и на природозащитниците луксозни синтетични заместители.<br/> </p>
    </article>
  </body>
</html>