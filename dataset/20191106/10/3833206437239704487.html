<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Kiril-Domuschiev-plashta-52-miliona-leva-neustoika-911592"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-06T10:44:00+00:00"/>
    <meta property="og:title" content="Кирил Домусчиев плаща 52 милиона лева неустойка!"/>
    <meta property="og:description" content="Бизнесменът Кирил Домусчиев в крайна сметка ще трябва да плати 52 млн. лв. неустойка по договора за ..."/>
  </head>
  <body>
    <article>
      <h1>Кирил Домусчиев плаща 52 милиона лева неустойка!</h1>
      <address>
        <time datetime="2019-11-06T10:44:00+00:00">06 Nov 2019, 10:44</time>
      </address>
      <p>Бизнесменът Кирил Домусчиев в крайна сметка ще трябва да плати 52 млн. лв. неустойка по договора за приватизация на Параходство "Български морски флот" - БМФ. Това показват окончателните сметки на Агенцията за приватизация, която наскоро се трансформира в Агенция за публичните предприятия и контрол.</p>
      <p>Сумата ще бъде предявена от агенцията пред Арбитражния съд при Българската търговско-промишлена палата (БТТП). Неустойката е за неизпълнение на предвидения по договор средногодишен общ тонаж на корабите за целия 10-годишен следприватизационен период.</p>
      <p>Начислена е и неустойка за неспазване на средния брой работници, която е платена. Изискването за размер на инвестициите е било надвишено с 14 млн. лв., но с тях не може да се приспадне дължимото по другия ангажимент, съобщава <a href="https://www.capital.bg/biznes/kompanii/2019/11/05/3987362_domuschiev_dulji_52_mln_lv_neustoika_po_dogovora_za/">"Капитал"</a>.</p>
      <p>Параходство "Български морски флот" беше приватизирано през 2008 г., като 70% от БМФ станаха собственост на "Кей Джи маритайм шипинг" на "Адванс пропъртис" - холдингът, обединяващ голяма част от бизнеса на братята Кирил и Георги Домусчиеви.</p>
      <p>Цената беше 440.1 млн. лв. През лятото на 2016 г. се разбра, че изискванията за тонаж и плавателен състав най-вероятно няма да бъдат изпълнени и купувачът поиска от Арбитражния съд при БТТП те да се променят заради криза в корабния бизнес. Гласност на случая пък даде тогавашния вицепремер <a href="https://www.plovdiv24.bg/novini/persons/2782.html">Валери Симеонов</a>. Домусчиев в крайна сметка загуби делото за промяна на приватизационния договор във Върховния касационен съд.</p>
    </article>
  </body>
</html>