<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/06/novyna/polityka/sohodni-projde-druhyj-etap-atestacziyi-prokuroriv"/>
    <meta property="og:site_name" content="Слово і Діло"/>
    <meta property="article:published_time" content="2019-11-06T10:31:07+00:00"/>
    <meta property="og:title" content="Сьогодні пройде другий етап атестації прокурорів"/>
    <meta property="og:description" content="Другий етап атестації прокурорів ГПУ на загальні здібності і навички почнеться сьогодні в середу, 6 листопада."/>
  </head>
  <body>
    <article>
      <h1>Сьогодні пройде другий етап атестації прокурорів</h1>
      <address>
        <time datetime="2019-11-06T10:31:07+00:00">06 Nov 2019, 10:31</time>
      </address>
      <p>
        <b>Другий етап атестації прокурорів ГПУ на загальні здібності і навички почнеться сьогодні в середу, 6 листопада.</b>
      </p>
      <p>Про це повідомляє пресслужба ГПУ в середу, 6 листопада.</p>
      <p>«<i>До складання іспиту допущені 795 прокурорів ГПУ, які успішно пройшли тестування на знання та вміння в застосуванні закону і здатність здійснювати повноваження прокурора. Вони будуть складати іспит відповідно до затвердженого раніше графіка</i>», - йдеться в повідомленні.</p>
      <p>Тестування на загальні здібності і навички складається з двох блоків: абстрактно-логічного і вербального, кожен з яких включає 30 питань. За допомогою адаптивного механізму система вибирає кожне наступне питання з урахуванням індексу складності попереднього. Таким чином, при правильній відповіді на питання наступне буде підвищеного рівня складності. Це забезпечує більш точне вимірювання здібностей кожного респондента, зазначили в прокуратурі.</p>
      <p>Тестування проходитиме на комп'ютерах, які не підключені до інтернету. На вербальний блок виділено 8 хвилин, на абстрактно-логічний – 20 хвилин.</p>
      <p>При цьому в ГПУ радять зосереджуватися на правильності відповідей, а не на тому, щоб пройти їх всі. На кожне питання є тільки одна правильна відповідь, крім деяких завдань вербального тесту, де потрібно вибрати два варіанти (про що буде окремо повідомлено в умові завдання). Можна пропускати питання, не даючи відповіді, але до цього завдання не можна буде повернутися пізніше, попередили у відомстві.</p>
      <p>Результати кожного блоку підраховуються за допомогою стандартизованих балів за шкалою від 55 до 145. Остаточна кількість балів за тестування на загальні здібності і навички виводиться шляхом підрахунку середнього арифметичного за результатами обох блоків.</p>
      <p>Прокурори, які набрали потрібну кількість балів (прохідний - 93), будуть допущені до третього етапу атестації, який проходитиме у формі співбесіди і включати виконання ситуаційного завдання, наголосили в Генпрокуратурі.</p>
      <p>Нагадаємо, за результатами першого етапу переатестацію <a href="https://www.slovoidilo.ua/2019/10/24/novyna/polityka/pershyj-etap-pereatestacziyi-vidsiyav-tretynu-prokuroriv">в оновлену Генпрокуратуру не пройшли близько третини прокурорів.</a></p>
      <p>Як відомо, генеральний прокурор України <a href="https://www.slovoidilo.ua/2019/10/04/novyna/polityka/henprokuror-zatverdyv-poryadok-proxodzhennya-atestacziyi-prokuroramy">Руслан Рябошапка заявив про запуск реформування Генпрокуратури</a>, після того як набрав чинності відповідний законопроект №1032.</p>
      <p>Також він <a href="https://www.slovoidilo.ua/2019/09/19/novyna/pravo/reforma-prokuratury-shtat-skorotyat-tretynu-xto-ne-vstyhne-projty-atestacziyu-bude-zvilnenyj">затвердив порядок проходження атестації прокурорами</a>.</p>
      <p>До переатестації на посади в Офіс генпрокурора не допустили понад 200 прокурорів, <a href="https://www.slovoidilo.ua/2019/10/19/novyna/polityka/horbatyuka-ne-dopustyly-pereatestacziyi-ofisi-henprokurora">серед яких керівник Управління спецрозслідування Генпрокуратури Сергій Горбатюк</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/24/novyna/polityka/pershyj-etap-pereatestacziyi-vidsiyav-tretynu-prokuroriv"/>
      </related>
    </article>
  </body>
</html>