<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/06/servizio-civile-universale-che-fine-hanno-fatto-i-70-milioni-promessi/153200/"/>
    <meta property="og:site_name" content="VITA"/>
    <meta property="article:published_time" content="2019-11-06T10:22:00+00:00"/>
    <meta property="og:title" content="Servizio Civile Universale, che fine hanno fatto i 70 milioni promessi?"/>
    <meta property="og:description" content="Sono stati pubblicati e rilanciati su Facebook dal ministro Vincenzo Spadafora gli stanziamenti del 2019 e del Piano triennale 2020-2022. Per l’anno corrente mancano all’appello non solo i 70 milioni aggiuntivi promessi ma anche gli 11 milioni dell’accantonamento preventivo per i tagli ordinari che dovevano essere scongiurati. E per gli anni successivi i fondi colano a picco con un 2021 che potrà contare su soli 99.286.531 euro per circa 12mila partenze. Per Licio Palazzini, presidente Cnesc, «è un quadro drammatico»"/>
  </head>
  <body>
    <article>
      <h1>Servizio Civile Universale, che fine hanno fatto i 70 milioni promessi?</h1>
      <address><time datetime="2019-11-06T10:22:00+00:00">06 Nov 2019, 10:22</time> by <a rel="author" href="http://www.vita.it/it/author/lorenzo-maria-alvaro/4/" target="_blank">Lorenzo Maria Alvaro</a></address>
      <p>
        <b>Sono stati pubblicati e rilanciati su Facebook dal ministro Vincenzo Spadafora gli stanziamenti del 2019 e del Piano triennale 2020-2022. Per l’anno corrente mancano all’appello non solo i 70 milioni aggiuntivi promessi ma anche gli 11 milioni dell’accantonamento preventivo per i tagli ordinari che dovevano essere scongiurati. E per gli anni successivi i fondi colano a picco con un 2021 che potrà contare su soli 99.286.531 euro per circa 12mila partenze. Per Licio Palazzini, presidente Cnesc, «è un quadro drammatico»</b>
      </p>
      <p>«Nella giornata di ieri ho firmato il <b>decreto di approvazione del Piano triennale 2020-2022</b> e del Piano annuale 2020 per la programmazione del servizio civile universale. Si tratta di una novità importante che dà definitivamente il via alla riforma del 2017». <b>Così su Facebook il Ministro dello Sport e della Gioventù, Vincenzo Spadafora</b>. Che aggiunge: «Con la programmazione gli enti non presenteranno più singoli progetti ma programmi articolati in progetti, che avranno obiettivi strategici comuni, uno specifico ambito di azione entro cui operare e una coerenza complessiva delle attività, per rendere più armonici ed efficaci gli interventi. I Piani si fondano sull'Agenda 2030 delle Nazioni Unite e sul ruolo chiave che i giovani possono svolgere nel conseguimento degli obiettivi di sviluppo sostenibile attraverso il servizio civile, con particolare attenzione alle priorità del Paese, alle esigenze dei territori e alle potenzialità degli enti», continua il post, «è l'avvio di un percorso lungo e sicuramente impegnativo ma abbiamo tracciato la rotta e sono certo che il sistema nel suo complesso saprà rispondere al meglio a questa significativa sfida».</p>
      <figure>
        <img src="http://i.cdn-vita.it/blobs/variants/e/4/3/4/e434004e-a869-4120-b651-551b9f29fa01_large.jpg?_636294056706897182"/>
        <figcaption>Licio Palazzini</figcaption>
      </figure>
      <p><b>Al netto dei toni trionfalistici però la scarna tabella ministeriale racconta una storia diversa</b>. Per quello che riguarda gli stanziamenti per il 2019 la notizia è che stando allo stanziamento definitivo di 187.805.320 euro (diventati poi 232 milioni definitivi) all’appello mancano non solo i 70/80 milioni promessi dallo stesso Spadafora nel mesi scorsi ma anche i gli 11/12 milioni che avrebbero dovuto essere, <a href="http://www.vita.it/it/article/2019/05/25/servizio-civile-a-settembre-il-bando-per-41mila-volontari/151662/">come annunciato a Vita.it da Titti Postiglione</a>, scongiurando gli ordinari tagli di bilancio.</p>
      <p><b>Ma le notizie più sconfortanti arrivano dalla programmazione per il triennio 2020-22</b>. Per il 2020 i fondi scendono a poco più di 139 milioni per toccare i 99milioni nel 2021 e i 105 milioni nel 2022.</p>
      <p>«È un quadro drammatico», sottolinea <b>Licio Palazzini, precedente della <a href="https://www.cnesc.it/">CNESC</a></b>, «soprattutto politicamente: significa non solo abbandonare l’idea di universalità del Servizio Civile, ma addirittura andando a contrarre le disponibilità del Servizio Civile Nazionale. Stando ad oggi nel 2021 partirebbero solo circa 12mila ragazzi».</p>
      <figure>
        <img src="http://i.cdn-vita.it/blobs/variants/7/6/7/0/7670f0bd-6838-4c73-9ada-bf016cd2ab91_large.jpg?_637086327097557965"/>
      </figure>
      <p><b>Palazzini poi ricorda sconsolato che i famosi 70 milioni</b> «sono ancora recuperabili, visto che c’è un disegno di legge depositato a inizio agosto che, se convertito, porterebbe la dote del 2019 a 300 milioni. Ma a questo punto dubito ci sia l’interesse politico»,</p>
      <related>
        <h4>Contenuti correlati</h4>
        <a href="http://www.vita.it/it/article/2019/11/05/servizio-civile-universale-ok-al-piano-2020-e-a-quello-triennale-di-pr/153189/"/>
        <a href="http://www.vita.it/it/article/2019/11/04/servizio-civile-abbandoni-in-crescita-nel-2018-sfiorano-il-25-degli-av/153171/"/>
        <a href="http://www.vita.it/it/article/2019/10/25/servizio-civile-universale-approvato-il-piano-triennale-2020-2022/153100/"/>
        <a href="http://www.vita.it/it/article/2019/10/21/servizio-civile-universale-confermata-a-spadafora-la-delega/153031/"/>
        <a href="http://www.vita.it/it/article/2019/10/18/servizio-civile-le-domande-doppiano-i-posti-disponibili/153018/"/>
      </related>
    </article>
  </body>
</html>