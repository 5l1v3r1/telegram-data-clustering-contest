<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/pri-sosedih/hilton-bo-kmalu-odprl-svoj-hotel-tudi-v-trstu"/>
    <meta property="og:site_name" content="Primorske novice"/>
    <meta property="article:published_time" content="2019-11-06T10:27:38+00:00"/>
    <meta property="og:title" content="Hilton bo kmalu odprl svoj hotel tudi v Trstu"/>
    <meta property="og:description" content="Palača zavarovalnice Ras na Trgu republike v Trstu bo konec novembra ali na začetku decembra zaživela v hotelski preobleki."/>
  </head>
  <body>
    <article>
      <h1>Hilton bo kmalu odprl svoj hotel tudi v Trstu</h1>
      <address><time datetime="2019-11-06T10:27:38+00:00">06 Nov 2019, 10:27</time> by <a rel="author">Spletno uredništvo</a></address>
      <p>
        <b>Palača zavarovalnice Ras na Trgu republike v Trstu bo konec novembra ali na začetku decembra zaživela v hotelski preobleki.</b>
      </p>
      <figure>
        <img src="https://static.primorske.si/foto/highres/gnweb/718591_255-hilton.jpg"/>
        <figcaption>Palača zavarovalnice Ras na Trgu republike v Trstu bo konec novembra ali na začetku decembra zaživela v hotelski preobleki.  Foto: Vir:Primorski dnevnik/FotoDamjan</figcaption>
      </figure>
      <p><b>TRST</b> &gt; Na približno 8000 kvadratnih metrov veliki površini bo zaživel hotel Double Tree by Hilton, ki bo ponujal 125 štirizvezdičnih sob za 250 gostov, poroča Primorski dnevnik. V preteklih dneh so delavci odstranili še zadnje delavske odre v Ul. San Caterina, kjer v teh dneh urejajo pločnik za pešce, že pred tedni pa so odstranili lesene ograje pred vhodom v bodoči hotel.</p>
      <p>Kot je za časnik povedal <b>Andrea De Leo</b>, marketinški menedžer hotelske družbe Hnh, je že skoraj vse nared za odprtje novega hotela. Vse sobe so že urejene, zadnje podrobnosti urejajo še v restavraciji in hotelski kavarni. Konec meseca pričakujejo še nadzor odgovornih pri hotelski verigi Hilton, ki bodo dali zeleno luč odprtju hotela. “Hotelsko nastanitev v našem novem hotelu že nekaj časa promoviramo na različnih družbenih omrežjih, sobe pa tržimo na portalu booking.com,” je še dodal DeLeo.</p>
    </article>
  </body>
</html>