<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-bar-council-told-tis-hazari-the-darkest-day-in-the-history-of-independent-india-2834842.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T10:30:08+00:00"/>
    <meta property="og:title" content="तीस हजारी में बवाल को बार काउंसिल ने बताया- आजाद भारत के इतिहास का सबसे काला दिन"/>
    <meta property="og:description" content="हाल ही में दिल्ली के तीस हजारी कोर्ट में पुलिस और वकीलों के बीच हुई झड़प के बाद बवाल बहुत अधिक बढ़ गया था। इसको लेकर दिल्ली पुलिस ने अपने हेडक्वार्टर के बाहर 11 घंटे धरना दिया। ऐसे में अपने घायल वकील..."/>
  </head>
  <body>
    <article>
      <h1>तीस हजारी में बवाल को बार काउंसिल ने बताया- आजाद भारत के इतिहास का सबसे काला दिन</h1>
      <address><time datetime="2019-11-06T10:30:08+00:00">06 Nov 2019, 10:30</time> by <a rel="author">लाइव हिन्दुस्तान टीम,नई दिल्ली</a></address>
      <p>हाल ही में दिल्ली के तीस हजारी कोर्ट में पुलिस और वकीलों के बीच हुई झड़प के बाद बवाल बहुत अधिक बढ़ गया था। इसको लेकर दिल्ली पुलिस ने अपने हेडक्वार्टर के बाहर 11 घंटे धरना दिया। ऐसे में अपने घायल वकील को लेकर बार काउंसिल ऑफ इंडिया ने इसे आजाद भारत के इतिहास का सबसे काला दिन करार दिया है। बार काउंसिल की ओर से आए बयान में कहा गया कि हमारी नजर में ये आजाद भारत के इतिहास का सबसे काला दिन है। निश्चित तौर पर इसमे राजनीति सम्मिलित है और ये दुखद है।</p>
      <p>बता दें कि बार काउंसिल का ये बयान दिल्ली की सत्तारुढ़ आम आदमी पार्टी के उस बयान के बाद आया है जिसमें आप ने तीस हजारी कोर्ट बवाल को लेकर  बीजेपी पर आरोप लगाया था कि बीजेपी ने दिल्ली पुलिस को इस तरह राजनीतिक इकाई में बदल दिया है कि वह कानून व्यवस्था के अपने कर्तव्य को ही नजरअंदाज करने लगे हैं। इस आरोप में आप के प्रवक्ता सौरभ भारद्वाज ने कहा कि- दिल्ली पुलिस को बीजेपी की हथियारबंद इकाई में बदल दिया गया है।</p>
      <p>गौरतलब है कि इस बवाल के बाद दिल्ली पुलिस के कर्मचारी मंगलवार को आईटीओ स्थित हेडक्वार्टर के बाहर प्रोटेस्ट कर रहे थे। ये भीड़ लगभग 3000 लोगों की थी। पुलिस कमीश्नर अमू्ल्य पटनायक समेत उच्च अधिकारियों द्वारा कर्मचारियों की मांग पूरी किए जाने के आश्वासन के बावजूद ये प्रोटेस्ट किया गया। उधर बार काउंसिल ने बवाल में आरोपी पुलिस वालों को गिरफ्तार करने की मांग की है और ऐसा न किए जाने की स्थिति में शहर भर में धरने की बात भी कही है।</p>
    </article>
  </body>
</html>