<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Fiscalia-recurs-sentencia-Manada-Manresa-condemna-violacio-abusos_0_2339166173.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T10:19:31+00:00"/>
    <meta property="og:title" content="La fiscalia recorre la sentència de la Manada de Manresa per demanar una condemna per violació"/>
    <meta property="og:description" content="L'Audiència de Barcelona va condemnar cinc dels set processats per abusos sexuals"/>
  </head>
  <body>
    <article>
      <h1>La fiscalia recorre la sentència de la Manada de Manresa per demanar una condemna per violació</h1>
      <h2>L'Audiència de Barcelona va condemnar cinc dels set processats per abusos sexuals</h2>
      <address>
        <time datetime="2019-11-06T10:19:31+00:00">06 Nov 2019, 10:19</time>
      </address>
      <p>La fiscalia recorrerà al Tribunal Superior de Justícia de Catalunya la sentència de l'Audiència de Barcelona que va condemnar per abusos sexuals cinc dels acusats de violar una menor de 14 anys per torns a Manresa el 2016. El ministeri públic ja va <a href="https://www.ara.cat/societat/Fiscal-eleva-pena-manada-manresa-esclafar-cos-festa_0_2308569252.html">canviar el seu escrit de conclusions finals al judici</a> per demanar una condemna per agressió sexual, la mateixa petició que feia l'acusació que representa la víctima, que demanava 25 anys de presó.</p>
      <figure>
        <img src="https://www.ara.cat/2019/11/01/societat/violacio-torns-Manresa-delicte-abusos_2336176444_67050399_117x66.jpg"/>
      </figure>
      <p>
        <a href="https://www.ara.cat/societat/sentencia-Manada-Manresa-abusos-preso_0_2335566559.html">La violació per torns a una menor a Manresa, un delicte d’abusos</a>
      </p>
      <p>Però el tribunal considera que com que la víctima estava inconscient, perquè havia begut i fumat, els acusats no "van necessitar fer ús de la violència ni de la intimidació" i per això va descartar el delicte d'agressió sexual i els va imposar una condemna per abusos d'entre 10 i 12 anys de presó. També va absoldre dos dels processats. </p>
      <p>La fiscalia va decidir al final del judici elevar la qualificació dels fets a agressió sexual perquè considerava que la violació per torns s'havia produït en un context d'intimidació ambiental a la víctima. "Van actuar com una organització criminal orquestrada, de manera successiva i grupal, aprofitant-se de la seva superioritat física i numèrica", deia la fiscal Elena Contreras en l'exposició final. "És com si li haguessin esclafat el cos a trepitjades per muntar una festa", va concloure abans de demanar una petició d'entre 14 i 25 anys de presó.</p>
      <p>L'Audiència es va mostrar "sorpresa" per aquell canvi de posicionament del ministeri públic, del qual discrepava. La sentència considera la violació per torns a la menor un delicte d'abusos sexuals. El relat de fets provats que fa el tribunal contrasta amb el resultat final de la condemna: la sala considera que el 29 d'octubre del 2016 la víctima i els condemnats van coincidir en un <i>botellón</i> en una nau abandonada de Manresa amb més persones. Un dels nois –que coneixia la víctima d'abans– es va aprofitar del seu estat d'embriaguesa per portar-a a una habitació apartada i en va abusar. Després va sortir a la sala on hi havia la resta de gent, va cridar els altres quatre condemnats i els va fer passar per torns on hi havia la menor perquè la violessin.</p>
      <h3>Consentiment, violència i intimidació</h3>
      <p>Tot i deixar clar que la víctima no havia donat cap consentiment, els magistrats van considerar que havia begut tant que no sabia "què feia i què no". Segons la sentència, el seu estat d'"inconsciència" va facilitar que els acusats poguessin fer el que volguessin amb ella sense utilitzar "la violència i la intimidació", els dos requisits que continua marcant el Codi Penal per parlar d'un delicte d'agressió sexual i que des de fa temps una comissió de juristes i experts debat per modificar, per encàrrec del govern espanyol. </p>
      <p>Més enllà dels requisits marcats per la llei, el tribunal tampoc veia violència i intimidació en la situació patida per la víctima, tot i que la sentència donava per provat que un dels amics dels penats –que inicialment també estava processat i que ha quedat absolt provisionalment– portava una arma a la festa i que un dels principals condemnats –a qui responsabilitza de dues de les accions sobre la menor i d'haver organitzat els torns per a la resta– va contactar amb els amics de la menor amb posterioritat als fets amenaçant-los perquè no expliquessin res.</p>
    </article>
  </body>
</html>