<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/06/news/alitalia_peggiorano_i_conti_approfondimenti_con_lufthansa_-240362712/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T10:15:00+00:00"/>
    <meta property="og:title" content="Alitalia, peggiorano i conti: &quot;Approfondimenti con Lufthansa&quot;"/>
    <meta property="og:description" content="I commissari in audizione: &quot;Il 21 novembre termine cruciale, procedura oltre i limiti, il partner industriale è Delta&quot;. Nel primo semestre le perdite operative salgono da 126 a 164 milioni per l'aumento del carburante nonostante l'aumento dei ricavi"/>
  </head>
  <body>
    <article>
      <h1>Alitalia, peggiorano i conti: "Approfondimenti con Lufthansa"</h1>
      <h2>I commissari in audizione: "Il 21 novembre termine cruciale, procedura oltre i limiti, il partner industriale è Delta". Nel primo semestre le perdite operative salgono da 126 a 164 milioni per l'aumento del carburante nonostante l'aumento dei ricavi</h2>
      <address>
        <time datetime="2019-11-06T10:15:00+00:00">06 Nov 2019, 10:15</time>
      </address>
      <p><b>MILANO -</b> Il carburante affonda ancora i conti di Alitalia. Nel primo semestre del 2019 - ha annunciato il commissario <b>Stefano Paleari</b> in audizione in Parlamento - la compagnia ha registrato una perdita operativa di 164 milioni contro i 124 dello stesso periodo 2018 "a causa di un aumento di 52 milioni del prezzo del carburante". In miglioramento invece i ricavi, saliti a 1,44 miliardi, in progresso del 3% rispetto al primo semestre 2018 e del 7,7% rispetto al primo semestre 2017". "Questa crescita del 7,7%, se si guarda ai voli di lungo raggio sale al +14,2%", ha aggiunto Paleari, precisando che i voli di lungo raggio sono invece aumentati del 5% rispetto ai primi sei mesi del 2018. Al 31 ottobre 2019 la società aveva in cassa 315 milioni a fronte dei 310 milioni del 30 settembre "tra cui c'è un valore relativo ai biglietti prepagati pari al 30 settembre a 430 milioni".<br/><br/>"Ci stiamo dando da fare al di là delle prerogative dei commissari perché questa vicenda si sta trascinando da tento tempo e oltre i limiti consentiti", ha detto il commissario <b>Daniele Discepolo </b>spiegando la scelta di affiancare Fs e advisor nei contatti con i possibili compratori in vista della scadenza del 21 novembre per la presentazione di un'offerta vincolante. "Data essenziale perché entro fine mese dobbiamo comunicare a Iata i nostri piani di volo del 2019", ha aggiunto Discepolo. "Siamo in attesa da Fs che sciolga la riserva in ordine al partner industriale - ha detto il terzo commissario straordinario Enrico Laghi -.  Ferrovie ci ha comunicato di aver completato la confirmatory due diligence e di aver definito per la newco partner in Atlantia, Mef e Delta, salvo gli approfondimenti in corso che sta svolgendo con Lufthansa Group". Sulla scadenza Laghi è stato leggermente più flessibile dei suoi colleghi: 'Non ci sarebbe alcun problema se fosse necessaria un proroga ulteriore di qualche giorno in più. L'importante è che il momento del trasferimento avvenga nel primo trimestre del 2020, idealmente al 31 marzo".<br/>  <br/> <br/> </p>
    </article>
  </body>
</html>