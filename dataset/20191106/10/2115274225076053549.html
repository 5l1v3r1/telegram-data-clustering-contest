<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/regina_elisabetta_pellicce-6496437/news/2019-11-06/"/>
    <meta property="og:site_name" content="Agi"/>
    <meta property="article:published_time" content="2019-11-06T10:14:00+00:00"/>
    <meta property="og:title" content="La regina Elisabetta ha deciso di rinunciare alle pellicce"/>
    <meta property="og:description" content="Lo ha rivelato la sua ex assistente per l'abbigliamento Angela Kelly"/>
  </head>
  <body>
    <article>
      <h1>La regina Elisabetta ha deciso di rinunciare alle pellicce</h1>
      <h2>Lo ha rivelato la sua ex assistente per l'abbigliamento Angela Kelly</h2>
      <address><time datetime="2019-11-06T10:14:00+00:00">06 Nov 2019, 10:14</time> by <a rel="author">AGI - Agenzia Giornalistica Italia</a></address>
      <p>Svolta ambientalista a <b>Buckingham Palace</b>: la <b>regina Elisabetta</b> ha deciso che d'ora in poi le vengano fornite solo <b>pellicce ecologiche</b> che non siano state realizzate con lo scuoiamento di animali. Lo ha rivelato la sua ex assistente per l'abbigliamento Angela Kelly, in un libro appena uscito e ripreso dai media britannici.</p>
      <p>Secondo la Kelly, tuttora consulente informale della regina, la decisione è stata presa alcuni mesi fa: "Se sua Maestà dovrà partecipare a un impegno ufficiale in una stagione particolarmente fredda dal 2019 in avanti saranno usate pellicce finte per garantire che sia coperta adeguatamente".</p>
      <h3>Resta solo l'amato ermellino</h3>
      <p>La 93 enne sovrana rinuncia così a uno dei suoi capi più amati e iconici, al di là della pelliccia di <b>ermellino</b> di ordinanza che sfoggia all'inaugurazione del Parlamento. L'impegno che ha assunto è di non rimpiazzare le pellicce esistenti nel suo guardaroba mentre non è escluso che occasionalmente possa ancora usare qualche vecchio capo "animale".</p>
      <p>Elisabetta in questo modo recepisce anche le <b>sensibilità ambientali</b> del resto della famiglia reale dal figlio Carlo ai nipoti William e Harry, quest'ultimo impegnato in passato in campagne per l'ambiente anche con la moglie Meghan. </p>
    </article>
  </body>
</html>