<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/7-s-debyut-na-kinomaniya-406007.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-06T10:44:00+00:00"/>
    <meta property="og:title" content="„7“ с дебют на Киномания"/>
    <meta property="og:description" content="Гледаме българската лента на 13 ноември в кино „Люмиер“"/>
  </head>
  <body>
    <article>
      <h1>„7“ с дебют на Киномания</h1>
      <address><time datetime="2019-11-06T10:44:00+00:00">06 Nov 2019, 10:44</time> by <a rel="author">Агенция Стандарт</a></address>
      <p>Българският филм-омнибус „7“, заснет като вдъхновение от града на тепетата – Пловдив, ще бъде показан за първи път на софийска публика на Киномания 2019. Прожекцията на филма, в присъствието на авторите, ще бъде на 13.11 в кино „Люмиер“ и ще бъде излъчен в две части: част 1-ва от 19:00 часа и част 2-ра от 20:30. Билети се продават с отстъпка за двете части, както и по отделно на билетна каса НДК и онлайн.</p>
      <p>Филмът „7“, обединяващ седем късометражни филма, създадени от седем режисьорски екипа от младото поколение в българското кино, изследват какво се случва в душите на седем персонажа в красивия и старинен град Пловдив. Режисьорите Ралица Петрова („Better nature”), Христо Симеонов („Нина” – Златна роза 2019), Димитър Кутманов („Дом” – Специален диплом от Златна роза 2019), Любомир Младенов („Съвсем като мен”), Павел Г. Веснаков („Химера“), Николай Тодоров („Изчезващ вид”) и Петър Вълчанов и Кристина Грозева („Дует”) разказват във филмите си истории за порастването, за втория шанс, за мечтата за по-добър живот, истории за намирането на себе си в другия и за пътя, по който да живееш.</p>
      <p>Лентите бяха заснети в Пловдив през 2018-а като част от артистичната програма на Пловдив - Европейска столица на културата 2019 и реализирани с подкрепата на общинска фондация „Пловдив 2019“, както и на много спомоществователи от града.</p>
      <p>След Киномания, „7“ ще бъде излъчван от 29-ти ноември в София в кината „Одеон“, „Дом на Киното“, „Влайкова“, както и в Пловдив в кино „Лъки Дом на Киното“ и Варна - ФКЦ Варна.</p>
    </article>
  </body>
</html>