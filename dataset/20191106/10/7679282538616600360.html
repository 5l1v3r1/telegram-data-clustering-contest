<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-afghanistan-vs-west-indies-afg-vs-wi-first-odi-when-the-ekana-stadium-resonated-with-the-voices-of-rashid-khan-2834821.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T10:19:01+00:00"/>
    <meta property="og:title" content="जब रोहित-विराट नहीं राशिद खान की आवाजों से गूंजा भारत का ये स्टेडियम"/>
    <meta property="og:description" content="हाथों में अफगान का झंडा और राशिद...राशिद की आवाज से स्टेडियम के आसपास का इलाका गूंज रहा था। लोगों में स्टेडियम में जाकर अपने चहेते क्रिकेट खिलाड़ी को खेलते देखने की लालसा थी। लोग सुबह 10 बजे से ही..."/>
  </head>
  <body>
    <article>
      <h1>जब रोहित-विराट नहीं राशिद खान की आवाजों से गूंजा भारत का ये स्टेडियम</h1>
      <address><time datetime="2019-11-06T10:19:01+00:00">06 Nov 2019, 10:19</time> by <a rel="author">नि‍ज संवाददाता,लखनऊ।</a></address>
      <p>हाथों में अफगान का झंडा और राशिद...राशिद की आवाज से स्टेडियम के आसपास का इलाका गूंज रहा था। लोगों में स्टेडियम में जाकर अपने चहेते क्रिकेट खिलाड़ी को खेलते देखने की लालसा थी। लोग सुबह 10 बजे से ही स्टेडियम में जाने के लिए लाइन में खड़े थे। तिरंगे और रोहित की दीवानगी चरम पर: वहीं दूसरी तरफ प्रशंसक स्टेडियम के बाहर अपने गालों पर तिरंगा बनवा रहे थे।</p>
      <p>सड़क के किनारे इंडिया की जर्सी भी बिक रही थी। जिसे लेने के लिए युवा खास दिलचस्पी दिखा रहे थे। भारत का मैच न होने के बावजूद टीम इंडिया की दीवानगी चरम पर थी। खेल प्रेमी रोहित शर्मा, महेंद्र सिंह धोनी और विराट कोहली की जर्सी पहनकर हिन्दुस्तान जिंदाबाद के नारे लगा रहे थे। सुबह 11 बजे के आसपास दोनों टीमें स्टेडियम पहुंच गई थी। उनके बस को देखकर प्रशंसक अपने-अपने पसंदीदा क्रिकेटर का नाम बुलाते हुए हाथ हिला रहे थे। हर तरफ लोगों का हुजूम लगा हुआ था।</p>
      <p>
        <b>
          <a href="https://www.livehindustan.com/cricket/story-rohit-sharma-can-surpass-suresh-raina-in-this-elite-t20-list-for-india-at-rajkot-2834669.html">INDvsBAN: राजकोट टी-20 में सुरेश रैना से आगे निकल सकते हैं रोहित शर्मा</a>
        </b>
      </p>
      <p><b>कॉलेज व स्कूल के बच्चे भी मैच देखने पहुंचे</b><br/>स्टेडियम के बाहर मेले के जैसा माहौल था। अटल बिहारी वाजपेई इकना अंतरराष्ट्रीय स्टेडियम में बुधवार को लोगों में अफगानिस्तान और वेस्टइंडीज के बीच खेले जाने वाले मैच को देखने के लिए बेचैनी थी। कई कॉलेज और स्कूल के बच्चे मैच देखने के लिए ग्रुप में पहुंचे थे। कई प्रशंसक स्टेडियम में जाने के इंतजार में भोपू बजा रहे थे तो कोई रंग बिरंगे बालों वाला विग लगाकर खड़ा था। सभी पिछले विश्वकप के मैचों में  अफगानिस्तान के शानदार प्रदर्शन और इस मैच में भी बेहतर करने की संभावना के बारे में बात कर रहे थे। स्टेडियम में दर्शकों की इंट्री 12 बजे से शुरू हो गई थी। हालांकि एकदिवसीय मैच होने के कारण दर्शक दिनभर स्टेडियम में आते जाते रहे। </p>
      <p>
        <b>
          <a href="https://www.livehindustan.com/cricket/story-no-pressure-from-management-on-india-despite-delhi-defeat-says-yuzvendra-chahal-ahead-of-2nd-t20i-2834485.html">INDvsBAN: हार के बाद कोई दबाव नहीं, वापसी करेंगे- युजवेंद्र चहल</a>
        </b>
      </p>
      <p>
        <b>दो विकेट गिरे और निकलने लगे दर्शक</b>
      </p>
      <p>मैच में जैसे ही अफगान का एक के बाद एक दो विकेट गिरा कई दर्शक निराश होकर स्टेडियम के बाहर होने लगे। मगर मैच के दौरान भी रोहित शर्मा का क्रेज दर्शकों और उनके प्रशंसकों के हिन्दुस्तान जिंदाबाद के नारे से लोगों में उत्साह भर दे रहा था। अफगानिस्तान और वेस्टइंडीज के बीच बुधवार से शुरू हुए पहले एकदिवसीय मैच के पहले दिन दोपहर दो बजे तक 10000 के आस पास दर्शक स्टेडियम में मैच का आनंद ले रहे थे। यह अलग बात है कि दर्शकों में टिकट लेकर देखने वालों की संख्या काफी कम थी। इसमें अधिकांश स्कूल, कॉलेज व क्रिकेट क्लब के बच्चे शामिल थे। स्टेडियम में भीड़ कम होने के बावजूद दोनों टीम के उत्साह बढ़ाने दर्शक पीछे नहीं रहे।</p>
    </article>
  </body>
</html>