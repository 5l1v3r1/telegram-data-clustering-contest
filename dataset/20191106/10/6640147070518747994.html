<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/culturapop/animali-fantastici-3-rivelati-molti-dettagli-sulla-lavorazione-del-nuovo-film/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-06T10:15:00+00:00"/>
    <meta property="og:title" content="Animali Fantastici 3: rivelati molti dettagli sulla lavorazione del nuovo film"/>
    <meta property="og:description" content="Al via la produzione del terzo capitolo della saga cinematografica di Animali Fantastici. Le riprese inizieranno nella primavera del 2020."/>
  </head>
  <body>
    <article>
      <h1>Animali Fantastici 3: rivelati molti dettagli sulla lavorazione del nuovo film</h1>
      <address><time datetime="2019-11-06T10:15:00+00:00">06 Nov 2019, 10:15</time> by <a rel="author">Mabelle Sasso</a></address>
      <p>Ha preso il via la produzione del terzo capitolo della saga cinematografica di <b>Animali Fantastici</b>. Le riprese del sequel de I Crimini di Grindelwald inizieranno nella <b>primavera del 2020</b>. In un comunicato ufficiale <b>Warner Bros.</b> ha rivelato diversi dettagli riguardo al terzo film ambientato nel passato del mondo magico, inclusi l’annuncio del <b>cast</b>, della <b>produzione</b> e i <b>luoghi</b> in cui saranno eseguite le riprese.</p>
      <figure>
        <img src="https://www.tomshw.it/images/images/2019/11/animali-fantastici-3-61006.jpg"/>
      </figure>
      <p>Vedremo quindi il ritorno di molti dei personaggi che hanno interpretato un ruolo principale nei precedenti lungometraggi. Tra questi ovviamente troveremo nuovamente <b>Eddie Redmayne</b> nel ruolo di Newt Scamander, <b>Jude Law</b> come Albus Silente e <b>Johnny Depp</b> nei panni di Gellert Grindelwald. Al loro fianco faranno ritorno anche Ezra Miller (Credence/Aurelius Dumbledore), Alison Sudol (Queenie Goldstein), Dan Fogler (Jacob Kowalski) e Katherine Waterston (Tina Goldstein).</p>
      <p>Tra i personaggi che avranno un ruolo più rilevante in questo terzo capitolo della saga troveremo l’attrice <b>Jessica Williams</b>, apparsa brevemente ne I Crimini di Grindelwald. L’attrice rivestirà nuovamente i panni di Eulalie Hicks, professoressa di incantesimi della scuola americana di magia e stregoneria di <b>Ilvermorny</b>.<br/>In questo nuovo film gli spettatori avranno la possibilità di conoscere nuovi dettagli sull’ambientazione del Wizarding World, che dopo aver mostrato la New York e la Parigi degli anni ‘20 darà spazio al Brasile e alla città di <b>Rio de Janeiro</b>. La città carioca sarà così teatro di una parte consistente degli avvenimenti narrati nel terzo film.</p>
      <figure>
        <img src="https://www.tomshw.it/images/images/2019/11/animali-fantastici-3-61007.jpg"/>
      </figure>
      <p>Animali Fantastici 3 avrà la sceneggiatura firmata da J.K. Rowling e Steve Kloves e sarà diretto ancora una volta da David Yates. David Heyman, J.K. Rowling, Steve Kloves, Lionel Wigram, Tim Lewis,Neil Blair, Danny Cohen, Josh Berger e Courtenay Valenti ricopriranno invece il ruolo di produttori.<br/>Il terzo capitolo della saga, che al momento non ha ancora un titolo definitivo, sarà proiettato nelle sale a partire dal <b>12 novembre 2020</b>.</p>
      <blockquote>Lo snaso è uno degli animali fantastici più amati. A <a href="https://toms.it/Xr6l0">questo link</a> di Amazon trovate il suo peluche.</blockquote>
    </article>
  </body>
</html>