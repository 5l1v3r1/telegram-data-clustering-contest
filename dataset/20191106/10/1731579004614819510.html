<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobileworld.it/2019/11/06/golf-clash-sfide-1-vs-1-tempo-reale-gli-amanti-del-golf-arcade-240568/"/>
    <meta property="og:site_name" content="MobileWorld"/>
    <meta property="article:published_time" content="2019-11-06T10:48:25+00:00"/>
    <meta property="og:title" content="Golf Clash, sfide 1 vs. 1 in tempo reale per gli amanti del golf arcade"/>
    <meta property="og:description" content="&quot;Ora seleziona la potenza del tuo swing, suggerisco un tocco leggero. Hai selezionato massima potenza di tiro&quot;: non si può parlare di un gioco legato al mo"/>
  </head>
  <body>
    <article>
      <h1>Golf Clash, sfide 1 vs. 1 in tempo reale per gli amanti del golf arcade</h1>
      <address><time datetime="2019-11-06T10:48:25+00:00">06 Nov 2019, 10:48</time> by <a rel="author" href="https://www.mobileworld.it/author/lorexae/" target="_blank">Lorenzo Delli</a></address>
      <p>“Ora seleziona la potenza del tuo swing, suggerisco un tocco leggero. <i>Hai selezionato</i> massima potenza di tiro”: non si può parlare di un gioco legato al mondo del golf senza citare il mitico sketch dei Simpson! <b>Golf Clash</b> non è esattamente una novità, ma la sua presenza ai <b>Lucca Comics &amp; Games</b>  ci ha spinto a dargli una chance. Il titolo firmato <a href="https://play.google.com/store/apps/developer?id=Playdemic">Playdemic</a> era in prova sui nuovi <a href="https://www.androidworld.it/2019/10/24/motorola-moto-g8-plus-moto-e6-play-caratteristiche-uscita-prezzo-675032/">Moto G8 Plus</a> allo stand di Motorola nel bel mezzo dell’Esports Village, vicino alla Esports Cathedral.</p>
      <p><b>Golf Clash</b> è uno di quei classici giochi da smartphone con <b>interfaccia</b> <b>verticale</b>. Appartiene quindi a quel genere di titoli da giocare praticamente in ogni occasione, senza doversi concentrare ad utilizzare miriadi di comandi come in un <a href="https://www.mobileworld.it/2019/10/01/call-of-duty-mobile-disponibile-gratuitamente-oggi-android-ios-foto-video-235409/">Call of Duty: Mobile</a> o simili. Necessita comunque di un minimo di <b>concentrazione</b> e, più che altro, di <b>buoni</b> <b>riflessi</b>. Come accennato nel titolo si tratta di un’esperienza arcade, non prettamente simulativa.</p>
      <p>Il concetto è semplice: si avvia una partita depositando un certo numero di crediti (di quelli che si guadagnano anche in game) e <b>si sfida online un altro giocatore</b> pescato casualmente tra le migliaia di giocatori da tutto il mondo (solo su Android ha 10 milioni di download). La sfida è <b>divisa in turni</b> e ovviamente l’obiettivo è quello di spedire la palla in buca con il minor numero di tiri possibili. Il vincitore guadagna una somma che può investire per partecipare ad altre partite, a tornei o per migliorare il proprio “arsenale”.</p>
      <figure>
        <img src="https://www.mobileworld.it/wp-content/uploads/2019/11/Golf-Clash-800x533.jpg"/>
      </figure>
      <p>A tal proposito dovrete alternare<b> varie tipologie di mazze </b>(a seconda che siate sul green, sul fairway o sul bunker), fare attenzione alle condizioni atmosferiche e all’eventuale conformazione del campo da gioco. Il tutto si risolve <b>con l’utilizzo di un solo dito</b>: si trascina per mirare, si trascina per caricare il colpo e si rilascia al momento giusto, se ci riuscite ovviamente, grazie ad appositi indicatori che si muovono a velocità variabili. Il funzionamento di alcune dinamiche deriva in parte dai giochi in stile <b>Clash</b>: vincendo si sbloccano forzieri che contengono parti di mazze sempre più rare e potenti. I forzieri, esattamente come un Clash Royale, richiedono un certo tempo per l’apertura. Ogni giorno il gioco ve ne regala almeno un paio.</p>
      <p>Potreste già averlo capito a questo punto: si tratta di un gioco free-to-play comprensivo di acquisti in-app. <b>Per scalare le classifiche</b> c’è chi ovviamente investe somme più o meno cospicue, ma siete liberissimi di affrontare il tutto senza sborsare un centesimo. Ci sono vari utenti anche nelle recensioni sul Play Store che riescono a godersi il tutto senza appunto sfruttare gli acquisti. Ovviamente non mancano le recensioni negative, molte dipendono però da un problema che <b>Golf</b> <b>Clash</b> ha riscontrato con uno degli ultimi aggiornamenti, problema che oramai dovrebbe essere risolto. In ogni caso vi lasciamo con i link per scaricarlo e provarlo sui vostri smartphone.</p>
      <p>
        <a href="https://apps.apple.com/it/app/golf-clash/id1089225191">Disponibile su AppStore</a>
      </p>
      <p>
        <a href="https://play.google.com/store/apps/details?id=com.playdemic.golf.android&amp;hl=it&amp;showAllReviews=true">Disponibile su Google Play</a>
      </p>
      <figure>
        <iframe src="https://www.youtube.com/embed/AE26Fgq1_1Q" width="640" height="360" data-service="Youtube" scrolling="no"/>
      </figure>
    </article>
  </body>
</html>