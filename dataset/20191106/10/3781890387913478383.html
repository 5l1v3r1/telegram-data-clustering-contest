<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740316"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T10:03:00+00:00"/>
    <meta property="og:title" content="ฝรั่งแหกคุกศาลพัทยาสิ้นใจแล้ว เผยเมียรอดท้อง3เดือน"/>
    <meta property="og:description" content="ตำรวจเผยคืบหน้าจับแก๊งแหกคุก แฉมีคนช่วยหลบหนี 10 ราย ยันไม่ได้ทำเป็นขบวนการเหตุไม่มีการว่าจ้าง ล่าสุดนักโทษฝรั่งเสียชีวิต เมียสาวรอดท้อง 3 เดือน"/>
  </head>
  <body>
    <article>
      <h1>ฝรั่งแหกคุกศาลพัทยาสิ้นใจแล้ว เผยเมียรอดท้อง3เดือน</h1>
      <address>
        <time datetime="2019-11-06T10:03:00+00:00">06 Nov 2019, 10:03</time>
      </address>
      <p>
        <b>ตำรวจเผยคืบหน้าจับแก๊งแหกคุก แฉมีคนช่วยหลบหนี 10 ราย ยันไม่ได้ทำเป็นขบวนการเหตุไม่มีการว่าจ้าง ล่าสุดนักโทษฝรั่งเสียชีวิต เมียสาวรอดท้อง 3 เดือน</b>
      </p>
      <p>เมื่อวันที่ 6 พ.ย. พล.ต.ท.ศตวรรษ หิรัญบูรณะ ผช.ผบ.ตร. เปิดเผยถึงความคืบหน้าหลังจับกุมตัว 3 นักโทษแหกคุกที่หลบหนีจากศาลพัทยา ว่า กลุ่มคนร้ายที่หลบหนีมีบุคคลเข้าไปช่วยเหลือประมาณ 10 คน ซึ่งจะดำเนินคดีต่อไป แต่ไม่ได้เรียกว่าเป็นขบวนการและไม่มีการว่าจ้าง เป็นเพียงการพูดคุยกันเองของผู้ต้องหาที่รู้จักกันในระหว่างฝากขัง และพยายามขอความช่วยเหลือจากพรรคพวกที่รู้จักกัน จากการสืบสวนทราบว่านักโทษชาวต่างชาติ นายบาร์ท อัลเลน เฮลมัส อายุ 40 ปี สันชาติอเมริกัน (MR.BART ALLEN HELMUS) พูดไทยไม่ได้ และทนต่อสภาพอากาศไม่ไหว ประกอบกับพบว่าภรรยา น.ส.สิรินภา วิเศษฤทธิ์ ตั้งครรภ์อายุ 3 เดือน อาจทำให้นักโทษชาวต่างชาติรายนี้เครียดและบอกกับภรรยาว่าไม่ยอมมอบตัวแต่จะยอมตาย<br/><br/>ทั้งนี้พบว่านายบาร์ท ใช้อาวุธปืนขนาด 9 มม. ลงมือยิงแฟนสาวที่ศีรษะบาดเจ็บเล็กน้อย ก่อนจะยิงใส่เจ้าหน้าที่ 4 -5 นัด จากนั้นจ่อยิงศีรษะตัวเองอาการสาหัส และถูกหามส่งรพ.สมเด็จพระยุพราช ล่าสุดมีรายงานอย่างไม่เป็นทางการว่านายบาร์ท มีอาการสมองตาย แต่ยังมีชีพจร ซึ่งหากอาการไม่ดีขึ้นปล่อยไว้นานกว่า 5 ชม. ในทางการแพทย์จะถือว่าเสียชีวิตแล้ว. <br/><br/><b>อ่านข่าวที่เกี่ยวข้อง...</b><br/><br/><b>- <a href="https://www.dailynews.co.th/crime/740256">ซิว3แสบแหกคุกศาลพัทยา ฝรั่งสู้!ยิงแฟนเจ็บตัวเองสาหัส</a></b><br/><br/><b>- <a href="https://www.dailynews.co.th/crime/740274">นาทีหามฝรั่งหิ้วปีกแฟนสาว ยิงตัวเองสาหัส-ก่อนถึงหมอ</a><br/><br/>- <a href="https://www.dailynews.co.th/crime/740171">'แก๊งแหกคุก'ใช้ชีวิตแลกอิสรภาพ! 'ทนไม่ได้ถ้าติดคุกอีก'</a></b></p>
    </article>
  </body>
</html>