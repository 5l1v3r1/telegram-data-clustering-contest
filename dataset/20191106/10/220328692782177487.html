<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/sasho-kadiev-trgva-na-turne-v-sashch-406006.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-06T10:34:52+00:00"/>
    <meta property="og:title" content="Сашо Кадиев тръгва на турне в САЩ"/>
    <meta property="og:description" content="9 популярни мъже ще правят компания на Деси Стоянова в „Преди обед“"/>
  </head>
  <body>
    <article>
      <h1>Сашо Кадиев тръгва на турне в САЩ</h1>
      <address><time datetime="2019-11-06T10:34:52+00:00">06 Nov 2019, 10:34</time> by <a rel="author">Агенция Стандарт</a></address>
      <p>Оригиналните авторски рубрики и любопитни промени са запазена марка на „Преди обед“, а от 7 ноември екипът на предаването е подготвил нова порция изненади, с които ще продължи да провокира интереса на зрителите.</p>
      <p>От този четвъртък на стола на Сашо Кадиев до Деси Стоянова в новото високотехнологично студио на bTV ще седнат 9 популярни мъже, които са живото доказателство, че кавалерството не е отживелица. Различен поглед към най-интересните теми и гости от деня в компанията на чаровната водеща ще отправят Калин Сърменов, Башар Рахал, Део, Криско, Иво Танев, Ивайло Нойзи Цветков, Косьо Филипов, Дани Петканов и Любо Нейков. А какви изненади са подготвили те и ще заместят ли достойно Сашо Кадиев - зрителите на bTV ще могат да проверят сами всеки делничен ден от 7 до 20 ноември, от 9.30 – „та чааак до обедните новини“.</p>
      <p>През това време обичаният актьор и водещ на най-гледаното ТВ предаване в своя часови слот ще бъде на театрално турне в САЩ с постановката „Горката Франция“. Комедията, посветена на сблъсъка между поколенията, ще се играе в 7 американски града: Бостън (8.11), Торонто (9.11), Чикаго (10.11), Лас Вегас (12.11), Атланта (15.11), Сиатъл (16.11) и Лос Анджелис (Ориндж Каунти – 17.11). Макар и отвъд океана, по време на престоя си в САЩ, вечно усмихнатата екранна половинка на Деси Стоянова обещава да държи в течение зрителите „къде е Сашко?“.</p>
    </article>
  </body>
</html>