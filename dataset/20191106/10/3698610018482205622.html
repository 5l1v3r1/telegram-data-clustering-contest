<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/vishinskiy-ne-priyide-v-ukrayinu-na-zasidannya-sudu-328664_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T10:53:00+00:00"/>
    <meta property="og:title" content="Вишинський не приїде в Україну на засідання суду"/>
    <meta property="og:description" content="За словами російського пропагандиста, сьогодні його виписали з лікарні, де він проходив медобстеження."/>
  </head>
  <body>
    <article>
      <h1>Вишинський не приїде в Україну на засідання суду</h1>
      <h2>За словами російського пропагандиста, сьогодні його виписали з лікарні, де він проходив медобстеження.</h2>
      <address>
        <time datetime="2019-11-06T10:53:00+00:00">06 Nov 2019, 10:53</time>
      </address>
      <p>Головред "РИА Новости – Украина" <a href="https://dt.ua/UKRAINE/vishinskiy-priyide-v-kiyiv-na-nastupne-zasidannya-sudu-advokat-323736_.html"><b>Кирило Вишинський</b></a> не буде присутнім на сьогоднішньому засіданні суду у Києві. Як заявив Вишинський російському агентству "ТАСС", у середу його виписали з лікарні, і він "фізично" не може приїхати в Україну.</p>
      <p>"Сьогодні вранці виписаний з Першого меду (Першого державного медичного університету ім. Сеченова, - ред.), де проходив медичне обстеження. І просто фізично не можу опинитися [в Києві]", - сказав він.</p>
      <p>За словами Вишинського, під час обстеження він дізнався про проблеми зі здоров'ям.</p>
      <p>Адвокат Вишинського Андрій Доманський в коментарі "<a href="https://www.pravda.com.ua/rus/news/2019/11/6/7231127/">Українській правді</a>" повідомив про те, що засідання призначене на 13:00 у Подільському райсуді Києва. Він прийде на засіданні суду й сьогодні спілкуватиметься із Вишинським. Якщо його клієнт не зможе з'явитися в суд, то Доманський клопотатиме про перенесення розгляду справи.</p>
      <p>При цьому він зазначив, що засідання не переноситимуть вічно. Адвокат може клопотати про можливість відеозв'язку, якщо Вишинський не зможе брати участь у засіданнях.</p>
      <p>У вересні Вишинський <a href="https://dt.ua/UKRAINE/golovniy-redaktor-ria-novosti-ukraina-vishinskiy-zayaviv-scho-yogo-nibito-gospitalizuvali-v-moskvi-323458_.html"><b>не прибув до суду</b></a> нібито через госпіталізацію.</p>
      <p>28 серпня Київський апеляційний суд скасував постанову Подільського районного суду Києва про продовження арешту Вишинського. Обвинуваченого <b><a href="https://dt.ua/UKRAINE/kirila-vishinskogo-vipustili-iz-sizo-321841_.html">звільнили з-під варти під особисте зобов'язання</a></b>.</p>
      <p>7 вересня відбувся <b><a href="https://dt.ua/UKRAINE/zmi-opublikuvali-spiski-obminu-utrimuvanimi-osobami-322900_.html">обмін утримуваними особами між Україною і Росією у форматі "35 на 35"</a></b>. До Москви полетіли, зокрема, головред пропагандистського видання "РИА Новости Украина" <b><a href="https://dt.ua/UKRAINE/vishinskiy-dav-zgodu-na-uchast-v-obmini-u-formati-35-na-35-sargan-321906_.html">Кирило Вишинський</a></b> і колишній командир роти ППО угруповання "ДНР" <b><a href="https://dt.ua/POLITICS/dlya-zvilnennya-cemaha-ukrayinska-vlada-pishla-na-porushennya-yuridichnih-procedur-oglyadach-322830_.html">Володимир Цемах – ключовий фігурант справи MH17</a></b>.</p>
      <p>15 травня минулого року співробітники Служби безпеки України спільно з прокуратурою АР Крим повідомили про розкриття діяльності мережі медіаструктур, підконтрольних Російській Федерації. Зокрема, <a href="https://dt.ua/UKRAINE/sbu-provodit-obshuki-v-ofisi-ria-novosti-ukraina-zatrimano-direktora-277780_.html"><b>провели обшуки в офісі "РИА Новости Украина" і затримали керівника видання Кирила Вишинського</b></a>. Йому вручили повідомлення про підозру за статтею 111 Кримінального кодексу - державна зрада.</p>
      <p>За даними слідства, на проведення підривної діяльності проти України <a href="https://dt.ua/POLITICS/kerivnictvo-ria-novosti-ukrayini-schomisyachno-otrimuvalo-53-tis-yevro-na-antiukrayinsku-diyalnist-sbu-277818_.html"><b>Вишинський отримував щомісяця 53 тисячі євро</b></a>. Видання публікувало матеріали, які виправдовують анексію Криму, а також на підтримку терористичних угруповань "ДНР" і "ЛНР".</p>
      <p>Докладніше читайте в статті Валентини Самар <a href="https://dt.ua/internal/sprava-vishinskogo-yak-dzerkalo-viyni-317290_.html"><b>"Справа Вишинського" як дзеркало війни</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3Rhc3MucnUv">ТАСС</a> / <a href="https://dt.ua/go/aHR0cDovL3d3dy5wcmF2ZGEuY29tLnVhLw==">Українська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>