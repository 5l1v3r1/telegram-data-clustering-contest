<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-girl-child-dies-in-waiting-for-doctor-at-noida-district-hospital-2834849.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T10:48:02+00:00"/>
    <meta property="og:title" content="सरकारी अस्पताल में डॉक्टर के इंतजार में निमोनिया से पीड़ित बच्ची की मौत"/>
    <meta property="og:description" content="पांच वर्षीय मरीज बेटी को लेकर डॉक्टर के इंतजार में मां खड़ी रही। इसी दौरान बच्ची की मौत हो गई। मंगलवार को निमोनिया से पीड़ित बच्ची को इलाज के लिए लाया गया था। परिजनों ने डॉक्टरों पर इलाज में..."/>
  </head>
  <body>
    <article>
      <h1>सरकारी अस्पताल में डॉक्टर के इंतजार में निमोनिया से पीड़ित बच्ची की मौत</h1>
      <address><time datetime="2019-11-06T10:48:02+00:00">06 Nov 2019, 10:48</time> by <a rel="author">नोएडा | वरिष्ठ संवाददाता</a></address>
      <p>पांच वर्षीय मरीज बेटी को लेकर डॉक्टर के इंतजार में मां खड़ी रही। इसी दौरान बच्ची की मौत हो गई। मंगलवार को निमोनिया से पीड़ित बच्ची को इलाज के लिए लाया गया था। परिजनों ने डॉक्टरों पर इलाज में लापरवाही का आरोप लगाते हुए हंगामा किया। अस्पताल प्रबंधन ने मामले की गंभीरता को देखते हुए पुलिस को बुलाया। पुलिस ने हस्तक्षेप कर परिजनों को शांत कराया।</p>
      <p>सेक्टर-49 के बरौला निवासी विनीत वाल्मिकी तेज बुखार आने पर बच्ची को नोएडा जिला अस्पताल लेकर आए थे। विनीत ने डॉक्टर पर आरोप लगाया कि डॉक्टर ने इलाज में देरी की जिससे बच्ची की मौत हो गई। उन्होंने बताया कि पत्नी सुनीता मंगलवार सुबह करीब आठ बजे पांच वर्षीय बच्ची नंदनी को लेकर जिला अस्पताल पहुंची। जहां बाल रोग ओपीडी संख्या-151 में बैठे डॉक्टरों ने इलाज से पहले बच्ची का एक्सरे कराकर लाने को कहा। पत्नी बच्ची को गोद में लेकर एक्सरे कराने गई। एक्सरे कराने के 15 मिनट बाद दोबारा डॉक्टर को दिखाने ओपीडी में गईं लेकिन यहां डॉक्टर नहीं मिले।</p>
      <p>दो घंटे तक यहां इंतजार के बाद भी डॉक्टर नहीं मिले। इसके चलते लाइन में लगे-लगे बच्ची की मौत हो गई। इसकी जानकारी मिलते ही जिला अस्पताल प्रबंधन बच्ची को आपातकालीन विभाग में इलाज के लिए ले गए। जहां सीपीआर देने के करीब 15 मिनट बाद बच्ची को मृत घोषित कर दिया गया। इसकी शिकायत सेक्टर-20 कोतवाली में भी की गई है। साथ ही, जिला अस्पताल प्रबंधन से लापरवाही बरतने वाले डॉक्टर पर कार्रवाई की मांग की है।</p>
      <p>
        <b>आरोप : डॉक्टर मीटिंग में थे</b>
      </p>
      <p>परिजनों ने बताया कि ओपीडी में डॉक्टर के नहीं रहने पर उनके बारे में जानकारी ली गई। पता चला कि डॉक्टर सीएमएस के साथ बैठक में हैं। लखनऊ से अधिकारी आए हुए थे। डॉक्टर ओपीडी में दो घंटे तक नहीं रहे। जिससे बच्ची की जान चली गई। अगर समय रहते इलाज होता तो जान बच सकती थी।</p>
      <p><b>''</b>एक्सरे रिपोर्ट के अनुसार बच्ची निमोनिया से पीड़ित थी। उसे गंभीर हालत में जिला अस्पताल लाया गया। बच्ची को बचाने की पूरी कोशिश की गई। आरोप को देखते हुए जांच भी कराई जाएगी।<b>''</b> <b>-डॉ. वंदना शर्मा</b>, मुख्य चिकित्सा अधीक्षक, जिला अस्पताल</p>
    </article>
  </body>
</html>