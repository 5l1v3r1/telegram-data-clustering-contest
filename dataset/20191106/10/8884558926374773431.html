<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/papirnati-bolniski-listi-le-se-do-konca-januarja-2"/>
    <meta property="og:site_name" content="Primorske novice"/>
    <meta property="article:published_time" content="2019-11-06T10:02:14+00:00"/>
    <meta property="og:title" content="Papirnati bolniški listi le še do konca januarja 2020"/>
    <meta property="og:description" content="Izvajalci zdravstvenih storitev po celotni Sloveniji bodo v novembru in decembru začeli postopno izdajati elektronske bolniške liste. Zavod za zdravstveno zavarovanje Slovenije (ZZZS) uvaja elektronsko rešitev, ki bo omogočala postopno nadomestitev papirnatega obrazca, ki se bo s februarjem 2020 bolj ali manj poslovil."/>
  </head>
  <body>
    <article>
      <h1>Papirnati bolniški listi le še do konca januarja 2020</h1>
      <address><time datetime="2019-11-06T10:02:14+00:00">06 Nov 2019, 10:02</time> by <a rel="author">Silva Križman, Sta</a></address>
      <p>
        <b>Izvajalci zdravstvenih storitev po celotni Sloveniji bodo v novembru in decembru začeli postopno izdajati elektronske bolniške liste. Zavod za zdravstveno zavarovanje Slovenije (ZZZS) uvaja elektronsko rešitev, ki bo omogočala postopno nadomestitev papirnatega obrazca, ki se bo s februarjem 2020 bolj ali manj poslovil.</b>
      </p>
      <figure>
        <img src="https://static.primorske.si/foto/highres/politika/718584_254-bolniski_list.jpg"/>
        <figcaption>Papirnati bolniški listi bodo kmalu le še zgodovina. </figcaption>
      </figure>
      <p><b>SLOVENIJA</b> &gt; Obrazec o upravičeni zadržanosti z dela bodo med drugim še vedno tiskali za zaposlene pri fizičnih osebah in za zaposlene pri tujih organizacijah ter konzularnih in diplomatskih predstavništvih v Sloveniji, so pojasnili na ZZZS.</p>
      <p>Pilotna uvedba elektronskega bolniškega lista, v kateri so sodelovali nekateri zdravstveni domovi in štirje zasebniki, se je začela 3. septembra. “Bila je izredno koristna, saj je bilo ugotovljenih več manjših pomanjkljivosti in napak, ki so bile odpravljene. To je omogočilo boljšo pripravo navodil in informacijskih rešitev, ki so sedaj pripravljene na nacionalno uvedbo,” so navedli na ZZZS.</p>
      <p>Nacionalna uvedba elektronskega bolniškega lista bo tako potekala do konca leta, ko se morajo v sistem vključiti vsi zdravstveni izvajalci. V prehodnem obdobju do začetka februarja bodo zdravniki sicer še vedno izdajali tudi papirnati obrazec.</p>
      <p>Od februarja bodo delodajalci morali za zaposlene za začasne zadržanosti od dela obvezno prevzemati elektronski bolniški list prek spletnega sistema SPOT (prej eVEM). Delodajalci bodo zato morali pravočasno prilagoditi svojo informacijsko opremo, pozivajo na ZZZS, ki bo predvidoma do novega leta za delodajalce pripravil informacijsko rešitev.</p>
      <p>Na ZZZS so prepričani, da bo uvedba elektronskega bolniškega lista pomembno razbremenila družinske zdravnike. Pričakujejo namreč, da se bo s časom zmanjšalo število obiskov zavarovancev v ambulantah, saj jim zgolj zaradi pridobitve bolniškega lista ne bo treba obiskati zdravnika, če bo ta ocenil, da pregled ob zaključku bolniške odsotnosti ni potreben.</p>
      <p>Do novosti so sicer nekoliko skeptični v zdravniških vrstah, saj ocenjujejo, da prinaša dodatne administrativne obremenitve za zdravnike.</p>
      <p>Sicer pa naj bi uvedba elektronskih bolniških listov poenostavila tudi oddaje zahtevkov za refundacijo nadomestila plače na ZZZS. Vlogi namreč po novem ne bo treba prilagati originalnega ali skeniranega bolniškega lista, saj ga bo lahko delodajalec prevzel kadarkoli in tudi že pripravil zahtevek.</p>
    </article>
  </body>
</html>