<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/06/egyre-csak-csuszik-a-biztosjeloltek-koztuk-varhelyi-meghallgatasa"/>
    <meta property="og:site_name" content="euronews"/>
    <meta property="article:published_time" content="2019-11-06T10:55:40+00:00"/>
    <meta property="og:title" content="Egyre csak csúszik a biztosjelöltek, köztük Várhelyi meghallgatása"/>
    <meta property="og:description" content="Sajtóhírek szerint az is egyre bizonytalanabb, hogy megkapja-e az Orbán által kinézett bővítési portfóliót a magyar jelölt."/>
  </head>
  <body>
    <article>
      <h1>Egyre csak csúszik a biztosjelöltek, köztük Várhelyi meghallgatása</h1>
      <address><time datetime="2019-11-06T10:55:40+00:00">06 Nov 2019, 10:55</time> by <a rel="author">Euronews </a></address>
      <p>A francia és magyar jelölt után tegnap végre a románok is megnevezték új biztosjelöltjüket, Siegfried Muresan néppárti EP-képviselőt, ámde az Európai Bizottság megalakítása ennek ellenére tovább csúszik.</p>
      <p>Az Ursula von der Leyen által vezetett jövőbeni testület felállását december elejére vízionálták, ám a három új jelölt összeférhetetlenségi vizsgálatát, mely eredetileg <a href="https://www.europarl.europa.eu/meetdocs/2014_2019/plmrep/COMMITTEES/JURI/DV/2019/11-06/Order-of-business_06112019_EN.pdf">november hetedikére, vagyis most csütörtökre volt kiírva, elnapolták</a>.</p>
      <p>Eközben a 444.hu arról ír, hogy brüsszeli források szerint egyre biztosabb: Várhelyi nem az EU bővítését felügyelheti majd, hanem a közlekedési ügyeket, és maga Várhelyi is egyre inkább így készül.</p>
      <p>Orbán új jelöltjét Ursula von der Leyen, az Európai Bizottság megválasztott elnöke bár elfogadta, azt nem erősítette meg, hoyg bővítési biztosként számítana rá. Maga Orbán is arról nyilatkozott a Türk Tanács ülésén, hogy harcolnak ezért a portfólióért. Brüsszelben viszont a 444 információi szerint megütközést keltett, hogy Orbán ígéretet tesz a leendő biztos nevében, mert Várhelyi nem a budapesti kormány beosztottja lesz, ha megválasztják biztosnak.</p>
    </article>
  </body>
</html>