<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/06/abitazioni-e-negozi-in-centro-agevolazioni-ed-incentivi/1321644/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-06T10:03:39+00:00"/>
    <meta property="og:title" content="Abitazioni e negozi in centro: agevolazioni ed incentivi"/>
    <meta property="og:description" content="TREIA - I bandi verranno presentati nel corso di un’assemblea pubblica venerdì 8 novembre alle 21 all’aula multimediale del comune"/>
  </head>
  <body>
    <article>
      <h1>Abitazioni e negozi in centro: agevolazioni ed incentivi</h1>
      <h2>TREIA - I bandi verranno presentati nel corso di un’assemblea pubblica venerdì 8 novembre alle 21 all’aula multimediale del comune</h2>
      <address><time datetime="2019-11-06T10:03:39+00:00">06 Nov 2019, 10:03</time> by <a rel="author">Gabriele Censi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F06%2Fabitazioni-e-negozi-in-centro-agevolazioni-ed-incentivi%2F1321644%2F">Condividi119</a><a href="https://twitter.com/intent/tweet?text=Abitazioni+e+negozi+in+centro%3A++agevolazioni+ed+incentivi&amp;url=https%3A%2F%2Fwww.cronachemaceratesi.it%2F2019%2F11%2F06%2Fabitazioni-e-negozi-in-centro-agevolazioni-ed-incentivi%2F1321644%2F">Tweet</a>Email119 Condivisioni</p>
      <p> </p>
      <p><b>Incentivi al recupero del patrimonio immobiliare e sostegno alle attività commerciali del centro storico: è quanto ha deliberato la giunta comunale di Treia la scorsa settimana. I bandi, in corso di  pubblicazione, verranno presentati alla cittadinanza nel corso di un’assemblea pubblicata venerdì 8 novembre alle 21 all’aula multimediale del comune di Treia (via Cavour 29).  </b>Come previsto nelle linee programmatiche approvate in consiglio a luglio, sono stati individuati interventi per la rivitalizzazione ed il rilancio del centro storico. Al fine di favorire la ristrutturazione edilizia da parte dei privati cittadini e l’apertura di nuove attività produttive, compresi i nuovi investimenti delle attività esistenti, potranno essere concesse agevolazioni a mutui o prestiti contratti a tale scopo entro l’anno solare in corso, erogando un contributo pari al tasso d’interesse applicato al mutuo nella misura massima del 2% annuo. Sostegno anche agli interventi particolari e minimali di riqualificazione delle facciate dei fabbricati, della sostituzione degli infissi, delle grondaie e delle parti visibili da via pubblica (anche condominiali), di riqualificazione e di ampliamento di negozi o attività produttive in genere (per rinnovo locali, nuovi mobili, lavori edili di qualsiasi natura) di importo inferiore a 25mila euro. Può essere riconosciuto un contributo in conto capitale pari al 20% degli investimenti effettuati fino ad un valore massimo di 5.000 euro. Infine è previsto il sostegno delle nuove attività commerciali che si insediano nel centro storico, con un contributo, per 3 annualità, pari al 50% del canone di locazione pagato, destinata a tutte le nuove iniziative imprenditoriali intraprese o avviate dal 1 gennaio 2019 al 31 dicembre 2019 all’interno del centro storico di Treia sia in caso di inizio nuova attività sia in caso di subingresso in attività precedentemente avviate, compreso l’affitto d’azienda o compravendita di azienda, tale agevolazione concessa sui canoni di locazione non potrà superare il limite massimo di 6.000 euro annui.</p>
      <figure>
        <img src="https://cdn.cronachemaceratesi.it/wp-content/uploads/2019/11/Treia_piazza-325x194.jpg"/>
      </figure>
      <p><b>«</b>Con questa iniziativa, che riprende quelle portate avanti dalla giunta precedente, si creano le condizioni per un rilancio vero del centro storico – spiega l’amministrazione – si spera che al nuovo bando aderiscano, come avvenuto negli ultimi anni, imprenditori e giovani, pronti a cogliere questa opportunità e ripopolare il centro storico<b>»</b>. Il regolamento sarà consultabile sul sito istituzionale del Comune di Treia.</p>
    </article>
  </body>
</html>