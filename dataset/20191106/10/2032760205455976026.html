<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88819"/>
    <meta property="og:site_name" content="Denník politika"/>
    <meta property="article:published_time" content="2019-11-06T10:35:05+00:00"/>
    <meta property="og:title" content="Ide o politickú nomináciu a rozhodnutie o Glváčovi tak musia podľa Danka prijať smeráci"/>
    <meta property="og:description" content="6.11.2019 (Webnoviny.sk) – Rozhodnutie o Martinovi Glváčovi musí podľa predsedu Národnej rady SR Andreja Danka prijať strana Smer-SD. Ako uviedol pre agentúru SITA, ide o politickú nomináciu, takže odvolať ho môže buď strana Smer-SD, alebo plénum Národnej rady SR."/>
  </head>
  <body>
    <article>
      <h1>Ide o politickú nomináciu a rozhodnutie o Glváčovi tak musia podľa Danka prijať smeráci</h1>
      <address><time datetime="2019-11-06T10:35:05+00:00">06 Nov 2019, 10:35</time> by <a rel="author">Webnoviny</a></address>
      <p>6.11.2019 (Webnoviny.sk) – Rozhodnutie o Martinovi Glváčovi musí podľa predsedu Národnej rady SR Andreja Danka prijať strana Smer-SD. Ako uviedol pre agentúru SITA, ide o politickú nomináciu, takže odvolať ho môže buď strana Smer-SD, alebo plénum Národnej rady SR.</p>
      <h3>Údajná komunikácia s Kočnerom</h3>
      <p>Danko zároveň zdôraznil, že ak by Glváč skončil na poste podpredsedu parlamentu, Smer-SD nominuje nového podpredsedu, keďže im tento post prináleží.</p>
      <p>Glváč čelí tlaku na odstúpenie od 21. októbra pre jeho údajnú komunikáciu s Marianom Kočnerom cez aplikáciu Threema.</p>
      <p>Ďalšiu údajnú komunikáciu medzi Glváčom a Kočnerov z rokov 2014 až 2016 cez aplikáciu Viber zverejnil líder opozičného hnutia Obyčajní ľudia a nezávislé osobnosti (OĽaNO) Igor Matovič.</p>
      <h3>Pokus o odvolanie</h3>
      <p>Glváč tvrdil, že ho zverejnená komunikácia nijako nediskvalifikuje ani nepoukazuje na žiadne porušenie zákona či zneužívanie postavenia verejného činiteľa. S Kočnerom sa vraj nestretol od roku 2012 a Matovičovi hrozil trestným oznámením.</p>
      <p>Opozícia sa preto 29. októbra pokúsila odvolať Glváča z funkcie podpredsedu Národnej rady SR. Parlament však neschválil program mimoriadnej schôdze, keďže za hlasovalo 67 z 138 prítomných poslancov. Glváč v reakcii na to v ten deň vyhlásil, že sa v krátkom čase rozhodne, či odstúpi z funkcie podpredsedu parlamentu.</p>
      <p>Glváč však zatiaľ žiaden krok neoznámil a stranícky šéf Robert Fico v utorok vyhlásil, že bude rešpektovať akékoľvek jeho rozhodnutie a kritizoval opozíciu vrátane Matoviča. Hnutie Obyčajní ľudia a nezávislé osobnosti (OĽaNO) chce preto opätovne odvolávať Glváča. OĽaNO pôvodne chcelo žiadať schôdzu na odvolanie premiéra Petra Pellegriniho (Smer-SD), ak nezabezpečí Glváčov odchod.</p>
      <p>Viac k témam: <a href="https://www.webnoviny.sk/tag/podpredseda-narodnej-rady-sr-nr-sr/"><u>podpredseda Národnej rady SR (NR SR)</u></a>, <a href="https://www.webnoviny.sk/tag/podpredseda-strany-smer-sd/"><u>podpredseda strany Smer-SD</u></a>, <a href="https://www.webnoviny.sk/tag/predseda-narodnej-rady-sr-nr-sr/"><u>predseda Národnej rady SR (NR SR)</u></a>, <a href="https://www.webnoviny.sk/tag/predseda-strany-smer-sd/"><u>predseda strany Smer-SD</u></a><br/>Zdroj: Webnoviny.sk – <a href="https://www.webnoviny.sk/ide-o-politicku-nominaciu-a-rozhodnutie-o-glvacovi-tak-musia-podla-danka-prijat-smeraci/"><u>Ide o politickú nomináciu a rozhodnutie o Glváčovi tak musia podľa Danka prijať smeráci</u></a> © SITA Všetky práva vyhradené.</p>
    </article>
  </body>
</html>