<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/brno-bude-obyvatele-v-krizovych-situacich-varovat-pomoci-aplikace-zachranka-39369"/>
    <meta property="og:site_name" content="mobilenet.cz"/>
    <meta property="article:published_time" content="2019-11-06T10:30:00+00:00"/>
    <meta property="og:title" content="Brno bude obyvatele v krizových situacích varovat pomocí aplikace Záchranka"/>
    <meta property="og:description" content="Stejně jako Praha a Plzeň spojilo Brno síly s hojně využívanou aplikací Záchranka Obyvatelé skrze ni budou dostávat varovná hlášení o vážných událostech na území města Může jít například o upozornění na velké požáry, znečištění pitné vody, chemické havárie atp."/>
  </head>
  <body>
    <article>
      <h1>Brno bude obyvatele v krizových situacích varovat pomocí aplikace Záchranka</h1>
      <address><time datetime="2019-11-06T10:30:00+00:00">06 Nov 2019, 10:30</time> by <a rel="author" href="https://mobilenet.cz/uzivatele/marekvacovsky" target="_blank">Marek Vacovský</a></address>
      <p>
        <b>   •  Stejně jako Praha a Plzeň spojilo Brno síly s hojně využívanou aplikací Záchranka <br/>   •  Obyvatelé skrze ni budou dostávat varovná hlášení o vážných událostech na území města <br/>   •  Může jít například o upozornění na velké požáry, znečištění pitné vody, chemické havárie atp.</b>
      </p>
      <p>„<i>Pomocí aplikace Záchranka budeme jednoduše a efektivně varovat obyvatele Brna před událostmi, které by mohly způsobit újmu na jejich zdraví. Chytrý telefon má dnes v kapse téměř každý, pokud v něm bude mít navíc i aplikaci Záchranka s aktivovanou volbou varovných upozornění z Brna, dozví se o krizové situaci bezprostředně poté, co se stane. Informaci zadá po dohodě s integrovaným záchranným systémem do aplikace pracovník krizového řízení přímo na magistrátu,</i>“ upřesňuje primátorka Markéta Vaňková pro <a href="https://www.brno.cz/brno-aktualne/tiskovy-servis/tiskove-zpravy/a/brno-se-pridava-do-systemu-digitalniho-varovani-obyvatel-v-krizovych-situacich-pomoci-aplikace-zachr/">brno.cz</a>.</p>
      <related>
        <h4>Přečtěte si také</h4>
        <a href="https://mobilenet.cz/clanky/hlavni-mesto-praha-zacne-vyuzivat-aplikaci-zachranka-pro-rychle-varovani-obcanu-37884"/>
      </related>
      <p>V tiskové zprávě zní, že náklady na provoz systému pro Brno bude hradit samotné město s cílem zlepšit ochranu zdraví obyvatel Brna. „<i>Právě při velkých krizových situacích je linka 155 výrazně přetížená. Pokud ale člověk obdrží push notifikaci s informací o události včetně toho, jak se má chovat, navíc s odkazem na krizový portál města nebo kraje, může se problematickému místu vyhnout. Jedná se o logické spojení funkcí mobilní aplikace, která tak již neslouží jen pro kontaktování tísňové linky, ale i pro reverzní komunikaci od záchranného systému směrem k občanům,</i>“ říká Jana Kubalová, náměstkyně pro krizovou připravenost a vzdělávání ZZS Jihomoravského kraje.</p>
      <figure>
        <iframe data-src="https://twitter.com/brnomycity/status/1189513296937914373?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Pokud chce uživatel dostávat upozornění, stačí mu spustit aplikaci Záchranka a v sekci „Informace“ u varovných upozornění mít aktivovaný daný region (zde Brno). „<i>Apelujeme na uživatele, aby také prověřili, že mají pro případ tísňového volání v aplikaci vyplněny veškeré údaje v osobním profilu. Určitě se uživatelé nemusejí bát, že otevřením aplikace dochází ke kontaktování záchranářů. K tomu slouží tísňové tlačítko, které je třeba držet 5 vteřin,</i>“ vysvětluje Maleňák.</p>
      <related>
        <h4>Přečtěte si také</h4>
        <a href="https://mobilenet.cz/clanky/aplikace-zachranka-prinese-prenos-obrazu-z-mista-nehody-a-rozsiri-se-do-madarska-37350"/>
      </related>
      <p>„<i>Každý den pomocí aplikace volá na linku 155 zhruba 50 pacientů. Za dobu fungování byla aplikace využita ve více jak 40 tisících případech pro volání 155. Velké poděkování za dosažení těchto skvělých výsledků patří všem záchranářům, veřejnosti i Nadaci Vodafone, která projekt dlouhodobě podporuje,</i>“ doplnil autor aplikace.</p>
      <related>
        <h4>Přečtěte si také</h4>
        <a href="https://mobilenet.cz/clanky/vyborna-zprava-aplikace-zachranka-se-chlubi-jiz-1-milionem-uzivatelu-38396"/>
      </related>
      <p>„<i>Díky naší více než tříleté podpoře využívá k přivolání pomoci zdarma aplikaci Záchranka už více než milion lidí, pro které se stala samozřejmostí při záchraně lidského života. Teď už ale nejde jen o záchranu jednotlivců, ale o bezpečnost a zdraví celého města. Díky těmto varovným zprávám mohou úřady v jednom okamžiku varovat statisíce obyvatel. Technologie dokáží mnoho, ale až lidé, kteří je využívají, jim dávají smysl. A jsme rádi, že lidská síť kolem Záchranky se neustále rozrůstá,</i>“ uzavírá Jan Fencl z Nadace Vodafone.</p>
      <h3>Stáhnout Záchranka</h3>
      <p>   •  <a href="https://play.google.com/store/apps/details?id=com.medicalit.zachranka">Google Play (zdarma)<br/></a>   •  <a href="https://itunes.apple.com/cz/app/zachranka/id1071831457?mt=8">App Store (zdarma)<br/></a>   •  <a href="https://www.microsoft.com/cs-cz/store/apps/zachranka/9nblggh4sztr">Microsoft Store (zdarma)</a></p>
      <related>
        <h4>Související články</h4>
        <a href="https://mobilenet.cz/clanky/eset-varuje-pred-aplikacemi-ktere-spousteji-skryte-reklamy-39099"/>
        <a href="https://mobilenet.cz/clanky/svitilny-na-google-play-vyzaduji-az-77-opravneni-k-pristupu-38886"/>
        <a href="https://mobilenet.cz/clanky/pouzivate-whatsapp-pak-byste-meli-znat-tato-bezpecnostni-rizika-38651"/>
        <a href="https://mobilenet.cz/clanky/odbornici-z-kaspersky-varuji-pred-nebezpecnou-kopii-viralni-aplikace-faceapp-38430"/>
        <a href="https://mobilenet.cz/clanky/uzivatele-aplikace-faceapp-zasahla-panika-je-duvod-se-obavat-38421"/>
        <a href="https://mobilenet.cz/clanky/nova-android-hrozba-agent-smith-napadla-pres-25-milionu-zarizeni-38357"/>
      </related>
    </article>
  </body>
</html>