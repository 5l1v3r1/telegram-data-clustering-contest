<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1978881/l%C3%BCbnan-ordusu-karayollar%C4%B1n%C4%B1-yeniden-a%C3%A7%C4%B1yor"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-06T10:30:00+00:00"/>
    <meta property="og:title" content="Lübnan ordusu karayollarını yeniden açıyor"/>
    <meta property="og:description" content="Lübnan ordusu, halk hareketine katılan protestocuların başkent Beyrut'un kuzey ve güneyinden kent merkezini bağlayan ana kavşakların kapatmasının ardından Beyrut’un kuzeyindeki Cil ed-Dib ve ez-Zuk bölgelerinde eylemciler tarafından kapatılan yolları"/>
  </head>
  <body>
    <article>
      <h1>Lübnan ordusu karayollarını yeniden açıyor</h1>
      <address>
        <time datetime="2019-11-06T10:30:00+00:00">06 Nov 2019, 10:30</time>
      </address>
      <p>Lübnan ordusu, halk hareketine katılan protestocuların başkent Beyrut'un kuzey ve güneyinden kent merkezini bağlayan ana kavşakların kapatmasının ardından Beyrut’un kuzeyindeki Cil ed-Dib ve ez-Zuk bölgelerinde eylemciler tarafından kapatılan yolları açtı.<br/><br/>Kaynaklar, Şarku’l Avsat’a yaptıkları açıklamada, kesin ve nihai bir karar sonucunda yolların Lübnan ordusu tarafından açıldığını belirtti. Vatandaşların, güvenliği sağlamaları için orduya baskı yaptığını söyleyen kaynaklar, yolların kapalı kalmaya devam etmesinin çeşitli sorunlara yol açmayı sürdüreceğini vurgularken, “Sokaklarda tıkanıklık yaşanabileceği korkusuyla ordu, tüm kavşakları açtı” dedi.<br/><br/>Cil ed-Dib ve ez-Zuk karayollarının doğu ve batı yönlerini açma girişimi sırasında eylemciler ve ordu arasında arbede yaşandı. Yolları açmak için 1 saat süren ikna çabaları sonrasında arbede yaşanırken, baygınlık geçiren bazı eylemciler de hastaneye kaldırıldı.<br/><br/>Yolu açma girişimleri sırasında ordu, Cil ed-Dib ve ez-Zuk karayollarını kesen çok sayıda eylemciyi gözaltına aldı.<br/><br/>Başkentin güneyinde ise ordu, eylemciler tarafından kapatılan yolların yeniden açılması için Naima bölgesine müdahalede bulundu. Ordu, eylemcileri yolları açmaya ikna etmeye çalıştı.<br/><br/>Ordunun yanı sıra Genel Güvenlik Müdürlüğü’nden bir kuvvet de el-Eşrefiye’deki Sassine meydanında kurulan çadırları kaldırdı ve ortak güvenlik planı çerçevesinde vatandaşlar tarafından kesilen yolları trafiğe yeniden açtı.<br/><br/>Şuf bölgesinde ise devam eden grevler, üniversitelerin, resmi kurumların, özel ve devlet okullarının kapalı olması dolayısıyla bölge tamamen felç oldu.<br/><br/>Eylemciler, halk hareketinin yirminci gününde de kamu kuruluşları ve ana yoları kapatma stratejisini benimsedi. Çok sayıda eylemci, Trablusşam’daki kamu kuruluşları, resmi daireleri ve bankaları kapattı. Kadişa şirketinin önünde toplanan eylemciler, yolsuzluğa adı karışanların hesap vermesini ve yağmalanan malların geri iadesini talep ettikleri sloganlar attı. Eylemciler, çalışanlara da ofislerini terk etme çağrısı yaparken, talepleri yerine getirilinceye kadar kurumları kapatmaya devam edeceklerini vurguladı.<br/><br/>Sayda’da ise eylemciler, hükümete baskı yapmak amacıyla Elektrik Kurumu, Su Dağıtım Kurumu, Ticaret Odası, Sanayi ve Tarım Odası’ndan başlayarak kamuya açık alanlarda sabahın erken saatlerinde protesto gösterileri düzenledi. Eylemciler, bankaları da bankacılık sektörü politikalarını protesto etmek amacıyla kapılarını kapatmaya zorladı.</p>
    </article>
  </body>
</html>