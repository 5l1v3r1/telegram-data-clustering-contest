<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lavrov-odmitl-vyzvy-k-postihu-zapadnich-medii-pusobicich-v-rusku/1817799?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T10:49:00+00:00"/>
    <meta property="og:title" content="Lavrov odmítl výzvy k postihu západních médií působících v Rusku"/>
    <meta property="og:description" content="Moskva - Ruský ministr zahraničí Sergej Lavrov se pustil do neobvyklého sporu s federálním parlamentem v citlivé otázce působení západních médií v Rusku. Ruská Státní duma si v poslední době opakovaně stěžuje na údajné prohřešky západních novinářů akreditovaných v Rusku a žádá jejich postih. Podle Lavrova není nic takového na místě."/>
  </head>
  <body>
    <article>
      <h1>Lavrov odmítl výzvy k postihu západních médií působících v Rusku</h1>
      <address><time datetime="2019-11-06T10:49:00+00:00">06 Nov 2019, 10:49</time> by <a rel="author" href="http://www.ctk.cz/" target="_blank">ČTK</a></address>
      <p>Moskva - Ruský ministr zahraničí Sergej Lavrov se pustil do neobvyklého sporu s federálním parlamentem v citlivé otázce působení západních médií v Rusku. Ruská Státní duma si v poslední době opakovaně stěžuje na údajné prohřešky západních novinářů akreditovaných v Rusku a žádá jejich postih. Podle Lavrova není nic takového na místě.</p>
      <p>Stížnosti ruských poslanců se koncem léta snesly zejména na hlavu zpravodajů německé rozhlasové stanice Deutsche Welle. Její vysílání podle nich obsahovalo přímé výzvy k nepovoleným protivládním protestům, což několik parlamentních výborů označilo za vměšování do vnitřních ruských záležitostí.</p>
      <p>Objevila se dokonce obvinění z extremismu a výzvy k odebrání akreditace. Věcí se už zabývalo ministerstvo spravedlnosti, cenzurní orgán Roskomnadzor a generální prokuratura.</p>
      <p>Lavrov dnes na moskevské konferenci o svobodě médií výzvy ruských poslanců poměrně rezolutně odmítl. "Ministerstvo zahraničí nepodporuje návrhy směřující k odebrání akreditace jakéhokoli sdělovacího prostředku, a to ani Deutsche Welle," citovala z ministrova prohlášení agentura Interfax. "Nedomníváme se, že je něco takového zapotřebí, nepovažujeme to ani za možné," řekl Lavrov.</p>
      <p>Ruský ministr nicméně obvinil západní státy, že samy podobnou praxi připouštějí. Odvolal se přitom na postih zpravodajů ruských státních médií Sputnik a RT, kterým podle něj komplikují práci zejména americké a britské úřady. "Západ se bojí čestné konkurence v informačním prostředí," prohlásil Lavrov.</p>
    </article>
  </body>
</html>