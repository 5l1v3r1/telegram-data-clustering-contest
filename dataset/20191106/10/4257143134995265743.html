<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/06/tovabb-nott-az-uj-lakasok-szama"/>
    <meta property="og:site_name" content="infostart"/>
    <meta property="article:published_time" content="2019-11-06T10:25:00+00:00"/>
    <meta property="og:title" content="Tovább nőtt az új lakások száma"/>
    <meta property="og:description" content="Az idei első három negyedévben 10 302 új lakás épült, 0,8 százalékkal több, mint egy évvel korábban. A kiadott építési engedélyek és egyszerű bejelentések alapján építendő lakások száma 27 388 volt, 2,7 százalékkal több, mint a múlt év azonos időszakában - jelentette szerdán a Központi Statisztikai Hivatal (KSH)."/>
  </head>
  <body>
    <article>
      <h1>Tovább nőtt az új lakások száma</h1>
      <address><time datetime="2019-11-06T10:25:00+00:00">06 Nov 2019, 10:25</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/gazdasag/2019/11/04/gazdasagi-veszelyjelzest-adott-le-a-gki"/>
        <a href="https://infostart.hu/gazdasag/2019/10/30/sulyos-gondokrol-szamoltak-be-a-fovarosi-vallalkozasok"/>
        <a href="https://infostart.hu/belfold/2019/10/30/238-ezer-forintra-nott-a-netto-atlagkereset"/>
        <a href="https://infostart.hu/gazdasag/2019/10/29/egyre-messzebbrol-erkeznek-vendegmunkasok"/>
        <a href="https://infostart.hu/gazdasag/2019/10/21/nagyon-regen-volt-pelda-erre-a-szakma-torteneteben"/>
      </related>
      <h3>Az idei első három negyedévben 10 302 új lakás épült, 0,8 százalékkal több, mint egy évvel korábban. A kiadott építési engedélyek és egyszerű bejelentések alapján építendő lakások száma 27 388 volt, 2,7 százalékkal több, mint a múlt év azonos időszakában - jelentette szerdán a Központi Statisztikai Hivatal (KSH).</h3>
      <p>Az év első kilenc hónapjában Budapesten 17,9 százalékkal több lakás épült. A megyei jogú városokban és a községekben a felépített lakások száma kismértékben nőtt, a többi városban számottevően, 17,8 százalékkal visszaesett.</p>
      <p>Az építési engedélyek és bejelentések alapján építendő lakások száma Budapesten 22,0 százalékkal nőtt, miközben a megyei jogú városokban 5,3, a többi városban pedig 12 százalékkal mérséklődött. Az építtetők az esetek 45 százalékában éltek az egyszerű bejelentés lehetőségével, ez az arány Budapesten 6,6 százalék, az alacsonyabb területi egységek felé haladva egyre magasabb, a községekben meghaladta a 92 százalékot.</p>
      <blockquote>A harmadik negyedévben 3830 lakást adtak át, 3,5 százalékkal többet, mint egy évvel korábban, a kiadott építési engedélyek és egyszerű bejelentések száma 6,7 százalékkal, 9161-re nőtt.</blockquote>
      <p>A természetes személyek által épített lakások aránya 48 százalékról, 44 százalékra csökkent, a vállalkozások által építetteké 50 százalékról, 53 százalékra nőtt. A lakások 55 százaléka értékesítésre, 42 százaléka saját használatra, 1,6 százaléka bérbeadásra épült.</p>
      <p>Az új lakóépületekben használatba vett lakások 49 százaléka családi házban, 43 százaléka többszintes, többlakásos épületben, 4,8 százaléka lakóparkban található. A használatba vett lakások átlagos alapterülete 3 négyzetméterrel, 97 négyzetméterre csökkent.</p>
      <figure>
        <img src="https://infostart.hu/images/site/articles/inline/2019/11/1573042569-xjSujozdz_md.jpg"/>
      </figure>
      <p>
        <i>Nyitókép: Pixabay</i>
      </p>
    </article>
  </body>
</html>