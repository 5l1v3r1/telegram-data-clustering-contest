<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545258.html/%D8%A7%D9%85%D8%A7%D9%85-%D8%AD%D8%B3%D9%86-%D8%B9%D8%B3%DA%A9%D8%B1%DB%8C--%D8%B9--%D9%86%D9%82%D8%B4-%D9%85%D9%87%D9%85%DB%8C-%D8%AF%D8%B1-%D8%A7%D8%AD%DB%8C%D8%A7%DB%8C-%D8%A2%D9%85%D9%88%D8%B2%D9%87-%D9%87%D8%A7%DB%8C-%D8%AF%DB%8C%D9%86%DB%8C-%D8%AF%D8%A7%D8%B4%D8%AA%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-06T10:03:00+00:00"/>
    <meta property="og:title" content="امام حسن عسکری (ع) نقش مهمی در احیای آموزه‌های دینی داشتند"/>
    <meta property="og:description" content="عضو جامعه مدرسین حوزه علمیه قم گفت: امام حسن عسکری (ع) نقش مهمی در احیای آموزه‌های دینی داشتند."/>
  </head>
  <body>
    <article>
      <h1>امام حسن عسکری (ع) نقش مهمی در احیای آموزه‌های دینی داشتند</h1>
      <h2>آیت الله ممدوحی:</h2>
      <address>
        <time datetime="2019-11-06T10:03:00+00:00">06 Nov 2019, 10:03</time>
      </address>
      <p>عضو جامعه مدرسین حوزه علمیه قم گفت: امام حسن عسکری (ع) نقش مهمی در احیای آموزه‌های دینی داشتند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛آیت الله حین ممدوحی در گفتگو با<a href="http://www.mersadnews.ir/news/386638/%D8%A7%D9%85%D8%A7%D9%85-%D8%AD%D8%B3%D9%86-%D8%B9%D8%B3%DA%A9%D8%B1%DB%8C-%D8%B9-%D9%86%D9%82%D8%B4-%D9%85%D9%87%D9%85%DB%8C-%D8%AF%D8%B1-%D8%A7%D8%AD%DB%8C%D8%A7%DB%8C-%D8%A2%D9%85%D9%88%D8%B2%D9%87%E2%80%8C%D9%87%D8%A7%DB%8C-%D8%AF%DB%8C%D9%86%DB%8C-%D8%AF%D8%A7%D8%B4%D8%AA%D9%86%D8%AF"> شبکه اطلاع رسانی مرصاد</a> ،ضمن تسلیت شهادت یازدهمین اختر تابناک امامت و ولایت اظهار داشت: امام حسن عسکری (ع)در تمام عمر خویش در پادگانی در سامرا تحت مراقبت شدید دستگاه استبدادی بنی عباس قرار داشت.</p>
      <p>عضو جامعه مدرسین حوزه علمیه قم افزود: امام عسکری(ع) پس از شهادت پدر بزرگوارش نیز همچنان در محاصره بود و دشمنان از فعالیت های امام هراس داشتند.</p>
      <p>وی گفت: خلیفه عباسی، امام حسن عسکری‌(ع) را به سامرا که در آن زمان مرکز تشکیلات نظامی محسوب می شد منتقل کرد و حضرت در این مکان زندانی بود به همین جهت به ایشان لقب عسکری دادند.</p>
      <p>آیت الله ممدوحی خاطرنشان کرد: امام حسن عسکری(ع) درطول مدت زندگی و به ویژه در دوران امامت خویش به واسطه مبارزه با طاغوت های زمان همواره در تبعید و زندان و تحت نظر به سر می برد.</p>
      <p>وی در ادامه به تبیین اقدامات امام حسن عسکری(ع) پرداخت و افزود: سیره عملی امام نشان از تلاش بی وقفه و خستگی ناپذیر این امام همام در راستای احیای آموزه های دینی داشت.</p>
      <p>این استاد حوزه تصریح کرد: مبارزه با کفر و ظلم زمان و نیز بسط و گسترش معارف دینی و بیان حقایق جامعه اسلامی از جمله اقدامات آن حضرت بود.</p>
      <p>آیت الله ممدوحی ادامه داد: همچنین انجام فعالیت های فکری و علمی برای مواجهه با فرقه های انحرافی و برپایی جلسات درس و مناظرات علمی از دیگر تلاشهای امام(ع) برای بصیرت افزایی مردم بود.</p>
      <p>وی خاطرنشان کرد: پس از امام حسن عسکری (ع) سکان ولایت و امامت در اختیار امام زمان (عج) قرار گرفت و اگر چه امروز در غیبت کبری به سر می برند اما جامعه اسلام همچون خورشید پس ابر از وجود ایشان بهره می برند.</p>
      <p> </p>
      <p>انتهای پیام/</p>
    </article>
  </body>
</html>