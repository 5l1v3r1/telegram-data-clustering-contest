<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620161/%D9%82%D8%A7%D8%B1%DA%86-%DA%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T10:31:00+00:00"/>
    <meta property="og:title" content="قارچ چند!؟"/>
    <meta property="og:description" content="رئیس هیات مدیره تعاونی تولیدکنندگان قارچ‌های خوراکی از افزایش تولید قارچ خوراکی از ۳۰۰ تن در روز به ۴۵۰ تن خبر داد."/>
  </head>
  <body>
    <article>
      <h1>قارچ چند!؟</h1>
      <address>
        <time datetime="2019-11-06T10:31:00+00:00">06 Nov 2019, 10:31</time>
      </address>
      <p>
        <i>رئیس هیات مدیره تعاونی تولیدکنندگان قارچ‌های خوراکی از افزایش تولید قارچ خوراکی از ۳۰۰ تن در روز به ۴۵۰ تن خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمدحسن افشار در گفت‌وگو با ایسنا، اظهار کرد: با توجه به خنکی هوا، تولید قارچ به دلیل خوب به عمل آمدن در فصول سرد، افزایش یافته و مردم هم رغبت بیشتری به خوردن غذاهای گرم پیدا کرده‌اند.</p>
      <p>وی ادامه داد: اکنون در بازار، قارچ درجه یک به قیمت ۱۲ تا ۱۳ هزار تومان فروخته می‌شود. البته کل قارچ تولیدی کشور درجه یک نیست و از میزان تولیدی این محصول در کشور معادل ۷۰ درصد آن درجه یک، ۲۰ درصد درجه دو و معادل ۱۰ درصد نیز درجه سه هستند.</p>
      <figure>
        <img src="https://aftabnews.ir/files/fa/news/1398/8/15/356037_602.jpg"/>
      </figure>
      <p>افشار با بیان اینکه کشور افغانستان بازار هدف جدیدی برای صادرات این محصول است که اخیرا ما صادرات به این کشور را شروع کرده‌ایم، اظهار کرد: از زمانی که نرخ ارز ثابت شد ما به کشورهای همسایه صادرات داریم. کشور عراق بازار خوبی برای ما است اما متاسفانه به دلیل نا آرامی‌های اخیر در این کشور نمی‌توانیم صادراتی به آن داشته باشیم. بازار عمده هدف ما روسیه است که در این زمینه ما با مشکل حمل و نقل و گمرک مواجه هستیم که در این رابطه از وزارت جهاد کشاورزی و وزارت صمت درخواست کرده‌ایم تا جلسه‌ای تشکیل شود و مسائل صادرات به روسیه را هموار کنیم.</p>
      <p>وی افزود: ما سالانه حدود ۲۰ هزار تن صادرات به عراق داشتیم که متاسفانه اکنون با مشکل مواجه شده است. اگر بتوانیم ۳۰ درصد از بازار روسیه را که سالانه ۳۴۰ هزار تن مصرف سرانه دارد، بدست بیاوریم؛ کمک بزرگی به قارچکاران کرده‌ایم و آنها را از حالت زیان‌دهی به سوددهی می‌رسانیم.</p>
    </article>
  </body>
</html>