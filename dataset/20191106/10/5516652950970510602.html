<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425230/athwwthhkan-mhxanikoi-kai-kataskeyasths-oikodomwn-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-06T10:10:01+00:00"/>
    <meta property="og:title" content="Αθωώθηκαν μηχανικοί και κατασκευαστής οικοδομών στη Ρόδο"/>
    <meta property="og:description" content="Αθώοι κρίθηκαν χθες από το Τριμελές Εφετείο Πλημμελημάτων Δωδεκανήσου ένας κατασκευαστής οικοδομών και οι δύο επιβλέποντες μηχανικοί, οι οποίοι κατηγορούνταν για τον θάνατο 51χρονου εργολάβου Αλβανικής καταγωγής από πτώση σε νεοαναγειρόμενη οικοδομή."/>
  </head>
  <body>
    <article>
      <h1>Αθωώθηκαν μηχανικοί και κατασκευαστής οικοδομών στη Ρόδο</h1>
      <h2>Κατηγορούνταν ως υπεύθυνοι για τον θάνατο εργολάβου</h2>
      <address>
        <time datetime="2019-11-06T10:10:01+00:00">06 Nov 2019, 10:10</time>
      </address>
      <p>
        <b>Αθώοι κρίθηκαν χθες από το Τριμελές Εφετείο Πλημμελημάτων Δωδεκανήσου ένας κατασκευαστής οικοδομών και οι δύο επιβλέποντες μηχανικοί, οι οποίοι κατηγορούνταν για τον θάνατο 51χρονου εργολάβου Αλβανικής καταγωγής από πτώση σε νεοαναγειρόμενη οικοδομή.</b>
      </p>
      <p>Στους τρεις άνδρες είχε ασκηθεί ποινική δίωξη για ανθρωποκτονία από αμέλεια και τον Ιανουάριο του 2018 το πρωτόδικο δικαστήριο (Τριμελές Πλημμελειοδικείο Ρόδου), είχε επιβάλει συνολική ποινή φυλάκισης 33 μηνών μετατρεπόμενη προς 5 ευρώ την ημέρα στον κατασκευαστή οικοδομών και ποινή φυλάκισης 30 μηνών με τριετή αναστολή στον κάθε επιβλέποντα μηχανικό.<br/>Κατά της απόφασης αυτής οι τρεις κατηγορούμενοι άσκησαν έφεση και χθες η υπόθεση εκδικάστηκε σε δεύτερο βαθμό.</p>
      <p>Το Τριμελές Εφετείο Πλημμελημάτων Δωδεκανήσου κάνοντας δεκτούς τους αυτοτελείς ισχυρισμούς των συνηγόρων υπεράσπισης κ.κ. Βασίλη Καταβενάκη, Ιωάννη Παπαϊωάννου και Κώστα Σάββενα, έκρινε αθώους τους κατηγορούμενους.</p>
      <p>Συγκεκριμένα, οι συνήγοροι επεσήμαναν μεταξύ άλλων πως το ατύχημα έγινε κάτω από αδιευκρίνιστες συνθήκες και γι’ αυτό δεν μπορούν να επιρρίψουν ευθύνες ότι δεν είχαν ληφθεί τα απαραίτητα μέτρα προστασίας.</p>
      <p>Σύμφωνα με το κατηγορητήριο, ο άτυχος Αλβανός εργολάβος είχε αναλάβει την πλήρη κατασκευή τεσσάρων μεζονέτων στην περιοχή της Κρεμαστής για λογαριασμό του πρώτου κατηγορούμενου. Στις 3 Μαρτίου 2012 στις 12 παρά τέταρτο το μεσημέρι ο 51χρονος αλλοδαπός είχε ανεβεί στην ταράτσα της νεοαναγειρόμενης οικοδομής η οποία βρισκόταν στο στάδιο των σοβάδων προκειμένου να ελέγξει τις εργασίες που γίνονταν.</p>
      <p>Στη συνέχεια επιχείρησε να κατέβει από μία ξύλινη σκάλα στον πρώτο όροφο της οικοδομής με αποτέλεσμα να γλιστρήσει και να βρεθεί στο έδαφος πέφτοντας από ύψος 4,5 μέτρων! Από την πτώση ο εργολάβος χτύπησε το κεφάλι του στο τσιμεντένιο έδαφος με αποτέλεσμα να προκληθούν κρανιοεγκεφαλικές κακώσεις και να βρει τραγικό θάνατο.</p>
    </article>
  </body>
</html>