<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425229/parashmo-apo-ton-poytin-ston-proxeno-dwdekanhsoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-06T10:40:01+00:00"/>
    <meta property="og:title" content="Παράσημο από τον Πούτιν στον πρόξενο Δωδεκανήσου"/>
    <meta property="og:description" content="Σε επίσημη τελετή που έγινε στο Κρεμλίνο, με την ευκαιρία των εορτασμών της «Ημέρας Λαϊκής Ενότητας» στη Ρωσία, ο Ρώσος Πρόεδρος Βλαντιμίρ Πούτιν απένειμε το παράσημο του Τάγματος Φιλίας στον επίτιμο πρόξενο της Ρωσίας στην Κρήτη και τα Δωδεκάνησα, Νικόλαο Δασκαλαντωνάκη."/>
  </head>
  <body>
    <article>
      <h1>Παράσημο από τον Πούτιν στον πρόξενο Δωδεκανήσου</h1>
      <address>
        <time datetime="2019-11-06T10:40:01+00:00">06 Nov 2019, 10:40</time>
      </address>
      <p>
        <b>Σε επίσημη τελετή που έγινε στο Κρεμλίνο, με την ευκαιρία των εορτασμών της «Ημέρας Λαϊκής Ενότητας» στη Ρωσία, ο Ρώσος Πρόεδρος Βλαντιμίρ Πούτιν απένειμε το παράσημο του Τάγματος Φιλίας στον επίτιμο πρόξενο της Ρωσίας στην Κρήτη και τα Δωδεκάνησα, Νικόλαο Δασκαλαντωνάκη.</b>
      </p>
      <p>Σύμφωνα με ανάρτησή της στο Twitter, η ρωσική πρεσβεία αναφέρει πως ο κ. Δασκαλαντωνάκης βραβεύτηκε με το κρατικό παράσημο της Ρωσίας για τη συμβολή του στην ενίσχυση της φιλίας και της συνεργασίας μεταξύ Ελλάδας και Ρωσίας.</p>
      <p>Όπως είχε αναφέρει σε παλαιότερη ανακοίνωσή της η ρωσική πρεσβεία με την οποία προανήγγειλε τη βράβευση, ο Ν. Δασκαλανωνάκης, εγνωσμένου κύρους Έλληνας επιχειρηματίας στον ξενοδοχειακό κλάδο, ανέλαβε τα καθήκοντα του επίτιμου προξένου της Ρωσικής Ομοσπονδίας το 1998 και πάνω από είκοσι χρόνια συμβάλλει αισθητά στην προάσπιση των δικαιωμάτων και συμφερόντων των Ρώσων πολιτών στην προξενική του δικαιοδοσία και συντρέχει ενεργά στην ανάπτυξη των ρωσο-ελληνικών σχέσεων και στην προώθηση της ρωσικής γλώσσας και πολιτισμού στην Ελλάδα.</p>
      <p>Επίσης, όπως μεταδίδει το Αθηναϊκό Πρακτορείο Ειδήσεων, με την αρωγή του πραγματοποιείται η διαιώνιση των ιστορικών δεσμών της Κρήτης με τη Ρωσία, όπου υπήρχε το Ρωσικό Προξενείο στα Χανιά στα χρόνια της Ρωσικής Αυτοκρατορίας.</p>
    </article>
  </body>
</html>