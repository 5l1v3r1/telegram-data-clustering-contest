<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740185"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T01:28:00+00:00"/>
    <meta property="og:title" content="จีนเตรียม'กระชับอำนาจ'ฮ่องกง ผ่านระบบ'คณะบริหาร'"/>
    <meta property="og:description" content="พรรคคอมมิวนิสต์จีนส่งสัญญาณ 'กระชับอำนาจ' ในฮ่องกง ด้วยการกล่าวเป็นนัยเรื่องการ 'ปฏิรูป' กระบวนการคัดสรรคณะผู้บริหารฮ่องกง 'ที่สมบูรณ์แบบ'"/>
  </head>
  <body>
    <article>
      <h1>จีนเตรียม'กระชับอำนาจ'ฮ่องกง ผ่านระบบ'คณะบริหาร'</h1>
      <address>
        <time datetime="2019-11-06T01:28:00+00:00">06 Nov 2019, 01:28</time>
      </address>
      <p>
        <b>พรรคคอมมิวนิสต์จีนส่งสัญญาณ "กระชับอำนาจ" ในฮ่องกง ด้วยการกล่าวเป็นนัยเรื่องการ "ปฏิรูป" กระบวนการคัดสรรคณะผู้บริหารฮ่องกง "ที่สมบูรณ์แบบ"</b>
      </p>
      <p>สำนักข่าวต่างประเทศรายงานจากกรุงปักกิ่ง ประเทศจีน เมื่อวันที่ 6 พ.ย. ว่าสำนักงานเลขาธิการพรรคคอมมิวนิสต์จีนออกแถลงการณ์เมื่อวันอังคาร ว่าการรักษาผลประโยชน์ของชาติต้องครอบคลุมถึงการให้ความสำคัญในระดับสูงกับหลักการ "หนึ่งประเทศ สองระบบ" ที่ใช้กับเขตบริหารพิเศษฮ่องกงและมาเก๊า ซึ่งสหราชอาณาจักรและโปรตุเกสส่งมอบคืนให้แก่แผ่นดินใหญ่เมื่อปี 2540 และ 2542 ตามลำดับ พร้อมทั้งย้ำว่ารัฐบาลกลางในกรุงปักกิ่ง "ไม่มีทางอดทนและเพิกเฉย" ต่อความพยายามใดก็ตามที่มุ่ง "แบ่งแยกดินแดน"<br/> </p>
      <figure>
        <iframe data-src="https://twitter.com/SCMPNews/status/1191652624749256704?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Reuters/status/1190240600307699712?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191106/news_YkhNDJThRK084703_533.jpg?v=20191106116?v=5876"/>
      </figure>
      <p><b>นางแคร์รี แลม หัวหน้าคณะผู้บริหารฮ่องกง<br/></b> <br/>ขณะเดียวกัน เนื้อหาในแถลงการณ์ยังระบุเป็นนัยถึงการที่บทบัญญัติด้านกฎหมายของหลักการหนึ่งประเทศ สองระบบ "ต้องสมบูรณ์แบบ" ซึ่งรวมถึงกระบวนการ "คัดเลือก" คณะผู้บริหาร เพื่อเสถียรภาพด้านความมั่นคง และเพื่อการ "เสริมสร้างความแข็งแกร่งให้กับอำนาจของหน่วยงานบังคับใช้กฎหมาย" นอกจากนี้ยังต้องมีการปฏิรูประบบการศึกษาเพื่อปลูกฝัง "จิตวิญญาณความรักชาติ" ให้แก่เยาวชนและเจ้าหน้าที่รัฐ เพื่อส่งเสริมความกลมเกลียวและเป็นน้ำหนักใจเดียวกันระหว่างประชาชนทั้งสองฟากฝั่ง แต่ไม่มีการให้รายละเอียดว่า "ความสมบูรณ์แบบ" ที่ว่านั้นจะเป็นอย่างไรและรัฐบาลกลางในกรุงปักกิ่งจะดำเนินการอย่างไร</p>
      <figure>
        <img src="https://www.dailynews.co.th/admin/upload/20191106/news_umfeDPouoe084728_533.jpg?v=20191106116?v=7981"/>
      </figure>
      <p> </p>
      <figure>
        <iframe data-src="https://twitter.com/SCMPNews/status/1191844891585699840?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>แถลงการณ์ดังกล่าวได้รับการเผยแพร่ในวันเดียวกับที่สื่อกระแสหลักของจีนทุกแห่งรายงานการพบหารือระหว่างประธานาธิบดีสี จิ้นผิง ผู้นำจีน กับนางแคร์รี แลม หัวหน้าคณะผู้บริหารฮ่องกง ระหว่างงานมหกรรมแสดงสินค้านำเข้านานาชาติจีน ( ซีไอไออี ) ที่เมืองเซี่ยงไฮ้ อย่างไรก็ตาม ในคืนวันเดียวกัน กลุ่มผู้ประท้วงต่อต้านรัฐบาลฮ่องกงและแผ่นดินใหญ่ใช้ "กลยุทธ์ใหม่" ด้วยการรวมตัวอย่างฉับพลันแบบ "แฟลชม็อบ" บนท้องถนนในย่านจิมซาจุ่ย โดนทุกคนสวมหน้ากาก "กาย ฟอว์กส์" หรือหน้ากาก "วี ฟอร์ แวนเดตตา" เป็นสัญลักษณ์ต่อต้านการถูกกดขี่ในวาระครบรอบ 1 เดือน คำสั่งห้ามสวมหน้ากาก ด้านตำรวจปราบจลาจลระดมกำลังลงพื้นที่สลายการชุมนุม พร้อมทั้งมีการใช้รถฉีดน้ำแรงดันสูงด้วย.<br/><br/><b>เครดิตภาพ : AP, REUTERS</b></p>
    </article>
  </body>
</html>