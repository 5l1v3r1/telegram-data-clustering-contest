<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740148"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T01:10:00+00:00"/>
    <meta property="og:title" content="แข้งโหดวัดโบสถ์เยี่ยม'อภิรัตน์' สรุปแบน5นัดปรับ2.6หมื่น"/>
    <meta property="og:description" content="แบน 'สุทน' แข้งโหดวัดโบสถ์ 5 นัด ปรับ 2.6 หมื่นบาท เคสโหด เตะ 'อภิรัตน์' ของปัตตานี ถึงกับสาหัส ล่าสุดเข้าเยี่ยมอาการ"/>
  </head>
  <body>
    <article>
      <h1>แข้งโหดวัดโบสถ์เยี่ยม'อภิรัตน์' สรุปแบน5นัดปรับ2.6หมื่น</h1>
      <address>
        <time datetime="2019-11-06T01:10:00+00:00">06 Nov 2019, 01:10</time>
      </address>
      <p>
        <b>แบน "สุทน" แข้งโหดวัดโบสถ์ 5 นัด ปรับ 2.6 หมื่นบาท เคสโหด เตะ "อภิรัตน์" ของปัตตานี ถึงกับสาหัส ล่าสุดเข้าเยี่ยมอาการ</b>
      </p>
      <p>คณะกรรมการพิจารณาวินัยมารยาท สมาคมกีฬาฟุตบอลแห่งประเทศไทย ประชุมพิจารณาโทษต่างๆ ประจำสัปดาห์ ทั้งนี้ ได้มีการพิจารณากรณีฟุตบอลไทยลีก 4 รอบชิงชนะเลิศนัด 2 วัดโบสถ์ ซิตี้ พบ ปัตตานี เอฟซี มีจังหวะที่ สุทน กุลมัย ของ วัดโบสถ์ วิ่งเข้าเตะ อภิรัตน์ หีมขาว ของปัตตานีอย่างแรง จนเกิดกระแสวิพากษ์วิจารณ์หนัก<br/><br/>พล.ต.ท.อำนวย นิ่มมะโน ประธานคณะกรรมการ เปิดเผยว่า คณะกรรมการได้หารือร่วมกับคณะประเมินผู้ตัดสิน เห็นว่าควรปรับการลงโทษ สุทน จากที่ได้ใบเหลือง เป็นใบแดง ขณะเดียวกัน ได้ขอใบรับรองแพทย์จากปัตตานี ระบุว่า อภิรัตน์ มีอาการเลือดคั่งเยื่อบุสมองซ้าย และ ฐานกะโหลกขวาแตก ต้องนอนรักษาตัวที่โรงพยาบาล ห้ามทำภารกิจต่างๆ 1 เดือน ซึ่งเมื่อพักเกิน 21 วัน ถือว่าเข้าขั้นสาหัส เข้าสู่ระเบียบว่าด้วยการลงโทษ วินัย มารยาท ข้อ 1.12(3)เป็นเหตุให้ผู้ถูกทำร้ายได้รับอันตรายสาหัส บทลงโทษ สุทน ห้ามลงสนาม 5 นัด ปรับ 80,000 บาท โทษปรับลดเหลือ 1 ใน 3 เหลือ 26,666 บาท</p>
      <figure>
        <img src="https://www.dailynews.co.th/admin/upload/20191105/news_nTeOWZwzyM050401_533.jpg?v=20191106094?v=1386"/>
      </figure>
      <p>ขณะเดียวกัน เมื่อวันที่ 5 พ.ย. "กอล์ฟ" สุทน กุลมัย อดีตผู้เล่นวัดโบสถ์ ซิตี้ (ในรูปเสื้อคอกลมสีขาว) เดินทางเข้าเยี่ยมอาการบาดเจ็บของ "ดอน" อภิรัตน์ หีมขาว พร้อมด้วย นายนวัฒน์ธัม จันทนุปาน ผู้จัดการทีมสโมสรฟุตบอลวัดโบสถ์ ซิตี้  และ"โค้ชเอก"เอกชัย พูลศรี หัวหน้าผู้ฝึกสอนได้รับการต้อนรับจาก นายไกรศร วิศิษฎ์วงศ์ ผู้ว่าราชการจังหวัดปัตตานี, ดร.อดินันท์ หวังพิทยาผู้จัดการทีมปัตตานี เอฟซี, "โค้ชโอม"ธีรธาดา จำรัส หัวหน้าผู้ฝึกสอนและครอบครัวของ อภิรัตน์ หีมขาว<br/><br/>(ภาพจาก watbot city)<br/><br/>ข่าวที่เกี่ยวข้อง...<br/><a href="https://www.dailynews.co.th/sports/739149">คกก.วินัยรอถามฝ่ายเปา ก่อนลงโทษแข้งโหดวัดโบสถ์ซิตี้</a><br/><a href="https://www.dailynews.co.th/sports/739319">"วัดโบสถ์"ยุติสัญญา"สุทน"ทำเสียชื่อเสียง​​​​​​​</a><br/><a href="https://www.dailynews.co.th/sports/739158">ช็อก!วัดโบสถ์ขายทีม หลังนักเตะหวดคู่แข่งเลือดคั่งสมอง<br/></a><br/><br/><br/><br/><br/><br/><br/><br/><br/><br/><br/> </p>
    </article>
  </body>
</html>