<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nadace-udeli-ceny-michala-veliska-za-odvahu-pri-zachrane-zivota/1817650?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T01:47:00+00:00"/>
    <meta property="og:title" content="Nadace udělí Ceny Michala Velíška za odvahu při záchraně života"/>
    <meta property="og:description" content="Praha - Nadace ADRA a televize Nova dnes udělí Ceny Michala Velíška za odvahu při záchraně života. Porota vybírala mezi trojicí žen a dvěma muži, kteří se zastali ohrožovaných žen, a sami skončili pobodaní nožem. Cenu mohou získat také tři sestry z pražské vinohradské nemocnice, které odzbrojily pacienta, jenž postřelil dva lidi. Televizní střihač Velíšek, po němž je cena pojmenovaná, v roce 2005 bránil mladou ženu v centru metropole před mužem, který ho zastřelil. Ocenění se bude udělovat podesáté."/>
  </head>
  <body>
    <article>
      <h1>Nadace udělí Ceny Michala Velíška za odvahu při záchraně života</h1>
      <address><time datetime="2019-11-06T01:47:00+00:00">06 Nov 2019, 01:47</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Nadace ADRA a televize Nova dnes udělí Ceny Michala Velíška za odvahu při záchraně života. Porota vybírala mezi trojicí žen a dvěma muži, kteří se zastali ohrožovaných žen, a sami skončili pobodaní nožem. Cenu mohou získat také tři sestry z pražské vinohradské nemocnice, které odzbrojily pacienta, jenž postřelil dva lidi. Televizní střihač Velíšek, po němž je cena pojmenovaná, v roce 2005 bránil mladou ženu v centru metropole před mužem, který ho zastřelil. Ocenění se bude udělovat podesáté.</p>
      <p>Veřejnost letos navrhla třináct příběhů, kdy se laičtí zachránci postavili fyzickému násilí, v devatenácti případech poskytli první pomoc, dvanáctkrát zachraňovali z ohně či vody a osmkrát zasahovali u dopravních nehod. Šestnáct navržených byli děti do patnácti let, nejmladšího a nejstaršího z navržených dělilo 78 let.</p>
      <p>Trojici finálových příběhů vybrala porota. O vítězi rozhodovali svými hlasy lidé na internetu, jejich medailonky odvysílala 27. října televize Nova v pořadu <a href="https://novaplus.nova.cz/porad/strepiny/epizoda/38890-strepiny-27-10-2019">Střepiny</a>.</p>
      <p>Cenu by letos mohl získat Ladislav Bezděk, který se v srpnu v Praze nedaleko metra Luka zastal škrcené ženy. Útočníka zahnal, ten se ale vrátil s nožem a zachránce pobodal. Jen těšně minul jeho krční tepnu.</p>
      <p>Dalším finalistou je Tomáš Kohoutek, který podobě jako v prvním příběhu skončil pobodaný poté, co se letos v dubnu na ulici zastal napadených dívek. Útočník se k němu dokonce třikrát vrátil.</p>
      <p>Šanci na ocenění má i trojice zdravotních sester z hematologického oddělení Fakultní nemocnice Královské Vinohrady v Praze. Hospitalizovaný muž tam postřelil dva pacienty, kteří s ním leželi na pokoji. Sestry na pokoj vběhly a jedné z nich střelec zbraň odevzdal.</p>
      <p>Michal Velíšek zemřel 13. září 2005 poté, co se snažil pomoci v neznámé ženě. Tu v parku na pražském Karlově náměstí obtěžoval a ohrožoval pistolí jedenatřicetiletý recidivista David Lubina. Televizní střihač se jí zastal a útočník po něm dvakrát vystřelil. Lubina byl odsouzen k 25 letům vězení.</p>
    </article>
  </body>
</html>