<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/514347/saya-silap-bukan-cari-publisiti"/>
    <meta property="og:site_name" content="HM Online"/>
    <meta property="article:published_time" content="2019-11-06T01:01:54+00:00"/>
    <meta property="og:title" content="'Saya silap, bukan cari publisiti'"/>
    <meta property="og:description" content="“SAYA mengakui kesilapan itu daripada diri sendiri dan memohon maaf kepada semua pihak yang tersinggung,” kata pemilik butik pengantin, Nur Amirah Mohd Amiruddin, 26."/>
  </head>
  <body>
    <article>
      <h1>'Saya silap, bukan cari publisiti'</h1>
      <address><time datetime="2019-11-06T01:01:54+00:00">06 Nov 2019, 01:01</time> by <a rel="author">Redzuan Muharam</a></address>
      <p>“SAYA mengakui kesilapan itu daripada diri sendiri dan memohon maaf kepada semua pihak yang tersinggung,” kata pemilik butik pengantin, Nur Amirah Mohd Amiruddin, 26.</p>
      <p>Nur Amirah memberi reaksi itu ketika diminta mengulas mengenai gambar seorang model wanita bergambar di tepi kubur bukan Islam yang dimuat naik di Facebook (FB) miliknya baru-baru ini.</p>
      <p>Gambar itu kemudiannya tular di media sosial hingga mengundang kemarahan warganet yang kurang senang dengan tindakan jurugambar seolah-olah tidak peka dengan sensitiviti umat Islam.</p>
      <p>Menceritakan perkara sebenar, Nur Amirah berkata, gambar berkenaan diambil pada Ahad lalu di kawasan perkuburan Kristian di Batu Pahat.</p>
      <p>Menurutnya, gambar itu diambil untuk koleksi peribadi dan kemudiannya dimuat naik di akaun FB miliknya bukan untuk mencari publisiti.</p>
      <p>“Saya yang menjadi jurugambar untuk sesi fotografi berkenaan dan wanita dalam gambar itu adalah model, bukannya pengantin.</p>
      <p>“Saya pilih lokasi itu kerana mahu mencari kelainan dan mahu lari daripada kebiasaan dengan mengambil inspirasi daripada luar negara.</p>
      <p>“Tujuan saya memuat naik gambar berkenaan di FB adalah untuk suka-suka dan tiada niat langsung mempermainkan mana-mana agama,” katanya ketika dihubungi Harian Metro malam tadi.</p>
      <p>Nur Amirah yang menetap di Kluang turut menafikan gambar berkenaan diambil untuk tujuan pemasaran bagi perniagaannya.</p>
      <p>“Saya dapat tahu perkara ini tular pagi tadi dan menyah aktifkan akaun FB buat sementara bagi meredakan keadaan.</p>
      <p>“Ingin saya jelaskan, gambar berkenaan bukan diambil untuk tujuan pemasaran dan saya tidak akan menggunakan cara sebegini kerana tindakan itu ibarat membunuh diri sendiri.</p>
      <p>“Apa pun, saya terima kritikan warganet dengan hati yang terbuka kerana mengakui kesilapan berpunca daripada dirinya sendiri dan tolong jangan salahkan model itu,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/utama/2019/11/514648/saya-khilaf-dan-mohon-padam-semuanya"/>
        <a href="https://www.hmetro.com.my/mutakhir/2019/11/514594/elak-menjadi-fitnah"/>
        <a href="https://www.hmetro.com.my/utama/2019/09/500615/barah-tahap-empat-ujian-cinta-kami"/>
        <a href="https://www.hmetro.com.my/utama/2019/10/508028/alahai-gambar-konvo-aku"/>
        <a href="https://www.hmetro.com.my/utama/2019/09/500949/bukan-saya-buat-saya-teman-suami"/>
        <a href="https://www.hmetro.com.my/utama/2019/10/509793/ya-kami-dah-berpisah-kak-girl"/>
        <a href="https://www.hmetro.com.my/utama/2019/09/494927/syafiqah-jadi-siti-nurhaliza-junior-metrotv"/>
        <a href="https://www.hmetro.com.my/utama/2019/09/501349/lensa-nur-syafiqah-jadi-penyelamat"/>
      </related>
    </article>
  </body>
</html>