<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/spoker-med-svenskene/71787576"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T01:53:23+00:00"/>
    <meta property="og:title" content="Spøker med svenskene"/>
    <meta property="og:description" content="Ving-kunde Mikael Vigvinter ble forvirret da han oppdaget hotellkongen Petter Stordalens forsøk på å spille svenskene et puss."/>
  </head>
  <body>
    <article>
      <h1>Spøker med svenskene</h1>
      <h2>Ving-kunde Mikael Vigvinter ble forvirret da han oppdaget hotellkongen Petter Stordalens forsøk på å spille svenskene et puss.</h2>
      <address><time datetime="2019-11-06T01:53:23+00:00">06 Nov 2019, 01:53</time> by <a rel="author">Frode Andresen</a></address>
      <p>I oktober kunngjorde <a href="https://www.dagbladet.no/nyheter/rett-for-jeg-begynte-a-grate/71772897">hotellkongen Petter Stordalen at han kjøper opp Ving-gruppen</a> sammen med oppkjøpsfondene Altor og TDR Capital etter Thomas Cook-konkursen.</p>
      <p>
        <b>- Jeg har mye hjerte og har fått med noen partnere som har mye hjerne, så det er en perfekt kombo, sa en energisk Stordalen.</b>
      </p>
      <p>Nå har svenske Mikael Vigvinter oppdaget at et av Stordalens første trekk har vært å spille svenskene et puss, melder <a href="https://www.expressen.se/dinapengar/stordalens-svenskhan-efter-dyra-ving-affaren/">Expressen</a>. Da han skulle betale for en reise gjennom Ving, oppdaget han at selskapet betalingen skulle inn til, heter Bramserud Driftbolag AB.</p>
      <h3>Svenskespøk</h3>
      <p>Selskapet er oppkalt etter Jon Skolmen-karakteren Ole Bramserud i filmen «Sällskapsresan», som var svært populær i både Norge og Sverige på 80-tallet.</p>
      <p>- Vi ble veldig usikre på om vi skulle betale. Tenk deg å gå til politiet at man har betalt penger til Bramserud. Da ville man ha blitt erklært idiot, sier Vigvinter.</p>
      <p>
        <b>Ving kunne berolige svensken med at alt var i orden.</b>
      </p>
      <p>«Bramserud er et tilfeldig navn som benyttes, men som kommer til å erstattes. Og det er vår nye norske eier som syntes at det var morsomt med den norske koblingen til Ole Bramserud», skriver pressekontakt i Ving, Charlotte Hallencreut, til Expressen.</p>
      <h3>Kritikk</h3>
      <p>I dagene etter oppkjøpet mottok Stordalen kritikk. Stordalen og kona Gunnhild Stordalen har vist et brennende engasjement for klima- og miljøutfordringer.</p>
      <p>
        <b>Samtidig sto det nylig oppkjøpte charterselskapet for utslipp av 890 000 tonn CO2 i 2018. I tillegg fløy Stordalen Skandinavia rundt i privatfly dagene etter oppkjøpet.</b>
      </p>
      <p>- Ving er det mest utslippsvennlige selskapet per passasjer. Nå har de begynt å blande inn biodrivstoff og fly i framtida kommer til å gå på det.</p>
      <p>- Jeg har ikke troen på at globale megatrender endres over natta, men det kan gjøres mye bedre, <a href="https://www.dagbladet.no/nyheter/loser-ingen-problemer-med-skam/71773229">svarte hotellkongen da han ble konfrontert med kritikken</a>.</p>
      <p>Ving innførte i april i år <a href="https://www.ving.no/om-ving/baerekraftig-ferie/klimakompensering">klimakompensasjon på alle sine reiser</a>, som i praksis <a href="https://www.dinside.no/reise/lokker-med-miljovennlig-sydenferie/71504851">skal føre til at utslipp går ned andre steder</a>.</p>
    </article>
  </body>
</html>