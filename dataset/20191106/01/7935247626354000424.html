<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/tursab-ilk-kivilcimi-cakti-bursaya-avrupali-turist-gelmeli-15531yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-06T01:00:00+00:00"/>
    <meta property="og:title" content="TÜRSAB ilk kıvılcımı çaktı: Bursa'ya Avrupalı turist gelmeli"/>
    <meta property="og:description" content="Önce TÜRSAB ile ilgili bir eleştiri.İlk kez turizmcilerin meslek örgütü TÜRSAB'ın basın toplantısına katıldım.Çünkü TÜRSAB..."/>
  </head>
  <body>
    <article>
      <h1>TÜRSAB ilk kıvılcımı çaktı: Bursa'ya Avrupalı turist gelmeli</h1>
      <address><time datetime="2019-11-06T01:00:00+00:00">06 Nov 2019, 01:00</time> by <a rel="author">Mustafa Özdal</a></address>
      <p>Önce <b>TÜRSAB </b>ile ilgili bir eleştiri.</p>
      <p>İlk kez turizmcilerin meslek örgütü TÜRSAB'ın basın toplantısına katıldım.</p>
      <p>Çünkü TÜRSAB yöneticileri de son yıllarda ilk kez bir basın toplantısı düzenlemişlerdi.</p>
      <p>Yanımdaki meslektaşım, “<b>Antalya'da turizmciler düzenli olarak  gazetecilerle biraraya geliyor</b>” diyerek, aslında Bursa'nın turizmde neden geri kaldığının yanıtını da veriyordu. </p>
      <figure>
        <img src="https://www.olay.com.tr/d/other/ozdal1-173.jpg"/>
      </figure>
      <p>Ancak umarız, 2. dönemlerine başlayan<b> Murat Saraçoğlu</b>'nun başkanı olduğu TÜRSAB Güney Marmara Bölge Temsil Kurulu ile yeni bir sayfa açılır.</p>
      <p>Her ne kadar toplantının amacı Saraçoğlu ve yeni seçilen yönetim kurulunun basınla tanışması olsa da, asıl konu<b> turizmin gelişmesiydi.</b></p>
      <p>Geçen hafta Bursa turizminin hangi noktada olduğunu rakamlarla paylaşmıştım.</p>
      <p>
        <b>2018'in ilk 8 ayında Bursa'ya 300 bin yabancı turist bile gelmemiş.</b>
      </p>
      <p>İstanbul, Antalya ve İzmir'in yanına bile yaklaşamayan Bursa'yı, Trabzon bile 2'ye katlamış.</p>
      <p>Daha da vahimi Bursa'ya gelen az sayıda yabancı turistin büyük çoğunluğunun Arap olması.</p>
      <p>Evet Bursa, yıllardır kent ekonomisine büyük katkı yaptıkları ve turizmi ayakta tuttukları için Arap turistlere minnettar.</p>
      <p>Ancak Avrupalı ve Uzakdoğulu turistin Bursa'ya gelmemesi, büyük bir eksiklik değil midir kent adına?</p>
      <p>Bu nedenle Saraçoğlu'nun açıkladığı hedeflerden en çok Avrupalı ve Uzakdoğulu  turistlerle ilgili sözlerini önemsedim:</p>
      <p>-Bursa ve Yalova'da turizm sadece Ortadoğu pazarı ile anılmaktadır. Halbuki Uzakdoğu ve Avrupa pazarları da bizim için büyük fırsatlarla dolu. Bu kapsamda 16 Ocak 2020'de Almanya'nın Stutgart-Nurnberg, Fransa'nın Straosburg, Belçika'nın Brüksel şehirlerinde, ülkelerin yerel tur operatörleri ve acentelerine Türk mutfağından hazırlanan yemekli toplantıda Bursa ve Yalova sunumu yapacağız.</p>
      <p>-Avrupalı turisti bölgemize çekmek için Avrupa Birliği Büyükelçileri  ve eşlerini bölgemizde misafir edeceğiz. Oluşturduğumuz tur programı çerçevesinde bölgemizi gezdirip turizm değerlerimizi tanıtacağız.</p>
      <p>-Yeni dönemde Kore ve Uzakdoğu pazarına olan ilgimiz sürecektir. Kore seyahat acentelerini, tur operatörlerini, sosyal medya fenomenlerini, Kore Büyükelçisi'ni, turizm tanıtma ofisi yetkililerini ağırladık, bölgemizin sahip olduğu güzelliklere hayran kaldılar, tur programlarına Bursa girdi. Yeni dönemde, Çin, Japonya, Endonezya, Malezya pazar çalışmalarımız ve turist sayısında artış konularındaki çabalarımız devam edecek.</p>
      <p>Evet tüm bunlar, Bursa'nın turizmdeki yeni rotasını ortaya koyan kararlı adımlar.</p>
      <p>Tabii hedefler,  kağıt üzerinde kalmayıp hayata geçerse bir anlamı olacak.</p>
      <p>Bu da  sadece turizmin paydaşlarından biri olan TÜRSAB ile değil, <b>kenti  yönetenlerden, esnafına kadar tüm paydaşların işbirliği ve çabasıyla sağlanabilir.</b></p>
      <p> </p>
      <p>
        <b>Yeni bir hikaye yazmak</b>
      </p>
      <p> </p>
      <p>TÜRSAB yöneticileri yeni pazarlara yönelik hedeflerinin yanı sıra çağın koşullarına uygun yeni projelerini de açıkladılar.</p>
      <p>Mesela <b>İznik Bazilikası</b>'nda <b>su altı yürüyüşü </b>gibi.</p>
      <p>Ya da<b> eko</b> ve <b>doğa turizmin</b>e ağırlık verilmesi gibi.</p>
      <p>Veya <b>eğitim, kongre, sağlık, fuar turizmi </b>gibi alanlarda yeni projeler üretmek ve turizmi 12 aya yaymayı amaçlayan, 4 mevsimde de turist ağırlayacak faaliyetleri başlatmak gibi.</p>
      <p>Tüm bunlar, kültür ve inanç turizmini canlandırmaya dönük faaliyetler ki Bursa bunun için biçilmiş kaftan.</p>
      <p>Nitekim google aramalarında '<b>Osmanlı' </b>ve<b> 'eski başkent'</b> olarak  çıkan Bursa, tarihi ve kültürel değerleri fazlasıyla olan kadim bir kent.</p>
      <p>Örneğin<b> İznik</b>, neden inanç turizminin önemli merkezlerinden biri  olmasın?</p>
      <p><b>Tarihi Hisar bölgesinin</b>,<b> Hanlar bölgesinin, Yeşil Türbe'</b>nin tarih meraklısı turistlerin uğrak yerleri olmaması için hiçbir neden yok.</p>
      <p>Yeter ki bu bölgelerde yeni hikayeler yazılsın.</p>
      <p> </p>
      <p>
        <b>TÜRSAB Güney Marmara erkekler kulübü mü?</b>
      </p>
      <p> </p>
      <figure>
        <img src="https://www.olay.com.tr/d/other/ozdal2-225.jpg"/>
      </figure>
      <p>TÜRSAB Güney Marmara Bölge Temsil Kurulu Yönetim Kurulu'nda sadece 1 kadın üye görev yapıyor.</p>
      <p>Neden diye sordum Başkan Saraçoğlu'na.</p>
      <p>Kısaca, “<b>Kadınlardan talep olmadı</b>” dedi.</p>
      <p>Olabilir ancak kadınlardan talep yoksa, kadın turizmcilere teklif yapılamaz mıydı?</p>
      <p> </p>
      <p>
        <b>Saraçoğlu'ndan Firuz Bağlıkaya'ya destek</b>
      </p>
      <p> </p>
      <p>Aralık ayında TÜRSAB Genel Merkezi'nin seçimi olacak.</p>
      <p>TÜRSAB Güney Marmara BTK Başkanı Murat Saraçoğlu'na seçimle ilgili düşüncelerini de sorduk.</p>
      <p>
        <b>Şahsi görüşünü açıkladı ve adaylardan Firuz Bağlıkaya'yı desteklediğini söyledi.</b>
      </p>
      <p> </p>
      <p>
        <b>Panorama 1326'da iftihar edici ziyaretçi sayısı</b>
      </p>
      <p> </p>
      <figure>
        <img src="https://www.olay.com.tr/d/other/ozdal3-193.jpg"/>
      </figure>
      <p>TÜRSAB yöneticileri, basın toplantılarını<b> Panorama 1326 Fetih Müzesi</b>'nde yaptılar.</p>
      <p>Kuşkusuz tesadüf değildi.</p>
      <p>Çünkü bu mekan, son yıllarda Bursa'da yükselen en değerli yapı, turizmin gelişmesi adına en isabetli adım.</p>
      <p>Zaten Saraçoğlu da, <b>“Bursa'ya gelen turistler ilk olarak bu mekandan başlıyorlar</b>” diyerek müzenin hakkını verdi.</p>
      <p>Toplantının ardından <b>Panorama 1326 Fetih Müzesi Genel Direktörü Orhan Mollasalih</b> ile müzeyi bir kez daha gezdim.</p>
      <p>Öğrenci grupları, yetişkinler, yabancı turistler Panorama 1326'nın her noktasını büyük bir merakla geziyorlardı.</p>
      <p>3 Kasım'da ziyaretçilerine kapısını açan müze, 1 yılını doldurdu.</p>
      <p>
        <b>Ve sadece 1 yılda 620 bin 278 ziyaretçi ağırlanmış, Çin'den, Lübnan'a, Güney Kore'den, Rusya'ya, Azerbaycan'dan Fransa ve Almanya'ya kadar 97 ülkeden 10 binlerce yabancı turist bu müzeyi gezmiş.</b>
      </p>
      <p>Yeri gelmişken <b>Osmangazi Belediye Başkanı Mustafa Dündar</b>'ı, bu değerli eseri Bursa'ya kazandırdığı için bir kez daha tebrik edelim.</p>
    </article>
  </body>
</html>