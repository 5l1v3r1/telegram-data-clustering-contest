<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740171"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T01:00:00+00:00"/>
    <meta property="og:title" content="'แก๊งแหกคุก'ใช้ชีวิตแลกอิสรภาพ! 'ทนไม่ได้ถ้าติดคุกอีก'"/>
    <meta property="og:description" content="ไทม์ไลน์วันที่ 2 ปฏิบัติการไล่ล่า 'แก๊งแหกคุก' สาวลึกผู้ร่วมขบวนการวางแผนอย่างดีพาหนี เปลี่ยนรถยนต์เป็นระยะ ญาติทำใจถ้าถูกจับตาย ล่าสุดพบเก๋งมิตซูบิชิพาหนีถึงจ.สระแก้ว ไม่กี่กิโลจ่อข้ามชายแดนไปเขมร"/>
  </head>
  <body>
    <article>
      <h1>'แก๊งแหกคุก'ใช้ชีวิตแลกอิสรภาพ! 'ทนไม่ได้ถ้าติดคุกอีก'</h1>
      <address>
        <time datetime="2019-11-06T01:00:00+00:00">06 Nov 2019, 01:00</time>
      </address>
      <figure>
        <img src="https://www.dailynews.co.th/admin/upload/20191106/news_COMUVSHpBd001428_533.jpg?v=20191106135"/>
      </figure>
      <p>
        <b>ไทม์ไลน์วันที่ 2 ปฏิบัติการไล่ล่า "แก๊งแหกคุก" สาวลึกผู้ร่วมขบวนการวางแผนอย่างดีพาหนี เปลี่ยนรถยนต์เป็นระยะ ญาติทำใจถ้าถูกจับตาย ล่าสุดพบเก๋งมิตซูบิชิพาหนีถึงจ.สระแก้ว ไม่กี่กิโลจ่อข้ามชายแดนไปเขมร</b>
      </p>
      <p><i><b><mark>"เดลินิวส์ออนไลน์"</mark></b></i> <b>ขอสรุปไทม์ไลน์วันที่ 2 ของปฏิบัติการไล่ล่า 3 ผู้ต้องหาคดียาเสพติด</b> นายหน่อย หรือ ต้น นิลเทศ อายุ 40 ปี และน.ส.สิรินภา วิเศษฤทธิ์ อาย 30 ปี กับนายบาร์ท อันเลน เฮลมัส อายุ 39 ปี สองสามีภรรยา ที่ก่อเหตุอุกฉกรรจ์ใช้มีดแทงตำรวจศาลพัทยาแล้วใช้ปืนยิงเปิดทางจากใต้ถุนศาลจังหวัดพัทยา จ.ชลบุรี ไปขึ้นรถกระบะที่จอดรออยู่ขับหลบหนีไป มาให้รับทราบความคืบหน้ากัน <br/><br/><b>นายสุริยัณห์ หงษ์วิไล โฆษกศาลยุติธรรม</b> เปิดเผยว่า ผู้พิพากษาหัวหน้าศาลจังหวัดพัทยาจะเซ็นหนังสือคำสั่งตั้งคณะกรรมการสอบข้อเท็จจริงถึงเหตุการณ์ที่เกิดขึ้นในทุกประเด็นเพื่อหาสาเหตุความบกพร่อง ว่าทำไมคนร้ายจึงมีอาวุธปืนและมีดใช้ในการหลบหนีได้ โดยได้รับรายงานว่า เรื่องนี้ทางเจ้าหน้าที่ตำรวจก็จะมีการดำเนินการในส่วนของหน่วยงานตัวเองอยู่เช่นกัน<br/><br/>สำหรับ<i><b>อาการของ ร.ต.อ.ธนะเมศฐ์ โพธิพันธ์ รองสว.ป.สภ.สัตหีบ ซึ่งถูกทำร้ายบาดเจ็บ อาการดีขึ้นแต่ยังอยู่ในห้องไอซียู </b></i>คนไข้ยังรู้สึกตัวดีอยู่ มีอาการคงที่ชีพจรปกติแต่ยังต้องใส่สายระบายเลือดที่ปอด โดยแพทย์จะดูผลเลือดอีกครั้งนึงคาดว่าถ้าอาการคงที่ก็อาจจะย้ายไปห้องพักพื้นได้</p>
      <figure>
        <img src="https://www.dailynews.co.th/admin/upload/20191106/news_LQwPInhXiC001428_533.jpg?v=20191106135?v=4700"/>
      </figure>
      <p><b>พล.ต.อ.จักรทิพย์ ชัยจินดา ผบ.ตร.</b> ฝากเตือนผู้ต้องขังทั้ง 3 ราย มามอบตัวกับเจ้าหน้าที่ พร้อมสั่งการให้เร่งสืบสวน ไล่ล่า กดดัน และจับกุมผู้ต้องหาและผู้ที่เกี่ยวข้องทั้งหมดมาดำเนินคดีให้ได้โดยเร็ว เน้นย้ำเจ้าหน้าที่ต้องใช้ความระมัดระวัง หากมีการต่อสู้ขัดขืนและประสงค์ถึงชีวิตเจ้าหน้าที่ก็จำเป็นที่จะต้องดำเนินการขั้นเด็ดขาด <br/> <br/><b>เจ้าหน้าที่พบรถกระบะยี่ห้ออีซูซุ</b> ดีแมกซ์ สีบรอนซ์เทา ทะเบียน ผข 738 ระยอง ที่คนร้ายทั้ง 3 ราย ใช้เป็นพาหนะในการหลบหนี ซึ่งมีผู้นำมาจอดทิ้งไว้ภายในบริเวณนิคมอุตสาหกรรโรจนะบ่อวิน จ.ชลบุรี ต่อมาเจ้าหน้าที่ติดตามจับกุมตัว นายธรรมนูญ หรือ แม็ค ละอองศรี อายุ 25 ปี และน.ส.กนกอร บุญปลูก สองสามีภรรยา ที่นำรถกระบะมาจอดทิ้งได้ในพื้นที่อ.บ้านบึง จ.ชลบุรี ก่อนคุมตัวไปสอบสวน เบื้องต้นพบว่า<b>สองสามีภรรยามีส่วนช่วยเหลือให้ผู้ต้องหาทั้ง 3 รายหลบหนี</b> <br/><br/>ขณะที่นางทองหล่อ นิลเทศ อายุ 63 ปี น.ส.วัสดา นิลเทศ อายุ 42 ปี แม่และพี่สาวของนายหน่อย หรือ ต้น นิลเทศ อายุ 40 ปี 1 ในผู้ต้องหาที่หลบหนี <b>วอนขอให้นายหน่อยเข้ามอบตัวกับเจ้าหน้าที่ตำรวจ ให้คิดถึงหัวอกพ่อแม่บ้าง ไม่เคยคิดว่านายหน่อยจะมาก่อเหตุแบบนี้ ทำใจไว้แล้วหากนายหน่อยจะถูกจับตาย</b> เพราะเจ้าตัวเคยพูดไว้ว่า "ทนไม่ได้ถ้าต้องคิดคุกอีก" </p>
      <figure>
        <img src="https://www.dailynews.co.th/admin/upload/20191106/news_pljxpdtwPn001427_533.jpg?v=20191106135?v=3401"/>
      </figure>
      <p>ด้าน พล.ต.ท.ศตวรรษ หิรัญบูรณะ ผู้ช่วย ผบ.ตร. ประชุมร่วมชุดคลี่คลายคดีและติดตามไล่ล่าผู้ต้องหาที่สภ.เมืองพัทยา จ.ชลบุรี ก่อนเปิดเผยว่า <b>ตำรวจจับกุมตัวผู้มีส่วนรู้เห็นและให้การช่วยเหลือผู้ต้องหาหลบหนีได้แล้ว 4-5 รายนั้น พบมีการวางแผนไว้ล่วงหน้าเป็นอย่างดี โดยมีกำหนดเวลา และขั้นตอน รวมถึงการนำส่งอาวุธขณะเข้าเยี่ยมมาให้ผู้ต้องหา ก่อนนำยานหานะมารับเพื่อหลบหนีและใช้คีมที่เตรียมมาตัดโซ่ตรวนออก </b>ก่อนจะมีคนขับรถมิตซูบิชิ สีขาว หลังคาสีดำ ทะเบียน ขต 4390 ชลบุรี มาสับเปลี่ยนให้ในพื้นที่ อ.ศรีราชา คาดว่าผู้ต้องหาทั้ง 3 ราย ยังหลบอยู่ในพื้นที่ภูธรภาค 2 และกำลังประสานพรรคพวกเพื่อหวังหลบข้ามไปยังประเทศเพื่อนบ้าน </p>
      <figure>
        <img src="https://www.dailynews.co.th/admin/upload/20191106/news_GFfuuqfcuQ001429_533.jpg?v=20191106135?v=1419"/>
      </figure>
      <p>สอบสวนผู้ที่ให้การช่วยเหลือทั้งหมดให้ความร่วมมือดี ซึ่งทั้งหมดเป็นกลุ่มคนสนิทของ นายหน่อย นิลเทศ อายุ 41 ปี 1 ในผู้ต้องหา ต่อมาเจ้าหน้าที่ก็สามารถตรวจยึดรถกระบะยี่ห้อโตโยต้า วีโก้ ทะเบียน สีบรอนซ์ ทะเบียน ผค 6762 ชลบุรี ไว้ได้อีก 1 คัน ซึ่งเป็นรถคันที่ 3 ที่กลุ่มผู้ให้การช่วยเหลือไปยืมเพื่อนบ้านมาสับเปลี่ยนขณะหลบหนี นอกจากนี้<b>ตำรวจยังได้ตั้งรางวัลสำหรับผู้แจ้งเบาะแสในการติด ตามจับกุมผู้ต้องหาทั้ง 3 รายที่หลบหนี จำนวน 50,000 บาท </b><br/><br/>หลังมีเบาะแสผู้ต้องหาจะหลบหนีข้ามแดนไปฝั่งกัมพูชา พล.ต.ต.ปราศรัย จิตตสนธิ ผบก.ภ.จว.สระแก้ว สั่งระดมกำลังปิดล้อมพื้นที่เป้าหมายซึ่งอยู่ห่างจากชายแดนด้าน อ.อรัญประเทศ ประมาณ 30 กม. ตั้งด่านสกัดตลอดแนวชั้นในก่อนออกไปชายแดน พร้อมประสาน ทหารกองกำลังบูรพา ทหารพราน ตชด. <br/>เร่งไล่ล่าติดตามตัวอย่างกระชั้นชิดจนสามารถตรวจยึดรถเก๋งมิตซูบิชิ มิราจ ที่คนร้ายใช้หลบหนีมาจอดทิ้งอยู่พื้นที่ สภ.เขาฉกรรจ์ จ.สระแก้ว และตรึงกำลังเพื่อไล่ล่าในช่วงเช้าอีกครั้ง</p>
      <figure>
        <img src="https://www.dailynews.co.th/admin/upload/20191106/news_toApXQWnQH001429_533.jpg?v=20191106135?v=6525"/>
      </figure>
    </article>
  </body>
</html>