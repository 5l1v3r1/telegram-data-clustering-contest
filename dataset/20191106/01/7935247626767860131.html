<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/albayrak-500-genc-muhendis-is-bekliyor-15532yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-06T01:00:00+00:00"/>
    <meta property="og:title" content="Albayrak : 500 genç mühendis iş bekliyor"/>
    <meta property="og:description" content="İşsizlik bugün sadece vasıfsız insanımız için geçerli durum değil.Üniversite bitirmiş on binler de iş arıyor.Devletin İŞKUR kayıtları..."/>
  </head>
  <body>
    <article>
      <h1>Albayrak : 500 genç mühendis iş bekliyor</h1>
      <address><time datetime="2019-11-06T01:00:00+00:00">06 Nov 2019, 01:00</time> by <a rel="author">İhsan Aydın</a></address>
      <p>İşsizlik bugün sadece vasıfsız insanımız için geçerli durum değil.</p>
      <p>Üniversite bitirmiş on binler de iş arıyor.</p>
      <p>Devletin <b>İŞ</b><b>KUR</b> kayıtları apaçık ortada.</p>
      <p>Dün sabah meslektaşım Serkan İnceoğlu ile birlikte<b> İnşaat M</b><b>ühendisleri Odas</b><b>ı Bursa Şube Başkanı Mehmet Albayrak</b>’a uğradık.</p>
      <p><b>İMO</b> merkezindeki ziyarette laf lafı açtı ve<b> Bursa</b>’daki vasıflı işsizliğin vardığı boyutlar da gözler önüne serildi.</p>
      <p>İnşaat sektörünün tıpkı diğer alanlarda olduğu gibi sıkıntılı bir süreçten geçtiğini ve piyasada kendileri açısından da <b>‘iş’ </b>olmadığını anlatan Başkan Albayrak bir acı gerçeğe daha dikkat çekti.</p>
      <p>İMO Bursa Şube yöneticileri <b>Mustafa Er, Ay</b><b>ş</b><b>e Sena Di</b><b>şbudak, Mesut Aydın </b>ve<b> Korhan Başaralı</b>’nın da bulunduğu o buluşmada Başkan Albayrak,<b> “Şu an şubemizdeki kayıtlara g</b><b>öre 500 genç mezun in</b><b>ş</b><b>aat mühendisi i</b><b>ş arıyor”</b> deyince, sektörün içinde bulunduğu açmazı daha iyi anlamış olduk.</p>
      <p>Artık şu iyi biliniyor.</p>
      <p>Türkiye’de maalesef inşaat lokomotif sektörlerden biri.</p>
      <p>Burada bir sarsıntı olunca bütün piyasa silsile yoluyla etkileniyor.</p>
      <p>Albayrak’ın inşaat sektörünün zor bir dönemden geçtiğine dikkat çeken sözleri aslında sadece<b> T</b><b>ürkiye</b>’nin değil, bütün dünyanın yaşadığı ekonomik krizin de bir yansıması.</p>
      <p>Sıkıntı varken insanın öncelikleri de değişiyor.</p>
      <p>Konut satışları da bu durumdan haliyle olumsuz yönde etkileniyor.</p>
      <p>Başkan Albayrak ile konuşurken, <b>T</b><b>ürkiye</b>’deki üniversitelerin inşaat mühendisliği bölümlerinin her yıl <b>12 bin</b> dolayında mezun verdiğini de öğrendik.</p>
      <p>Şu an ülkedeki odalara kayıtlı inşaat mühendisi sayısı <b>138 bin</b>lere ulaşmış.</p>
      <p>Sadece <b>Bursa </b><b>Ş</b><b>ubesi</b>’ne bağlı diğer illerle beraber<b> 4 bin 500 </b>dolayında üye var.</p>
      <p>Bursa’daki iki üniversitede inşaat mühendisliği bölümü bulunuyor.</p>
      <p>Bunlarda da <b>500</b> dolayında öğrenci eğitim görüyor.</p>
      <p>Yani, ülkemizdeki inşaat mühendisi sayısı giderek artıyor.</p>
      <p>Başkan Albayrak da <b>T</b><b>ürkiye</b>’deki mevcut mühendisler dikkate alındığında, şu an için bundan daha fazla inşaat mühendisine ihtiyaç olmadığını hatırlatıyor.</p>
      <p>Örneğin;</p>
      <p><b>Şırnak </b><b>Üniversitesi</b>’nin <b>İ</b><b>n</b><b>şaat M</b><b>ühendisli</b><b>ği B</b><b>ölümü</b>’nde bir öğretim üyesinin tüm derslere girdiği bir ortamda eğitim verildiği de ileri sürülüyor.</p>
      <p>Albayrak açıkçası, inşaat mühendisliği bölümlerindeki öğrenci kontenjanlarının da düşürülmesi gerektiğini düşünüyor.</p>
      <p>Elbette <b>Bursa</b>’nın sorunlarını da konuştuk.</p>
      <p>Albayrak, <b>T2 Tramvay hatt</b><b>ı</b>nın tüm uyarılara rağmen, metro yapmak yerine yüzeyden götürüldüğünü, halen de bitirilemediğine işaret ediyor.</p>
      <p>Keza, ağır aksak giden tren projesinin şantiyelerden sökülen tabelasının yeniden asılmasının ve isminin <b>Bursa</b>’nın istediği şekilde, hızlı tren olarak değiştirilme girişimlerini de olumlu bulduklarını anlatıyor.</p>
      <p><b>S</b><b>İT</b> statüsü değiştirilen <b>Botanik Park</b>’ta bundan sonra olabilecek imar hareketlerini de oda olarak yakından takip edeceklerine vurguluyor.</p>
      <p>İMO Bursa Şubesi yöneticileriyle sohbet ederken sevindirici bir <b>sosyal sorumluluk projesi</b>nden de haberdar olduk.</p>
      <p>İMO Bursa Şube’ye kayıtlı genç inşaat mühendisleri <b>Harmanc</b><b>ı</b><b>k</b> ilçesindeki merkez ve <b>Gülözü</b> mahallesi ilkokulu öğrencileri için kendi aralarında yardım kampanyası başlatmışlar.</p>
      <p>Öğrencilere kitap kırtasiyeden giyecek desteğine kadar içinde her şeyin olacağı yardım paketleri önümüzdeki hafta <b>Harmanc</b><b>ı</b><b>k</b>’a götürülerek çocuklara teslim edilecek.</p>
      <p>Bu projeyle de yönetici Korhan Başaralı yakından ilgilenmiş.</p>
      <p><b>Bursa</b>’nın sorunlarına duyarlılık kadar, geliştirdikleri sosyal sorumluluk projeleriyle de inşaat mühendislerimiz boş durmuyor.</p>
      <p>İMO Bursa Şubesi’nin yöneticilerini bu açıdan da kutlamak istiyoruz.</p>
    </article>
  </body>
</html>