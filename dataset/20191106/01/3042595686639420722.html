<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/formuetoppen-i-fjor-sa-flyttet-han-til-sveits/71783626"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T01:53:44+00:00"/>
    <meta property="og:title" content="Formuetoppen i fjor. Så flyttet han til Sveits"/>
    <meta property="og:description" content="Pareto-sjef Svein Støle tok med seg verdier for sju milliarder og 63 skattemillioner fra Holmenkollen til Sveits."/>
  </head>
  <body>
    <article>
      <h1>Formuetoppen i fjor. Så flyttet han til Sveits</h1>
      <h2>Pareto-sjef Svein Støle tok med seg verdier for sju milliarder og 63 skattemillioner fra Holmenkollen til Sveits.</h2>
      <address><time datetime="2019-11-06T01:53:44+00:00">06 Nov 2019, 01:53</time> by <a rel="author">Amanda Nordhagen Walnum</a></address>
      <p>Eier Svein Støle (56) i megler- og finanshuset Pareto flyttet til Sveits i fjor.<br/><br/>Det gjør at topplistene for formue i Norge må skrives på nytt. Det samme gjelder skattelista.</p>
      <h3>Borte</h3>
      <p>For skatteåret 2017 tronet Pareto-eieren nesten formuetoppen i Norge med en formue på over 7,2 milliarder kroner. Det var langt bak Kjell Inge Røkke, men likevel en solid andreplass. For skatteåret 2018 er Støle borte fra listene.<br/><br/>Støle bidro også kraftig til Oslo kommune i 2017 og skattet over 63 millioner kroner til hovedstaden fra sitt hjem i Holmenkollen. For fjorårets skatteår er bidraget betydelig mindre: 961 663 kroner.<br/><br/>Grunnen til dette er at han i fjor utvandret fra Norge til Sveits.<br/><br/>Dagbladet har forsøkt å komme i kontakt med Støle tirsdag morgen, foreløpig uten hell.</p>
      <h3>- Sveits scorer høyt</h3>
      <p><a href="https://www.dn.no/marked/svein-stole/pareto/pareto-securities/pareto-eier-svein-stole-tar-med-seg-privat-formue-pa-over-syv-milliarder-og-melder-flytting-til-sveits/2-1-442282">Dagens Næringsliv</a> skrev i fjor om Støles flytteplaner. I intervjuet forklarte han at selskapet hans, Pareto, gikk bra og at de forsøkte å vokse internasjonalt med kontorer i Sveits og Tyskland. Samtidig hadde han lyst til å jobbe og bo internasjonalt igjen, forklarte Støle overfor avisa.<br/><br/>Den tidligere journalisten har jobbet og bodd i New York tideligere. I september i fjor solgte han boligen sin i Holmenkollebn i Oslo for 57 millioner kroner. Sammen med flyttelasset til Sveits tok han med seg verdier for over sju milliarder kroner.<br/><br/>I intervjuet ble han også konfrontert med at Oslo mister en stor skatteyter når han flytter.<br/><br/>- Det er mange forhold som spiller inn i en flyttebeslutning. Livskvalitet og rammebetingelser er naturligvis viktig. Sveits scorer høyt på begge områder, sa Støle til <a href="https://www.dn.no/marked/svein-stole/pareto/pareto-securities/pareto-eier-svein-stole-tar-med-seg-privat-formue-pa-over-syv-milliarder-og-melder-flytting-til-sveits/2-1-442282">DN</a>.<br/><br/>Støle er tidligere journalist i bladet Kapital, men i 1987 sa han opp og startet i meglerhuset til Dagfinn Sundal og Jan Petter Collier. Han jobbet med å analysere selskaper innen shipping, olje og offshore. I 1991 tok han over sjefsjobben i Pareto.</p>
      <p>/*background*/ /*text area */ Skattelistene 2018 /* Small */ /*background*/ /*text area */ Skattelistene 2018 /* Small */</p>
    </article>
  </body>
</html>