<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/naybilshoyu-problemoyu-dlya-zhurnalistiv-v-ukrayini-ye-fizichna-agresiya-imi-328729_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T16:50:00+00:00"/>
    <meta property="og:title" content="Найбільшою проблемою для журналістів в Україні є фізична агресія – ІМІ"/>
    <meta property="og:description" content="Цьогоріч через професійну діяльність постраждали понад 200 журналістів."/>
  </head>
  <body>
    <article>
      <h1>Найбільшою проблемою для журналістів в Україні є фізична агресія – ІМІ</h1>
      <h2>Цьогоріч через професійну діяльність постраждали понад 200 журналістів.</h2>
      <address>
        <time datetime="2019-11-06T16:50:00+00:00">06 Nov 2019, 16:50</time>
      </address>
      <p>Виконавча директорка Інституту масової інформації (ІМІ) Оксана Романюк повідомила про те, що за десять місяців цього року в Україні постраждали 208 <a href="https://dt.ua/UKRAINE/dbr-otrimalo-dostup-do-redakciynoyi-komunikaciyi-zhurnalistiv-yaki-rozpovili-pro-poroshenka-i-maldivi-327129_.html"><b>журналістів</b></a> через професійну діяльність. Про це вона розповіла на парламентських слуханнях на тему "Безпека діяльності журналістів в Україні: стан, проблеми і шляхи їх вирішення", повідомляться на сайті <a href="https://imi.org.ua/news/vystup-oksany-romanyuk-na-parlamentskyh-sluhannyah-shhodo-bezpeky-zhurnalistiv-i30326">ІМІ</a>.</p>
      <p>Романюк зазначила, що найбільш проблема для українських журналістів – це фізична агресія. Із 208 інцидентів – 147 стосувались фізичної агресії.</p>
      <p>"Безпека для мене особисто – це питання дуже болюче. Я ніколи не казала цього публічно, але я сама – я пройшла через побиття, через погрози, через публічний тиск, обшуки, допити, у мене вилучали ноутбук. Торік вибивали двері в офіс ІМІ… Для мене була дуже важливою підтримка колег і саму тому двері офісу ІМІ завжди будуть відкриті для журналістів. Ми з-під землі дістанемо ті броніки, ми знайдемо ті гроші на лікування, але ми допоможемо колегам", - сказала директорка ІМІ.</p>
      <p>За словами Романюк, найбільших утисків зазнають чотири категорії працівників ЗМІ: журналісти, що працюють в зоні Операції об'єднаних сил; журналісти-розслідувачі; фотографи та оператори; регіональні журналісти. З точки зору безпеки для журналістів найгірші – окуповані території, далі Київ і область, Одещина, Волинь та Дніпропетровщина. Оксана Романюк закликала владу звернути увагу на зазначені регіони.</p>
      <p>Директорка ІМІ також зауважила, що журналістам потрібен системний діалог із правоохоронними органами, із судовою владою. Також працівники ЗМІ категорично виступають проти політизації питання свободи слова і безпеки журналістів. Крім того, Романюк закликає журналістів підтримувати один одного на основі цінностей, етики та стандартів.</p>
      <p>Зазначимо, що президент Володимир Зеленський указом від 6 листопада утворив консультативно-дорадчий орган – <a href="https://dt.ua/POLITICS/zelenskiy-stvoriv-radu-z-pitan-svobodi-slova-ta-zahistu-zhurnalistiv-sklad-uchasnikiv-328667_.html"><b>Раду з питань свободи слова та захисту журналістів</b></a>. Основними завданнями Ради буде формування пропозицій щодо захисту інформаційного простору в інтересах інформаційної безпеки України, забезпечення реалізації прав громадян на свободу слова та отримання об'єктивної, достовірної інформації, а також забезпечення гарантій законної професійної діяльності журналістів.</p>
      <p>Про проблеми інформаційної безпеки України читайте у матеріалі Володимира Кравченка і Тетяни Силіної <a href="https://dt.ua/internal/zamist-rozmov-iz-televizorom-328212_.html"><b>"Замість розмов із телевізором"</b></a> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2ltaS5vcmcudWE=">Інститут масової інформації</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>