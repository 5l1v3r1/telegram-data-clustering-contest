<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740362"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T16:39:00+00:00"/>
    <meta property="og:title" content="ไซปรัสจ่อริบคืนพาสปอร์ตกลุ่มไฮโซกัมพูชา"/>
    <meta property="og:description" content="รัฐบาลไซปรัสประกาศเมื่อวันพุธ จะเริ่มกระบวนการยึดคืนหนังสือเดินทาง หรือพาสปอร์ต จากชาวต่างชาติ 26 คน รวมถึงกลุ่มคนร่ำรวยที่เป็นเครือญาติและคนใกล้ชิดนายกฯฮุน เซน ของกัมพูชา ซึ่งได้สัญชาติไซปรัส จากการนำเงินก้อนโตไปลงทุนในประเทศ"/>
  </head>
  <body>
    <article>
      <h1>ไซปรัสจ่อริบคืนพาสปอร์ตกลุ่มไฮโซกัมพูชา</h1>
      <address>
        <time datetime="2019-11-06T16:39:00+00:00">06 Nov 2019, 16:39</time>
      </address>
      <p>
        <b>รัฐบาลไซปรัสประกาศเมื่อวันพุธ จะเริ่มกระบวนการยึดคืนหนังสือเดินทาง หรือพาสปอร์ต จากชาวต่างชาติ 26 คน รวมถึงกลุ่มคนร่ำรวยที่เป็นเครือญาติและคนใกล้ชิดนายกฯฮุน เซน ของกัมพูชา ซึ่งได้สัญชาติไซปรัส จากการนำเงินก้อนโตไปลงทุนในประเทศ</b>
      </p>
      <p>สำนักข่าวรอยเตอร์รายงานจากกรุงเอเธนส์ ประเทศกรีซ เมื่อวันที่ 6 พ.ย. ว่า ไซปรัส ประเทศเกาะขนาดเล็กทางฟากตะวันออกของทะเลเมดิเตอร์เรเนียน สั่นสะเทือนจากการถูกเปิดโปง โครงการลงทุนแลกพาสปอร์ต โดยรายงานพิเศษของสำนักข่าวรอยเตอร์เมื่อเดือนที่แล้ว ซึ่งระบุรายชื่อกลุ่มผู้ได้ประโยชน์จากโครงการ รวมถึง ผู้บัญชาการตำรวจแห่งชาติ และรัฐมนตรีกระทรวงการคลังกัมพูชา<br/><br/>การเพิกถอนสิทธิความเป็นพลเมือง เป็นสิ่งที่แทบไม่เคยปรากฏ และความเคลื่อนไหวของทางการไซปรัส มีขึ้นหลังจากเจ้าหน้าที่ดำเนินการสอบสวน ตามรายงานของรอยเตอร์<br/><br/>นายคอนสแตนตินอส เพทริเดส รัฐมนตรีกระทรวงมหาดไทยไซปรัส เผยต่อสื่อมวลชน  หลังการประชุมคณะรัฐมนตรีเป็นเวลา 4 ชั่วโมง ในกรุงนิโคเซีย เมื่อวันพุธ ว่า คณะรัฐมนตรีมีมติยืนยันเจตนารมณ์ของรัฐบาล ในการยึดมั่นต่อเงื่อนไขของโครงการลงทุนไซปรัส</p>
      <figure>
        <img src="https://www.dailynews.co.th/admin/upload/20191106/news_RaDswYGWyn235300_533.jpg?v=201911070611?v=5195"/>
      </figure>
      <p>นายเพทริเดสไม่เปิดเผยสัญชาติ และตัวตนของชาวต่างชาติ 26 คนที่จะถูกยึดคืนพาสปอร์ต แต่แหล่งข่าววงในรัฐบาลเผยว่า ประกอบด้วยชาวรัสเซีย 9 คน ชาวกัมพูชา 8 คน ชาวจีน 5 คน ชาวเคนยา 2 คน ชาวมาเลเซียและชาวอิหร่านประเทศละ 1 คน โดยกลุ่มคนเหล่านี้เกี่ยวพันกับโครงการลงทุนในไซปรัส 9 โครงการ<br/><br/>สาธารณรัฐไซปรัสเริ่มโครงการลงทุนแลกพาสปอร์ตเมื่อปี พ.ศ. 2556 โดยชาวต่างชาติสามารถนำเงินไปลงทุนในไซปรัส อย่างน้อย 2 ล้านยูโร (67 ล้านบาท) ก็จะได้สัญชาติ และสามารถเดินทางได้อย่างเสรี ทั่วทั้ง 28 ประเทศสมาชิกสหภาพยุโรป หรือ อียู<br/><br/>นับตั้งแต่เริ่มโครงการ รัฐบาลไซปรัสอนุมัติสิทธิความเป็นพลเมือง แก่ชาวต่างชาติรวมทั้งสิ้น 1,864 ราย แต่ถ้ารวมสมาชิกในครอบครัวด้วย จำนวนผู้ได้รับเกือบ 4,000 คน.<br/><br/>ภาพ - REUTERS<br/><br/> </p>
    </article>
  </body>
</html>