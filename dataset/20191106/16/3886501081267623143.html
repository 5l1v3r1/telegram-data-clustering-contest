<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/118954-dzonson-vanredni-izbori-jedina-mogucnost?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-06T16:45:03+00:00"/>
    <meta property="og:title" content="Džonson: Vanredni izbori jedina mogućnost"/>
    <meta property="og:description" content="Britanski premijer Boris Džonson počeo je danas kampanju za izbore 12. decembra optuživši opoziciju da blokira Bregzit.&quot;Ne želim vanredne izbore, i niko nije srećan zbog izbora u decembru, ali došli smo do tačke na kojoj više nemamo izbora&quot;, rekao je Džonson novinarima ispred Dauning strita 10.Prema njegovim rečima, britanski poslanici su &quot;više puta odbijali da sprovedu Bregzit i poštuju rezultat referenduma&quot;.Džonson je kritikovao lidera opozicionih laburista Džeremija Korbina, tvrdeći da se Korbin &quot;stavio na Putinovu (ruskog predsednika Vladimira) stranu&quot; nakon trovanja nekadašnjeg špijuna Sergeja Skripalja i njegove ćerke u Solzberiju.Britanski premijer je nešto ranije danas Korbina uporedio sa nekadašnjim sovjetskim liderom Josifom Staljinom, optuživši ga da planira &quot;bezobrazno podizanje poreza&quot; koje bi uništilo britanski prosperitet i rekavši da Laburistička partija napada bogate Britance &quot;s uživanjem i osvetoljubivošću kakvi nisu vidjeni od Staljinovog progona kulaka&quot;.Korbin je Džonsonove ekonomske planove…"/>
  </head>
  <body>
    <article>
      <h1>Džonson: Vanredni izbori jedina mogućnost</h1>
      <address>
        <time datetime="2019-11-06T16:45:03+00:00">06 Nov 2019, 16:45</time>
      </address>
      <p><b>Britanski premijer Boris Džonson počeo je danas kampanju za izbore 12. decembra optuživši opoziciju da blokira Bregzit.</b><br/><br/>"Ne želim vanredne izbore, i niko nije srećan zbog izbora u decembru, ali došli smo do tačke na kojoj više nemamo izbora", rekao je Džonson novinarima ispred Dauning strita 10.<br/><br/>Prema njegovim rečima, britanski poslanici su "više puta odbijali da sprovedu Bregzit i poštuju rezultat referenduma".<br/><br/>Džonson je kritikovao lidera opozicionih laburista Džeremija Korbina, tvrdeći da se Korbin "stavio na Putinovu (ruskog predsednika Vladimira) stranu" nakon trovanja nekadašnjeg špijuna Sergeja Skripalja i njegove ćerke u Solzberiju.<br/><br/>Britanski premijer je nešto ranije danas Korbina uporedio sa nekadašnjim sovjetskim liderom Josifom Staljinom, optuživši ga da planira "bezobrazno podizanje poreza" koje bi uništilo britanski prosperitet i rekavši da Laburistička partija napada bogate Britance "s uživanjem i osvetoljubivošću kakvi nisu vidjeni od Staljinovog progona kulaka".<br/><br/>Korbin je Džonsonove ekonomske planove ocenio kao "tačerizam na steroidima".<br/><br/>Kampanja vladajućih konzervativaca nije baš najbolje počela, pošto je ministar za Vels Alun Kerns podneo ostavku nedugo pre Džonsonovog obraćanja.</p>
    </article>
  </body>
</html>