<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/salute/alimentazione-e-fitness/2019/11/06/news/acqua_nepi_richiamato_un_lotto_per_presenza_di_batteri_coliformi-240407820/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T16:31:00+00:00"/>
    <meta property="og:title" content="Acqua di Nepi, richiamato un lotto per presenza di batteri coliformi"/>
    <meta property="og:description" content="L'azienda precisa: &quot;La presenza dei batteri è da ricondurre a fattori esterni al ciclo produttivo aziendale. La procedura di richiamo è"/>
  </head>
  <body>
    <article>
      <h1>Acqua di Nepi, richiamato un lotto per presenza di batteri coliformi</h1>
      <h2>L'azienda precisa: "La presenza dei batteri è da ricondurre a fattori esterni al ciclo produttivo aziendale. La procedura di richiamo è stata circoscritta ad un lotto di bottiglie in vetro destinato al canale della ristorazione"</h2>
      <address>
        <time datetime="2019-11-06T16:31:00+00:00">06 Nov 2019, 16:31</time>
      </address>
      <p>Un lotto di acqua minerale effervescente naturale "Acqua di Nepi" in bottiglie di vetro è stato richiamato  "per la presenza di batteri coliformi". L'avviso è stato pubblicato sulla pagina del ministero della Salute. Il numero di lotto è N9183A e la scadenza è 1 luglio 2021. L'acqua minerale richiamata è stata imbottigliata da Acqua di Nepi Spa, nello stabilimento di località Graciolo a Nepi, in provincia di Viterbo.<br/><br/>"E' da escludere che la presenza dei coliformi possa dipendere o essere ricollegata, anche indirettamente, al proprio processo di imbottigliamento, in quanto le fonti, le linee di produzione e il magazzino presso lo stabilimento sono sottoposti ad analisi giornaliere da parte dell'azienda e a controlli periodici da parte degli organi sanitari", interviene in una nota l'azienda Acqua di Nepi.<br/><br/>L'azienda comunica inoltre "di aver attivato a scopo precauzionale la procedura di richiamo del lotto N9183A, imbottigliato in data il 2 luglio di quest'anno destinato al canale ristorazione del prodotto 'Acqua Minerale effervescente naturale Acqua di Nepi'. La decisione - prosegue la nota - è stata presa a seguito di accertamenti da parte della Asl di Viterbo e della Asl 1 di Roma, relativamente alla presenza di coliformi trovati in una unica bottiglia da 1 litro in vetro".<br/><br/>"L'accertamento è stato disposto nell'ambito di indagini successive al sequestro di prodotti di varie marche eseguito in data 15.7.2019, su ordine della Polizia Giudiziaria Roma Capitale presso il deposito di una società distributrice terza", informa ancora la nota. "La presenza dei batteri - precisa Acqua di Nepi Spa - è da ricondurre a fattori esterni al ciclo produttivo aziendale. La procedura di richiamo, già effettuata in toto, è stata circoscritta ad un lotto di bottiglie in vetro destinato al canale della ristorazione ed è stata attivata solo a scopo precauzionale".<br/><br/>I coliformi, presenti nelle feci umane in elevate concentrazioni, sono un gruppo di batteri appartenenti alla famiglia delle Enterobacteriaceae. La presenza di tali organismi è un indicatore d'inquinamento: i batteri coliformi sono considerati marcatori microbiologici per definire la qualità degli ambienti idrici.</p>
    </article>
  </body>
</html>