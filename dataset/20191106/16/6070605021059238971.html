<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Terres-Senia-opacitat-projecte-Castor-segellament-costos_0_2339166240.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T16:12:37+00:00"/>
    <meta property="og:title" content="La Plataforma en Defensa de les Terres del Sénia demana posar fi a l’opacitat del projecte Castor"/>
    <meta property="og:description" content="Administració i veïns reclamen que es facin públics els costos de manteniment, hibernació i desmantellament dels gaseoductes"/>
  </head>
  <body>
    <article>
      <h1>La Plataforma en Defensa de les Terres del Sénia demana posar fi a l’opacitat del projecte Castor</h1>
      <h2>Administració i veïns reclamen que es facin públics els costos de manteniment, hibernació i desmantellament dels gaseoductes</h2>
      <address>
        <time datetime="2019-11-06T16:12:37+00:00">06 Nov 2019, 16:12</time>
      </address>
      <p>"Estem tips de les mentides del govern espanyol sobre el projecte, que se'ns ignori com a part afectada. La desconfiança ja és crònica", ha clamat aquest dimecres l'alcalde d'Alcanar, Joan Roig, en referència al segellament definitiu dels pous del magatzem subterrani de gas Castor, ubicat davant la costa del delta de l'Ebre. "Tenim dret a conèixer les xifres que paguem per un projecte fallit com aquest, uns diners que s'estan repercutint a la butxaca dels consumidors a través de la factura del gas", ha afegit Cristina Reverter, portaveu de la Plataforma en Defensa de les Terres del Sénia.</p>
      <figure>
        <img src="https://www.ara.cat/2015/03/18/politica/Magatzem-Castor-costa-Vinaros-ACN_1322877914_43345695_117x66.jpg"/>
      </figure>
      <p>
        <a href="https://www.ara.cat/societat/govern-espanyol-encarrega-Enagas-segellat-definitiu-magatzem-gas-Castor_0_2335566588.html">El govern espanyol aprova el segellament definitiu del magatzem del Castor</a>
      </p>
      <p>És així com aquest dimecres l'Ajuntament d'Alcanar i el moviment social han mostrat una sola veu per demanar compensacions i la fi de l'opacitat en la gestió del projecte Castor, el magatzem submarí en hibernació des de fa gairebé cinc anys, després que les primeres injeccions de gas desencadenessin terratrèmols de fins a 4,3 graus en l'escala de Richter en diverses poblacions costaneres del sud de Catalunya i el nord del País Valencià.</p>
      <p>Administració i ciutadans volen unir esforços <a href="https://www.ara.cat/societat/govern-espanyol-encarrega-Enagas-segellat-definitiu-magatzem-gas-Castor_0_2335566588.html">després que, dijous passat, el consell de ministres aprovés el segellament definitiu dels pous del magatzem subterrani</a>. Uns i altres instaran el govern espanyol a facilitar la informació completa sobre els costos de manteniment del projecte, sobre l'expedient per segellar definitivament els pous, l'estudi d'impacte ambiental i el pla de desmantellament.</p>
      <p>"Els informes fets públics fins ara per la Comissió Nacional dels Mercats i la Competència oculten les xifres dels costos recurrents sota una etiqueta de "Confidencial" –critica Reverter–; per tant, el Govern ha actuat constantment des de l'opacitat i ha vulnerat de manera flagrant la llei de transparència".</p>
      <p>"Volem saber quina és la magnitud de la tragèdia. Qui es farà càrrec de les despeses del segellament? Els costos de desmantellament sembla que pugen a 260 milions d'euros, però estem convençuts que la xifra es pot multiplicar, sobretot si tenim en compte que el cost inicial del Castor era 400 milions d’euros i ara en pagarem gairebé 4.000", ha afegit la portaveu del moviment ciutadà.</p>
      <p>En paral·lel, i conjuntament, el consistori i els veïns reclamaran a l'executiu espanyol que els propietaris dels terrenys expropiats puguin recuperar els terrenys agrícoles expropiats. "Per connectar el magatzem submarí amb la planta terrestre es va soterrar una canonada i això va desencadenar una expropiació forçosa de terres amb tarongers en plena producció", ha explicat Joan Roig. "Reclamarem el retorn dels terrenys als seus propietaris, que, a més, tenen dret a rebre indemnitzacions pel lucre cessant de la seva activitat durant tots aquests anys", ha conclòs l'alcalde d'Alcanar.</p>
    </article>
  </body>
</html>