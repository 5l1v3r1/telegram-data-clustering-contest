<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/196488/regklingk-h-meiosi-toy-epitokioy-ton-ellinikon-omologon-endeixi-pos-efarmozetai-axiopisti-politiki"/>
    <meta property="og:site_name" content="CNN.gr"/>
    <meta property="article:published_time" content="2019-11-06T16:42:12+00:00"/>
    <meta property="og:title" content="Ρέγκλινγκ: Η μείωση του επιτοκίου των ελληνικών ομολόγων ένδειξη πως εφαρμόζεται αξιόπιστη πολιτική"/>
    <meta property="og:description" content="«Η μείωση του επιτοκίου των ελληνικών ομολόγων αποτελεί ένδειξη ότι η Ελλάδα εφαρμόζει τώρα μία αξιόπιστη πολιτική», δήλωσε ο επικεφαλής του Ευρωπαϊκού..."/>
  </head>
  <body>
    <article>
      <h1>Ρέγκλινγκ: Η μείωση του επιτοκίου των ελληνικών ομολόγων ένδειξη πως εφαρμόζεται αξιόπιστη πολιτική</h1>
      <h2>«Η μείωση του επιτοκίου των ελληνικών ομολόγων αποτελεί ένδειξη ότι η Ελλάδα εφαρμόζει τώρα μία αξιόπιστη πολιτική», δήλωσε ο επικεφαλής του Ευρωπαϊκού Μηχανισμού Σταθερότητας, Κλάους Ρέγκλινγκ, σε συνέντευξή του στην ελβετική εφημερίδα Neue Zürcher Zeitung.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 18:42 , 06 November 2019</p>
      <p>Απαντώντας σε ερώτηση, αν οι επενδυτές γίνονται πολύ ριψοκίνδυνοι ξανά, καθώς η Ελλάδα πληρώνει επιτόκιο μόνο 1,17% για τα δεκαετή ομόλογα, ο Ρέγκλινγκ απάντησε: «Όχι, αυτό είναι μάλλον ένδειξη ότι<b> η Ελλάδα εφαρμόζει τώρα μία αξιόπιστη πολιτική.</b> Αυτός είναι ο λόγος που η Ελλάδα πάει<b> ξανά με το ρεύμα στις χρηματοπιστωτικές αγορές»</b>. Ο επικεφαλής του ΕΜΣ σημείωσε ότι το χαμηλό επασφάλιστρο κινδύνου των ελληνικών ομολόγων - το επιτόκιο των οποίων είναι 156 μονάδες βάσης (1,56 ποσοστιαίες μονάδες) υψηλότερο από των γερμανικών -<b> «αντανακλά το ότι η Ελλάδα θεωρείται ανταγωνιστική από τις αγορές».</b></p>
      <p>Σε άλλο σημείο της συνέντευξης, ο Ρέγκλινγκ ανέφερε την Ελλάδα ως <b>θετικό παράδειγμα χώρας του Νότου της Ευρωζώνης</b>. Σε σχόλιο των δημοσιογράφων ότι οι διαφορές απόψεων μεταξύ του Βορρά και του Νότου, όσον αφορά τη δημοσιονομική και νομισματική πολιτική, φαίνεται δύσκολο να γεφυρωθούν, ο Ρέγκλινγκ είπε ότι βλέπει διαφορετικά το πράγμα και έφερε το παράδειγμα της Πορτογαλίας, η οποία έχει σχεδόν <b>ισοσκελισμένο προϋπολογισμό, καλή ανάπτυξη και χαμηλότερη ανεργία από ό,τι πριν την κρίση,</b> προσθέτοντας:</p>
      <blockquote>«Δεν είναι (η Πορτογαλία) το μόνο θετικό παράδειγμα από τον Νότο. Κοιτάξτε την Ελλάδα. Στην Ελλάδα βλέπουμε ανάπτυξη ξανά. Επί τρία χρόνια, βλέπουμε επίσης πλεόνασμα στον συνολικό προϋπολογισμό της. Το ποσοστό της ανεργίας είναι χαμηλότερο περισσότερο από 10 ποσοστιαίες μονάδες από ό,τι ήταν στο αποκορύφωμα της κρίσης στα τέλη του 2013. Ο λαός καταψήφισε μάλιστα μία λαϊκιστική κυβέρνηση και εξέλεξε μία μεταρρυθμιστική κυβέρνηση».</blockquote>
      <p>Απαντώντας στην ερώτηση αν ένας μηχανισμός κρατικής πτώχευσης σε συνδυασμό με την απειλή εξόδου της χρεοκοπημένης χώρας από την Ευρωζώνη θα αποτελούσε μία εναλλακτική λύση για τον ΕΜΣ , ο Ρέγκλινγκ απάντησε:<b> «Στην περίπτωση της Ελλάδας, μία έξοδος από το ευρώ συζητήθηκε πριν από τέσσερα χρόνια.</b> Είχαμε εκτιμήσεις ότι το ΑΕΠ, που είχε ήδη συρρικνωθεί κατά το ένα τέταρτο, θα μειωνόταν κατά ακόμη ένα τέταρτο.<b> Αυτό δεν μπορεί να αποτελεί έναν στόχο για εμάς.</b> Επιπλέον, αυτό θα άλλαζε τον χαρακτήρα της νομισματικής ένωσης. Κάθε φορά που μία χώρα θα αντιμετώπιζε προβλήματα, θα είχαμε μία μαζική αύξηση της κερδοσκοπίας».</p>
      <p>Ο επικεφαλής του ΕΜΣ τόνισε ότι το ελληνικό χρέος είναι βιώσιμο, επειδή η Ελλάδα επωφελείται από τη μεγάλη ελάφρυνσή του. «Χορηγήσαμε στην Ελλάδα πολύ φθηνά δάνεια για 50 χρόνια. Στο τέλος της ημέρας, η ελάφρυνση έχει για την Ελλάδα ένα αποτέλεσμα σαν αυτό μίας μείωσης του χρέους. Η προσέγγιση αυτή, όμως, επιτρέπεται εντός της Νομισματικής Ένωσης και δεν προκαλεί κανένα κόστος στα άλλα κράτη - μέλη».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/196508/o-makron-pairnei-to-aima-toy-piso-h-galliki-oikonomia-afinei-piso-ti-germaniki">Ο Μακρόν… παίρνει το αίμα του πίσω – Η γαλλική οικονομία αφήνει πίσω τη γερμανική</a>
        </li>
        <li>
          <a href="https://www.cnn.gr/news/kosmos/story/196361/germania-rogmes-sto-politiko-skiniko-metra-antistrofa-o-megalos-synaspismos">Γερμανία: Ρωγμές στο πολιτικό σκηνικό – Μετρά αντίστροφα ο μεγάλος συνασπισμός;</a>
        </li>
        <li>
          <a href="https://www.cnn.gr/news/politiki/story/196282/mitsotakis-tragodia-gia-tin-ellada-i-krisi-h-oikonomia-anakamptei-dynamika">Μητσοτάκης: Τραγωδία για την Ελλάδα η κρίση - Η οικονομία ανακάμπτει δυναμικά</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/111/klaoys-regklingk">ΚΛΑΟΥΣ ΡΕΓΚΛΙΝΓΚ</a>
        </li>
        <li>
          <a href="https://www.cnn.gr/eidhseis/tag/7183/ellinika-omologa">ΕΛΛΗΝΙΚΑ ΟΜΟΛΟΓΑ</a>
        </li>
        <li>
          <a href="https://www.cnn.gr/eidhseis/tag/1610/eyropaikos-mixanismos-statherotitas">ΕΥΡΩΠΑΙΚΟΣ ΜΗΧΑΝΙΣΜΟΣ ΣΤΑΘΕΡΟΤΗΤΑΣ</a>
        </li>
        <li>
          <a href="https://www.cnn.gr/eidhseis/tag/452/oikonomia">ΟΙΚΟΝΟΜΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/07/196529/snapshot/2463929.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196525/snapshot/2356946.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196548/snapshot/live-vouli--ellada-2021.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196547/snapshot/vasilakis.jpg"/>
      </figure>
    </article>
  </body>
</html>