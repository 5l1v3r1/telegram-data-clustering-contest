<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596041/rosia-den-tha-synergastoume-me-hpa-gia-to-syriako-petrelaio"/>
    <meta property="og:site_name" content="SIGMALIVE"/>
    <meta property="article:published_time" content="2019-11-06T16:25:00+00:00"/>
    <meta property="og:title" content="Ρωσία: Δεν θα συνεργαστούμε με ΗΠΑ για το συριακό πετρέλαιο"/>
    <meta property="og:description" content="Η Ρωσία με κανέναν τρόπο δεν θα συνεργασθεί με τις ΗΠΑ στο ζήτημα των πετρελαϊκών κοιτασμάτων της Συρίας, επειδή αυτά αποτελούν περιουσία του συριακού λαού,..."/>
  </head>
  <body>
    <article>
      <h1>Ρωσία: Δεν θα συνεργαστούμε με ΗΠΑ για το συριακό πετρέλαιο</h1>
      <address><time datetime="2019-11-06T16:25:00+00:00">06 Nov 2019, 16:25</time> by <a rel="author">sigmalive</a></address>
      <p>Η Ρωσία με κανέναν τρόπο δεν θα συνεργασθεί με τις ΗΠΑ στο ζήτημα των πετρελαϊκών κοιτασμάτων της Συρίας, επειδή αυτά αποτελούν περιουσία του συριακού λαού, δήλωσε ο Ρώσος υφυπουργός Εξωτερικών Σεργκέι Βερσίνιν, σχολιάζοντας δημοσιεύματα μέσων ενημέρωσης, σύμφωνα με τα οποία ο Αμερικανός πρόεδρος Ντόναλντ Τραμπ ενέκρινε σχέδιο βάσει του οποίου στην Συρία θα παραμείνουν τουλάχιστον 800 Αμερικανοί στρατιώτες, στις βασικές αρμοδιότητες των οποίων θα είναι να εγγυηθούν τον έλεγχο των πετρελαιοπηγών.</p>
      <p>«Στο ζήτημα του συριακού πετρελαίου δεν πρόκειται να συνεργασθούμε με τους Αμερικανούς. Πρόκειται για συριακό πετρέλαιο, δηλαδή για περιουσία όλου του συριακού λαού» δήλωσε ο Βερσίνιν, προσθέτοντας ότι « είμαστε πεπεισμένοι ότι ο συριακός λαός είναι αυτός που πρέπει να διαχειρίζεται τον φυσικό του πλούτο, περιλαμβανομένου και του πετρελαίου».</p>
      <p>Ο Σεργκέι Βερσίνιν, είπε επίσης ότι στο άμεσο μέλλον θα πραγματοποιηθεί συνάντηση με βάση το σχήμα της Αστάνα για την διευθέτηση της συριακής κρίσης. Απαντώντας στο ερώτημα αν ο ρωσικός στρατός είναι έτοιμος να συνδράμει τον συριακό στρατό ώστε να ανακτήσει τον έλεγχο των στρατοπέδων στα οποία κρατούνται αιχμάλωτοι τζιχαντιστές, την φύλαξη των οποίων έχουν οι Κούρδοι, ο Βερσίνιν υπογράμμισε ότι η Μόσχα γενικά συνδράμει την Δαμασκό ώστε να αποκτήσει τον έλεγχο της επικράτειας της χώρας.</p>
    </article>
  </body>
</html>