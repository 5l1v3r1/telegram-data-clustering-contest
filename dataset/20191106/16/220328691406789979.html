<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/pargov-otsenkata-na-bsp-za-rezultata-v-sofiya-e-mnogo-dobra-406039.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-06T16:38:28+00:00"/>
    <meta property="og:title" content="Паргов: Оценката на БСП за резултата в София е много добра"/>
    <meta property="og:description" content="Твърденията за критика на членове на ръководството не отговарят на истината, категоричен е лидерът на столичните социалисти"/>
  </head>
  <body>
    <article>
      <h1>Паргов: Оценката на БСП за резултата в София е много добра</h1>
      <address>
        <time datetime="2019-11-06T16:38:28+00:00">06 Nov 2019, 16:38</time>
      </address>
      <p> Изпълнителното бюро на БСП не е отправяло критики към Софийската организация на партията за решенията и действията в предизборната кампания. Твърденията за отправяни критики от членове на ИБ на БСП към решенията и действията на Софийската организация на партията, и най-вече в седмицата преди балотажите, не отговарят на истината. Това е категоричната позиция на председателя на БСП - София Калоян Паргов по повод публикация в сайта dariknews.bg.</p>
      <p>“Оценката на ръководството за резултатите в София бе дадена и от председателя на НС на БСП Корнелия Нинова в интервю в национален ефир. И тя е много добра. Нямам основание да считам, че оценката на Националния съвет ще бъде по-различна. Ръстът на подадените гласове за БСП в национален мащаб в голямата си степен се дължи на ръста в София от над 35 000 гласа спрямо 2015”, посочва Паргов.</p>
      <p>“Приносът на Софийската организация за резултата на БСП на изборите за общински съветници е безспорен и няма как да не бъде признат. Ето защо нямам притеснения за оценката, която ще даде Националния съвет за работата на столичните социалисти в тази кампания”, заяви Калоян Паргов. По повод твърдението за подкрепа на кандидати на десницата, лидерът на столичните социалисти припомня решението на Националния съвет на БСП. “Няма нищо укоримо в призива на балотажа да се гласува за кандидатите на промяната. Този призив е напълно в унисон с решението на Националния съвет за взаимодействие на местно ниво с всички политически субекти, с изключение на ГЕРБ”, припомни Калоян Паргов.</p>
      <p> “Разликата в подкрепата различните райони на София има своето логично обяснение – на втория тур за кмет на София градската десница нямаше свой кандидат. И в районите, в които не бяха на балотаж, е обяснимо защо активността им беше по-ниска”, посочи лидерът на столичните социалисти. Той обърна внимание на това, че има и райони, в които десните подкрепиха кандидатите на БСП и допринесоха за победата - в Изгрев и в Младост.</p>
      <p> “Още малко смелост и политическа далновидност не достигнаха, за да постигнем победата на Мая Манолова и промяната да се случи”, убеден е Калоян Паргов.</p>
    </article>
  </body>
</html>