<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/msmt-prumerny-plat-ucitelu-v-prvnim-pololeti-byl-37-235-korun/1817977?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T16:08:00+00:00"/>
    <meta property="og:title" content="MŠMT: Průměrný plat učitelů v prvním pololetí byl 37.235 korun"/>
    <meta property="og:description" content="Praha - Průměrný hrubý plat učitelů byl v prvním pololetí letošního roku na 37.235 korun měsíčně. Proti stejnému období loňského roku se zvedl přibližně o 3800 korun, což je přibližně o 11,4 procenta. Nepedagogům ve školách se plat letos v prvním pololetí zvýšil na 19.977 korun. Meziročně si polepšili o 1360 korun, tedy o 7,3 procenta. Vyplývá to z údajů, které dnes ČTK poskytlo ministerstvo školství. Průměrná mzda v ČR činila v prvním pololetí podle Českého statistického úřadu 33.297 korun."/>
  </head>
  <body>
    <article>
      <h1>MŠMT: Průměrný plat učitelů v prvním pololetí byl 37.235 korun</h1>
      <address><time datetime="2019-11-06T16:08:00+00:00">06 Nov 2019, 16:08</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Průměrný hrubý plat učitelů byl v prvním pololetí letošního roku na 37.235 korun měsíčně. Proti stejnému období loňského roku se zvedl přibližně o 3800 korun, což je přibližně o 11,4 procenta. Nepedagogům ve školách se plat letos v prvním pololetí zvýšil na 19.977 korun. Meziročně si polepšili o 1360 korun, tedy o 7,3 procenta. Vyplývá to z údajů, které dnes ČTK poskytlo ministerstvo školství. Průměrná mzda v ČR činila v prvním pololetí podle Českého statistického úřadu 33.297 korun.</p>
      <p>Vláda navýšila peníze na platy pedagogů v mateřských, základních, středních a vyšších odborných školách od letošního ledna o 15 procent. O deset procent měly narůst tarify a dalších pět procent šlo na odměny. Podle mluvčí ministerstva Anety Lednové se platy učitelů včetně vedoucích pracovníků zvedly za první dvě letošní čtvrtletí o 11,4 procenta s tím, že celých 15 procent by učitelé měli dostat do konce roku. Důvodem je, že si ředitelé nechávají odměny a příspěvky často jako rezervu na druhé pololetí, řekla. Přesné údaje za celý letošní rok by ministerstvo mělo mít v březnu příštího roku, dodala.</p>
      <p>Školské odbory dlouhodobě požadují, aby se platy pedagogů zvedly na 130 procent průměrné mzdy v ČR. V letošním prvním pololetí činil poměr učitelských platů k průměrné mzdě v ČR 112 procent. Odbory poukazují na to, že platy rostou nejen učitelům, ale i dalším zaměstnancům, a pedagogové se tak od průměru vzdalují pomalu. Kvůli nespokojenosti s výsledky vyjednávání o růstu platů v příštím roce vyhlásily na dnešek školskou stávku.</p>
      <p>Příští rok se má rozpočet na platy učitelů zvednout o 11 miliard korun. V pondělí vláda schválila platové nařízení, podle kterého by se od ledna příštího roku měly zvednout tarify o osm procent a další peníze by měly jít na odměny. Odboráři požadovali, aby se tarify zvýšily o deset procent a další peníze šly do nadtarifů.</p>
      <p>Nejnižší platy pobírali v prvních šesti měsících roku nadále pedagogové v mateřských školách, kde učí z 99 procent ženy. Jejich průměr byl 31.604 korun. Plat učitelů ve vyšších odborných školách, kteří brali nejvíce, překonal 40.000 korun měsíčně. Ve středních školách brali vyučující v průměru 39.756 korun a průměrný výdělek učitelů základních škol byl 38.821 korun. Průměrný plat pedagogů za celý loňský rok byl 35.089 korun, tedy asi o šest procent nižší než v letošním prvním pololetí.</p>
      <p>Na platy nepedagogických pracovníků, jako jsou například školníci, uklízečky nebo kuchařky, jde od ledna o deset procent více než loni, z toho šest procent zamířilo do tarifů, zbytek je určený na odměny. Podle ministerstva byl průměrný příjem těchto zaměstnanců v letošním prvním pololetí 19.997 Kč měsíčně, o rok dříve to bylo 18.617 Kč.</p>
      <p>Vláda ve svém programovém prohlášení slíbila, že platy učitelů i nepedagogů vzrostou do roku 2021 na 150 procent úrovně z roku 2017. Podle ministra školství Roberta Plagy (ANO) by učitelé v roce 2021 měli dostávat v průměru minimálně 45.000 Kč. Nepedagogičtí zaměstnanci by mohli mít v průměru asi 24.000 korun.</p>
    </article>
  </body>
</html>