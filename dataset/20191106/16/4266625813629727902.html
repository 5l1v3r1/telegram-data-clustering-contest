<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/06/tomilenko_voyuvaty_z_presoyu_oznachaie_dlya_predstavnykiv_vlady_skorochuvaty_1685181"/>
    <meta property="og:site_name" content="ZIK.UA"/>
    <meta property="article:published_time" content="2019-11-06T16:41:00+00:00"/>
    <meta property="og:title" content="Томіленко: Воювати з пресою означає для представників влади скорочувати термін свого перебування у ній"/>
    <meta property="og:description" content="Голова Національної спілки журналістів України Сергій Томіленко вважає, що воювати з пресою та не захищати журналістів означає для представників влади свідомо скорочувати термін свого перебування у ній."/>
  </head>
  <body>
    <article>
      <h1>Томіленко: Воювати з пресою означає для представників влади скорочувати термін свого перебування у ній</h1>
      <address>
        <time datetime="2019-11-06T16:41:00+00:00">06 Nov 2019, 16:41</time>
      </address>
      <p>
        <b>Голова Національної спілки журналістів України Сергій Томіленко вважає, що воювати з пресою та не захищати журналістів означає для представників влади свідомо скорочувати термін свого перебування у ній.</b>
      </p>
      <p>Про це він заявив під час парламентських слухань "Безпека діяльності журналістів в Україні", які <a href="https://zik.ua/tv">транслює</a> телеканал ZIK.</p>
      <figure>
        <iframe src="https://www.youtube.com/embed/zMAoGFvQDWI" width="640" height="360" data-service="Youtube" scrolling="no"/>
      </figure>
      <p>За його словами, кожна влада вважає, що вона вічна і у цьому помиляється. Це доведено всіма, хто був у Верховній Раді раніше. Томіленко зазначив, що воювати з пресою та свідомо не захищати журналістів означає одне – свідомо скорочувати термін свого перебування при владі.</p>
      <p>"Починати потрібно із безпеки. Захистіть базову цінність – людське життя, життя і здоров’я українського журналіста. Спочатку безпека, а потім лякайте кримінальною відповідальністю", – наголосив голова Національної спілки журналістів.</p>
      <p>Сергій Томіленко під час свого виступу повідомив, що напередодні цих слухань Національною спілкою журналістів була досягнута домовленість із міністром внутрішніх справ, взяти на особливий контроль розслідування усіх справ про напади на журналістів та запровадити у відомстві щоквартальні звіти за результатами цієї роботи.</p>
      <p>Однак, він додав, що поки що про ці домовленості говорить з обережним оптимізмом. Тоді, коли будуть прецеденти покарання нападників, коли можна буде назвати прізвища журналістів щодо яких відновлено справедливість, тоді можна буде говорити про реальний прогрес у справі захисту українських журналістів.</p>
      <p>"Поки цього немає, ми говоримо про одне: страх, безкарність та бездіяльність. Ми говоримо про те, що кожні 5 днів в Україні б’ють чи виявлять агресію щодо журналіста", – заявив Сергій Томіленко.</p>
      <p>Нагадаємо, колишній політв'язень Кремля, журналіст Укрінформу Роман Сущенко <a href="https://zik.ua/news/2019/11/06/sushchenko_v_ukraini_poshyreni_areshty_ta_vyroky_zhurnalistam_za_sfabrykovanymy_1685025">заявив</a> під час парламентських слухань, що в Україні поширені арешти та вироки журналістам за сфабрикованими доказами. </p>
      <p> </p>
      <related>
        <h4>читайте також</h4>
        <a href="https://zik.ua/news/2019/11/06/tkachenko_zaproponuvav_nakladaty_sanktsii_na_zbytkovi_zmi_i_prygrozyv_1685017"/>
        <a href="https://zik.ua/news/2018/08/03/golova_nszhu_pro_getto_dlya_zhurnalistiv_u_vru_parlament__ne_zona_komfortu_1379571"/>
        <a href="https://zik.ua/news/2018/08/03/golova_nszhu_povidomyv_shcho_lyshe_u_lypni_bulo_8_vypadkiv_zastosuvannya_syly_do_1379521"/>
        <a href="https://zik.ua/news/2018/07/16/golova_nszhu_vlada_maie_vidpovisty_chomu_hodyt_do_zhurnalistiv_z_avtomatamy_1367619"/>
      </related>
    </article>
  </body>
</html>