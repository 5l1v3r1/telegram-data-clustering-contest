<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sapori/2019/11/06/news/guida_michelin_vissani_tuona_per_la_perdita_della_stella_il_figlio_luca_noi_andiamo_avanti_-240410457/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T16:50:00+00:00"/>
    <meta property="og:title" content="Guida Michelin, Vissani tuona per la perdita della stella. Il figlio Luca: &quot;Noi andiamo avanti&quot;"/>
    <meta property="og:description" content="Il patron Gianfranco parla di vergogna, il figlio replica che &quot;andrebbe rivisto il modo di comunicare delle guide&quot;  "/>
  </head>
  <body>
    <article>
      <h1>Guida Michelin, Vissani tuona per la perdita della stella. Il figlio Luca: "Noi andiamo avanti"</h1>
      <h2>Il patron Gianfranco parla di vergogna, il figlio replica che "andrebbe rivisto il modo di comunicare delle guide"  </h2>
      <address><time datetime="2019-11-06T16:50:00+00:00">06 Nov 2019, 16:50</time> by <a rel="author">ELEONORA COZZELLA</a></address>
      <p>Toni diversi in casa Vissani nella reazione alla notizia della perdita nell’edizione 2020 della Guida Michelin di una delle due stelle dello storico locale di Baschi. Da una parte il patron Gianfranco Vissani, come è tipico del suo carattere, spara a zero e affida espressioni durissime ad alcuni siti, nei momenti successivi all’annuncio, parlando di “vergogna italiana”, di un “gioco” sulla pelle degli chef, e ricordando anche le prese di posizione di Gualtiero Marchesi ( “Ciò che più m'indigna - disse il maestro lombardo - è che noi italiani siamo ancora così ingenui da affidare i successi dei nostri ristoranti a una guida francese”).<br/><br/>Dall’altra il figlio Luca, restaurant manager di Casa Vissani, si dimostra più diplomatico, da esperto uomo di sala qual è. “Va bene così – dice – adesso tocca ai clienti giudicare se facciamo bene o ha ragione la Michelin. Siamo sereni. Sono molto fiero della mia squadra, di cucina e di sala, e orgoglioso del progetto che stiamo portando avanti”. Luca specifica che “non c’è alcun problema con la Michelin. Prendiamo questa decisione con spirito costruttivo anche perché siamo orgogliosi dei nostri ragazzi”. “Probabilmente il nostro progetto non viene compreso da tutti perché è molto avanguardista. Con questo tanto di cappello ai colleghi che hanno preso una stella, due e tre. Noi cercheremo di dare come sempre il meglio”.<br/> <br/>La serenità che Luca Vissani dimostra, non è però esente da una critica: “bisogna ripensare il modo di comunicare delle guide perché altrimenti si rischia di procurarsi visibilità solo sulle sfortune degli altri. Noi faremo i nostri esami di coscienza ma i giochi si fanno in due.”</p>
    </article>
  </body>
</html>