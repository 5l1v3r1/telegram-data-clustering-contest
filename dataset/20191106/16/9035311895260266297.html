<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/06/iranin-natanz-da-gorevli-uluslararasi-atom-enerjisi-ajans-mufettisini-al-koydugu-iddiasi"/>
    <meta property="og:site_name" content="euronews"/>
    <meta property="article:published_time" content="2019-11-06T16:34:09+00:00"/>
    <meta property="og:title" content="İran'ın, Natanz'da görevli UAEA müfettişini alıkoyduğu iddiası"/>
    <meta property="og:description" content="Son dönemde attığı adımlarla 2015'teki nükleer anlaşmadan uzaklaştığı eleştirileri yapılan İran'ın Uluslararası Atom Enerjisi Ajansı'nda (UAEA) görevli bir müfettişi alıkoyduğu iddia edildi."/>
  </head>
  <body>
    <article>
      <h1>İran'ın, Natanz'da görevli UAEA müfettişini alıkoyduğu iddiası</h1>
      <address><time datetime="2019-11-06T16:34:09+00:00">06 Nov 2019, 16:34</time> by <a rel="author">Bahtiyar Kucuk</a></address>
      <p>Son dönemde attığı adımlarla 2015'teki nükleer anlaşmadan uzaklaşan İran'ın Uluslararası Atom Enerjisi Ajansı'nda (UAEA) görevli bir müfettişi alıkoyduğu iddia edildi.</p>
      <p>Kuruma yakın diplomatlar, Natanz kentinde görevli bir kadın çalışanın seyahat belgelerine kısa süreliğine el konulduğunu söyledi.</p>
      <p>Reuters'a konuşan kaynaklar, konunun Birleşmiş Milletler'e (BM) bağlı UAEA'nın Yönetim Kurulu toplantısında gündeme geleceğini kaydetti. Batılı bir diplomat, konuyla ilgili "Ajans bunu ne kadar ciddiye aldıklarını göstermek istiyor. Potansiyel olarak zarar verici bir emsal teşkil ediyor" ifadelerini kullandı.</p>
      <p>UAEA sözcüsü ve İran tarafı iddiayla ilgili yorum yapmaktan kaçındı.</p>
      <p>Bazı diplomatlar yaşanan olayı, 2015'teki nükleer anlaşmadan bu yana meydana gelen ilk 'taciz' olarak yorumluyor. Bu durumun "UAEA'nın gelecekte denetimlerini nasıl gerçekleştireceği konusunda endişeye yol açtığı" da belirtiliyor.</p>
      <p>İran'ın uranyum zenginleştirme faaliyetlerini sürdürdüğü Natanz'da meydana geldiği belirtilen olayda kısa süre gözaltında tutulan müfettiş daha sonra serbest bırakıldı.</p>
      <ul>
        <li>
          <a href="https://tr.euronews.com/2019/08/24/iran-disisleri-bakan-cevad-zarif-nukleer-anlasmay-savunmak-hukukun-ustunlugunu-savunmak-de">İran Dışişleri Bakanı Cevad Zarif: Nükleer anlaşmayı savunmak hukukun üstünlüğünü savunmak demek</a>
        </li>
        <li>
          <a href="https://tr.euronews.com/2019/08/20/iran-dini-lideri-hamaney-askeri-danismani-samhani-2015-nukleer-anlasmasi-imzalamak-hataydi">İran dini lideri Hamaney'in askeri danışmanı Şamhani: 2015 nükleer anlaşmasını imzalamak hataydı</a>
        </li>
      </ul>
      <h3>İran'da 130'dan fazla müfettiş görev yapıyor</h3>
      <p>Batılı ülkeler ve İran arasında 2015'te imzalanan nükleer anlaşmaya göre, UAEA'ya bağlı 130-150 civarında müfettişin İran'da çalışmasına izin veriliyor.</p>
      <p>Amerika Birleşik Devletleri'nin çekilmesinin ardından İran'ın da anlaşmadan uzaklaştığı eleştirileri yapılıyor.</p>
      <p>Bu arada Tahran'ın nükleer faaliyetlerini denetlemekle görevli kurumu UAEA'nın yeni başkanı Arjantinli Rafael Mariano Grossi gelecek ay görevine başlayacak.</p>
      <h3>İsrail'in 'atom deposu' dediği yer Tahran'a göre 'halı yıkama tesisi'</h3>
      <p>İsrail'in 'gizli atom deposu' dediği Tahran yakınındaki bölgede uranyum zenginleştirme faaliyetinin olup olmadığı konusu da UAEA'nın gündeminde.</p>
      <p>UAEA yetkilileri, anılan bölgede nükleer faaliyetlerin yürütüldüğüne yönelik herhangi bir resmi açıklama yapılmadı. İran, İsrail'in iddia ettiği noktada 'halı yıkama tesisi' olduğunu savunuyor.</p>
      <p>Ek kaynaklar<b> • Reuters</b></p>
    </article>
  </body>
</html>