<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/cocuklarin-yokustan-yuvarladigi-lastik-oldurdu-214357h.htm"/>
    <meta property="og:site_name" content="OLAY"/>
    <meta property="article:published_time" content="2019-11-06T16:10:12+00:00"/>
    <meta property="og:title" content="Çocukların yokuştan yuvarladığı lastik öldürdü"/>
    <meta property="og:description" content="İzmir Bayraklı'da çocukların yokuş aşağı yuvarladığı kamyon lastiği iki yaşlı kadına çarptı. Çarpmanın etkisiyle düşerek kafasını yere vuran kadınlardan biri, kaldırıldığı hastanede öldü."/>
  </head>
  <body>
    <article>
      <h1>Çocukların yokuştan yuvarladığı lastik öldürdü</h1>
      <h2>İzmir Bayraklı'da çocukların yokuş aşağı yuvarladığı kamyon lastiği iki yaşlı kadına çarptı. Çarpmanın etkisiyle düşerek kafasını yere vuran kadınlardan biri, kaldırıldığı hastanede öldü.</h2>
      <address>
        <time datetime="2019-11-06T16:10:12+00:00">06 Nov 2019, 16:10</time>
      </address>
      <p>İzmir'de çocukların oyun amacıyla yokuş aşağı yuvarladığı kamyon lastiği çarptığı kadınlardan birinin ölümüne neden oldu.</p>
      <p>Olay, geçen pazartesi günü Bayraklı ilçesi Gümüşpala 7084 Sokak'ta meydana geldi. İddiaya göre, üç çocuk, buldukları bir kamyon lastiğini oyun oynamak için yokuş aşağı yuvarladı. Yuvarlanan lastik, kaldırımda duran Gülbade Kevik ve Dilber Karataş'a çarptı.</p>
      <p>Çarpmanın etkisiyle Kevik ve Karataş dengesini kaybedip yere düştü. Kafasının üzerine düşen Kevik, kanlar içinde yerde kaldı. Mahalle sakinlerinin ihbarı üzerine olay yerine gelen sağlık ekiplerinin yaptığı müdahalede ağır yaralandığı belirlenen Kevik ve ayağından yaralanan Karataş, hastaneye kaldırıldı. Kevik, hastanede yapılan müdahalelere rağmen hayatını kaybetti. Olayla ilgili soruşturma başlatılırken, çocukların yaşlarının küçük olması sebebiyle ifadelerinin alınamadığı öğrenildi.</p>
      <p>
        <b>MAHALLELİDEN YOKUŞ İSYANI</b>
      </p>
      <p>Gülbade Kevik'in komşuları, yokuştan sürekli olarak çeşitli maddelerin aşağıya atıldığını savundu. Zaman zaman yokuş sebebiyle kazaların yaşandığını belirten Fatma Çetin (45), "Çarpmanın etkisiyle büyük bir gürültü koptu. Ben de gürültüyü duyduktan sonra pencereye çıktım. Gülbade ablayı yaralı görünce hemen ambulansı aradım. Hastaneye gittikten birkaç saat sonra da ölüm haberini aldık. Çocuklar, zaman zaman yokuştan aşağıya lastik bırakıyorlar. Bunun yanı sıra çeşitli kazalar da meydana geliyor. Önlem alınmasını istiyoruz" dedi.</p>
    </article>
  </body>
</html>