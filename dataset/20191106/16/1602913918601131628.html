<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/iulian-bulai-deputat-usr-o-bulina-neagra-pentru-pnl-adina-valean-a-fost-acceptata-de-ce-fara-consultarea-parlamentului-romaniei-18549031"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-06T16:31:00+00:00"/>
    <meta property="og:title" content="Iulian Bulai, deputat USR: O bulină neagră pentru PNL. Adina Vălean a fost acceptată de CE, fără consultarea Parlamentului României"/>
    <meta property="og:description" content="Deputatul USR Iulian Bulai a afirmat că PNL are o bulină neagră, deoarece eurodeputatul Adina Vălean a fost acceptată de Comisia Europeană pentru funcţia de comisar UE pe Transporturi, fără ca Parlamentul României să fie consultat."/>
  </head>
  <body>
    <article>
      <h1>Iulian Bulai, deputat USR: O bulină neagră pentru PNL. Adina Vălean a fost acceptată de CE, fără consultarea Parlamentului României</h1>
      <address>
        <time datetime="2019-11-06T16:31:00+00:00">06 Nov 2019, 16:31</time>
      </address>
      <p>Deputatul USR Iulian Bulai a afirmat că PNL are o bulină neagră, deoarece eurodeputatul Adina Vălean a fost acceptată de Comisia Europeană pentru funcţia de comisar UE pe Transporturi, fără ca Parlamentul României să fie consultat.</p>
      <p>„Adina Vălean a fost numită şi acceptată Comisar European fără consultarea Parlamentului României. O bulină neagră pentru PNL. Aşteptam de dimineaţă să fim convocaţi deja pentru a fi consultaţi pe această propunere. Încă nu am primit nicio convocare a Comisiei de Afaceri Europene (CAE), unde sunt membru, din partea Birourilor permanente reunite”, a scris Iulian Bulai, miercuri, pe Facebook.</p>
      <p>Deputatul USR le-a transmis liberalilor că aceasta fost prima încălcare a acordului între partidul din care face parte şi PNL.</p>
      <p>„Prima încălcare a acordului dintre USR si PNL. Luna de miere nici nu începuse, şi iată prima palmă. Şi asta era poate cea mai soft solicitare din acord. Aţi început cu stângul, dragi colegi!”, a conchis Bulai.</p>
      <p>Preşedintele ales al Comisiei Europene Ursula von der Leyen a acceptat-o pe Adina Vălean pentru a prelua funcţia de comisar european pentru Transporturi, a declarat, pentru MEDIAFAX, purtătorul de cuvânt al echipei de tranziţie a Executivului UE.</p>
      <p>Cele două propuneri făcute de Guvernul Orban şi primite, miercuri, de Comisia Europeană pentru funcţia de comisar european au fost eurodeputaţii PNL Siegfried Mureşan şi Adina Vălean.</p>
      <p>Premierul Ludovic Orban a afirmat că, în conformitate cu prevederile legale, va trimite către preşedinţii celor două Camere ale Parlamentului solicitarea de a organiza audieri în comisiile de specialitate pentru comisarul european.</p>
      <p>Eudeputatul PNL Gheorghe Falcă a declarat, miercuri, pentru MEDIAFAX, că persoana nominalizată de România pentru funcţia de comisar european va fi audiată în Comisia de Transporturi a Parlamentului European în şedinţa din 14 noiembrie.</p>
    </article>
  </body>
</html>