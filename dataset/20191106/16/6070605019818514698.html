<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Audiencia-Nacional-confirma-presentar-se-oposicions_0_2339166233.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T16:26:01+00:00"/>
    <meta property="og:title" content="Els interins de llarga durada s'hauran de presentar a oposicions per tenir plaça fixa"/>
    <meta property="og:description" content="L'Audiència Nacional desestima un recurs contra l'acord entre Hisenda i els sindicats del 2017"/>
  </head>
  <body>
    <article>
      <h1>Els interins de llarga durada s'hauran de presentar a oposicions per tenir plaça fixa</h1>
      <h2>L'Audiència Nacional desestima un recurs contra l'acord entre Hisenda i els sindicats del 2017</h2>
      <address>
        <time datetime="2019-11-06T16:26:01+00:00">06 Nov 2019, 16:26</time>
      </address>
      <p>La sala contenciosa administrativa de l'Audiència Nacional ha desestimat el recurs de l'Associació Nacional d'Interins i Laborals (ANIL) en què l'entitat sol·licitava anul·lar l'acord per millorar l'ocupació pública signat el 2017. L'associació reclamava així que els interins de llarga durada no s'haguessin de sotmetre a oposicions per obtenir plaça fixa.</p>
      <p>La sentència de l'Audiència Nacional, doncs, dona suport a l'acord que el març del 2017 van signar els sindicats CCOO i UGT amb l'aleshores ministre d'Hisenda espanyol, Cristóbal Montoro, per reduir la temporalitat laboral en el sector públic.</p>
      <p>Arran de la signatura de l'acord, l'Associació Nacional d'Interins i Laborals va presentar un recurs contenciós administratiu al·legant-hi objeccions. Segons l'entitat, l'acord discriminava els interins de llarga durada i el personal indefinit no fix contractat abans del gener del 2005. A més, l'associació va denunciar que l'acord no s'havia publicat i que no comptava amb l'informe previ de la Intervenció General de l'Estat.</p>
      <p>L'associació també va proposar com a alternativa que els interins que durant molt temps havien treballat per a l'administració se sotmetessin a cursos específics de mèrits, en comptes d'haver de presentar-se a unes oposicions per accedir a una plaça fixa a la funció pública.</p>
      <p>Però l'Audiència Nacional entén que l'acord signat el 2017 millora l'ocupació en el sector públic i que no es requeria la publicació del document ni la inclusió de l'informe de la Intervenció, perquè no té caràcter normatiu ni afecta directament la matèria pressupostària.</p>
    </article>
  </body>
</html>