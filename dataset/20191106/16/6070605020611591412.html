<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/participaran-Concurs-Cant-Tenor-Vinas_0_2339166248.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T16:43:56+00:00"/>
    <meta property="og:title" content="543 cantants participaran en el 57è Concurs de Cant Tenor Viñas"/>
    <meta property="og:description" content="Els concursants, de 53 països, passaran ara per les audicions preliminars en teatres de tot el món"/>
  </head>
  <body>
    <article>
      <h1>543 cantants participaran en el 57è Concurs de Cant Tenor Viñas</h1>
      <h2>Els concursants, de 53 països, passaran ara per les audicions preliminars en teatres de tot el món</h2>
      <address>
        <time datetime="2019-11-06T16:43:56+00:00">06 Nov 2019, 16:43</time>
      </address>
      <p>Fins a 543 cantants d’entre 18 i 35 anys s'han inscrit per participar en el 57è Concurs Internacional de Cant Tenor Viñas, que se celebrarà del 19 al 26 de gener al Gran Teatre del Liceu. Fins a 198 procedeixen de Corea del Sud, 32 dels Estats Units, 22 de la Xina, 40 de Rússia, 31 d’Espanya (8 dels quals són catalans) i 21 d’Itàlia.</p>
      <p>Els principals teatres d’òpera del món obren les portes aquest mes de novembre per acollir-ne les audicions preliminars: el National Centre for the Performing Arts of China<b>  </b>(Pequín), el Teatro alla Scala (Milà), la<b> </b>Staatsoper Unter den Linden<b>  </b>(Berlín), The Metropolitan Opera House<b>  </b>(Nova York), la San Francisco Opera<b>  </b>(Estats Units), l'Opéra National de París, la Royal Opera House Covent Garden<b>  </b>(Londres), el Teatre Bolxoi de Rússia<b>  </b>(Moscou), el Teatro Real<b>  </b>(Madrid) i el Gran Teatre del Liceu, les proves del qual tindran lloc al gener al Conservatori Superior de Música del Liceu.</p>
      <p>La segona prova i la semifinal es faran del 19 al 22 de gener del 2020 al Conservatori Superior de Música del Liceu, i la final i el concert dels premiats seran el 24 i 26 de gener al Gran Teatre del Liceu.</p>
      <p>El jurat internacional que atorgarà els premis és format pels directors artístics dels teatres de Pequín, La Scala de Milà, la Staatsoper de Berlín, el Metropolitan de Nova York, l'Opéra de París, el Covent Garden de Londres, el Bolxoi de Moscou, el Teatro Real de Madrid i el Gran Teatre del Liceu, a més de la soprano italiana Mariella Devia i el director d’orquestra Richard Bonynge.</p>
      <p>
        <b>Història del Concurs Internacional de Cant Tenor Viñas</b>
      </p>
      <p>Des del 1963, en què el Dr. Jacint Vilardell va fundar el concurs en memòria del cèlebre tenor català Francesc Viñas, el certamen ha assolit un gran prestigi internacional amb el suport dels teatres d'òpera més importants del món. Des del principi, el concurs ha comptat amb la col·laboració del Gran Teatre del Liceu, que l’any passat es va incorporar a la Fundació Privada Francesc Viñas juntament amb la Fundació Puig, el grup Amics del Concurs Tenor Viñas, la Fundació de Música Ferrer-Salat i la Fundació Conservatori Liceu.</p>
      <p>Durant aquests 56 anys s’hi han inscrit més de 12.000 cantants, provinents de més de 110 països. El concurs s’ha situat com un dels més importants a escala internacional i ha donat a conèixer grans veus de l’òpera com Vicente Sardinero, Elena Obraztsova, Helga Müller-Molinari, Alicia Nafé, Dalmau González, Natàlia Troitskaia, Enedina Lloris, Sumi Jo, Aquiles Machado, Lado Ataneli, Antonio Gandía, Kurt Rydl, Olga Borodina, Violeta Urmana, Giuseppe Filianoti, Russell Thomas, Tamara Wilson, Olga Kultxinska i Javier Camarena.</p>
    </article>
  </body>
</html>