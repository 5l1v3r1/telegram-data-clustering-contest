<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pripad-mrtveho-neboztika-je-novou-ceskou-parodii-na-kriminalky/1817992?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T16:41:00+00:00"/>
    <meta property="og:title" content="Případ mrtvého nebožtíka je novou českou parodií na kriminálky"/>
    <meta property="og:description" content="Praha - Česká komedie Případ mrtvého nebožtíka, která je parodií na tuzemské i zahraniční kriminálky, vstoupí do kin 16. ledna. Příběhem režiséra a producenta Miloslava Šmídmajera nás provedou čtyři hlavní vyšetřovatelé v podání herců Hany Vagnerové, Davida Novotného, Martina Pechláta a Lukáše Příkazkého. Podle tvůrců film nabízí absurdní situace, například patologa štítícího se krve. Zároveň si ale ponechává určitou logiku. V tiskové zprávě to za film uvedla mluvčí Gabriela Vágner."/>
  </head>
  <body>
    <article>
      <h1>Případ mrtvého nebožtíka je novou českou parodií na kriminálky</h1>
      <address><time datetime="2019-11-06T16:41:00+00:00">06 Nov 2019, 16:41</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Česká komedie Případ mrtvého nebožtíka, která je parodií na tuzemské i zahraniční kriminálky, vstoupí do kin 16. ledna. Příběhem režiséra a producenta Miloslava Šmídmajera nás provedou čtyři hlavní vyšetřovatelé v podání herců Hany Vagnerové, Davida Novotného, Martina Pechláta a Lukáše Příkazkého. Podle tvůrců film nabízí absurdní situace, například patologa štítícího se krve. Zároveň si ale ponechává určitou logiku. V tiskové zprávě to za film uvedla mluvčí Gabriela Vágner.</p>
      <p>Film potvrzuje přísloví "není malých rolí", nabízí jich totiž hned několik. Ztvárňují je přitom výrazné české herecké osobnosti jako Martin Myšička, Eva Holubová, Lenka Krobotová a další.</p>
      <p>"Je velmi vzácné, aby herec, který má třeba jednodenní natáčení o čtyřech větách, vážil cestu na plac a věnoval tomu čas. Udělalo mi velkou radost, že tak ve filmu můžeme mít Aničku Polívkovou jako uklízečku, Martina Myšičku jako primáře nebo třeba Kláru Issovou jako sousedku," vysvětlil producent a režisér Šmídmajer.</p>
      <figure>
        <iframe src="https://www.youtube.com/embed/IV0HolO2ddk" width="560" height="315" data-service="Youtube" scrolling="no"/>
      </figure>
      <p>Hlavní postavou komedie je major Prubner, kterého představuje David Novotný. Spolupracuje na vyšetřování podivného případu vraždy. Ve filmu nechybí zparodované tradiční hlášky z různých detektivních seriálů, ani dávka černého humoru. Například Milan Šteindler hraje ve filmu patologa, kterému je zle z krve. Práce ho ale baví a neumí nic jiného.</p>
      <p>Celovečerní snímek Případ mrtvého nebožtíka podle scénáře Lumíra Holčáka vznikal téměř celý letošní červenec v Olomouci. Část scén pak filmaři dotáčeli na začátku září v Litoměřicích.</p>
      <p>Miloslav Šmídmajer je český filmový producent, režisér a scenárista původem právě z Litoměřic. V posledních letech režíroval například komedie Probudím se včera z roku 2012 s Jiřím Mádlem v hlavní roli či romantickou komedii Miluji tě modře z roku 2017. Jako režisér pracoval i na pohádce Peklo s princeznou. Roku 2009 natočil také dokumentární snímek o oscarovém režisérovi Miloši Formanovi s názvem Miloš Forman: Co tě nezabije...</p>
    </article>
  </body>
</html>