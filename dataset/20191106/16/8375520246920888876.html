<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/v-ukrenergo-nagoloshuyut-shcho-ne-vidklyuchali-ukrajinski-elektrostanciji-a-obmezhuvali-jihniy-virobitok--638167.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-06T16:07:28+00:00"/>
    <meta property="og:title" content="В «Укренерго» наголошують, що не відключали українські електростанції, а обмежували їхній виробіток"/>
    <meta property="og:description" content="Пресслужба компанії закликала журналістів відповідально ставитися до подання фактів та об’єктивно висвітлювати виступи посадових осіб НЕК «Укренерго»"/>
  </head>
  <body>
    <article>
      <h1>В «Укренерго» наголошують, що не відключали українські електростанції, а обмежували їхній виробіток</h1>
      <address>
        <time datetime="2019-11-06T16:07:28+00:00">06 Nov 2019, 16:07</time>
      </address>
      <h4>Пресслужба компанії закликала журналістів відповідально ставитися до подання фактів та об’єктивно висвітлювати виступи посадових осіб НЕК «Укренерго»</h4>
      <p>Національна енергетична компанія «Укренерго» повідомляє, що не відключала українські електростанції в зв’язку з рекордним зростанням імпорту електроенергії з Російської Федерації. </p>
      <p>Українським виробникам електроенергії лише обмежили обсяг генерації.</p>
      <p>«Диспетчери НЕК «Укренерго» віддають команди (в законодавстві — виконують коригувальні дії) на обмеження виробітку електроенергії (тобто, зменшення обсягів генерації) для балансування енергосистеми та забезпечення операційної безпеки в енергосистемі», - йдеться в повідомленні «Укренерго».</p>
      <p>У компанії наголошують, що відповідно до пункту 1.1 розділу 1 глави V Кодексу системи передачі забезпечення операційної безпеки є найвищим пріоритетом для оператора системи передачі.</p>
      <p>Короткочасні обмеження виробництва електроенергії на трьох великих вітроелектространціях — «Ботієвській», «Орлівській» та «Приморській», які мали місце нещодавно, були застосовані після того, як диспетчера НЕК «Укренерго» використали всі наявні пропозиції учасників ринку для балансування енергосистеми.</p>
      <p>Ми закликаємо журналістів відповідально ставитися до подання фактів та об’єктивно висвітлювати виступи посадових осіб НЕК «Укренерго», - зазначається в офіційному повідомленні.</p>
      <p>Як повідомлялося, у ніч на 5 листопада відбулися рекордні поставки електроенергії в об'єднану енергосистему України з Білорусі та Росії, які склали 1,216 МВт. Тієї ж ночі вперше був обмежене включення потужностей кількох українських електростанцій 18 вересня Рада прийняла закон «Про внесення змін до деяких законів України у сфері використання ядерної енергії», що дозволив закуповувати електроенергію з країн СНД за двосторонніми договорами. За словами автора поправки Андрія Геруса, імпорт повинен був здійснюватися з Білорусі.</p>
      <p>Але з 1 жовтня почалася поставка електроенергії з Росії в режимі імпорту. Імпорт здійснюється компанією «Юнайтед Енерджі», яку пов'язують з Ігорем Коломойським. За першу половину жовтня імпорт електроенергії з Росії виріс майже в два рази - з 2,4 млн кВт-год до 4,5 млн кВт-год на добу. На початку листопада він збільшився в порівнянні з середньодобовим показником за жовтень втричі - до 12 млн кВт-год/добу.</p>
      <related>
        <a href="https://glavcom.ua/economics/finances/v-ukrenergo-viznali-shcho-vidklyuchayut-ukrajinski-elektrostanciji-cherez-rosiyskiy-import-637922.html"/>
        <a href="https://glavcom.ua/economics/finances/iniciyovaniy-gerusom-import-elektroenergiji-z-rf-zagrozhuje-zupinkoyu-ukrajinskih-aes-ekspert-637800.html"/>
        <a href="https://glavcom.ua/economics/finances/noviy-golova-nkrekp-zayaviv-shcho-cini-na-elektroenergiyu-dlya-naselennya-obovyazkovo-zrostut-637763.html"/>
      </related>
    </article>
  </body>
</html>