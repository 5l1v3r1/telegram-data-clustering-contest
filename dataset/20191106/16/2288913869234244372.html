<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191106_04703615"/>
    <meta property="og:site_name" content="De Standaard"/>
    <meta property="article:published_time" content="2019-11-06T16:01:00+00:00"/>
    <meta property="og:title" content="Fors meer woonkredieten door afschaffing woonbonus"/>
    <meta property="og:description" content="De Centrale voor Kredieten aan Particulieren van de Nationale Bank heeft in oktober een groei van 61 procent van het aantal nieuwe hypotheekleningen ten op..."/>
  </head>
  <body>
    <article>
      <h1>Fors meer woonkredieten door afschaffing woonbonus</h1>
      <address>
        <time datetime="2019-11-06T16:01:00+00:00">06 Nov 2019, 16:01</time>
      </address>
      <p>
        <b>De Centrale voor Kredieten aan Particulieren van de Nationale Bank heeft in oktober een groei van 61 procent van het aantal nieuwe hypotheekleningen ten opzichte van oktober 2018 vastgesteld in België.</b>
      </p>
      <p>Volgens de Nationale Bank werden er in oktober in totaal 56.269 nieuwe hypothecaire leningen in België gemeld. Dat is een stijging van maar liefst 48 procent in vergelijking met september en een toename van 61 procent in vergelijking met oktober 2018.</p>
      <p>In alle gewesten van het land valt een groei op te merken, maar Vlaanderen zag een veel grotere stijging. In vergelijking met oktober 2018 was het aantal hypothecaire leningen met 80 procent gegroeid in Vlaanderen, tegenover 31 procent in Wallonië en 26 procent in het Brussels Hoofdstedelijk Gewest. In totaal werd in oktober voor 7,1 miljard euro geleend voor het aanschaffen van een woning.</p>
      <p>De uitzonderlijke groeicijfers zijn volgens de Nationale Bank grotendeels te verklaren door de nakende afschaffing van de woonbonus in Vlaanderen.</p>
      <p>Herfinanciering</p>
      <p>De Nationale Bank stelt ook een felle toename vast van het aantal herfinancieringen sinds mei van dit jaar als gevolg van de lage rentevoeten. Er werd zo maar liefst 120 procent meer heronderhandeld over leningen in de voorbije zes maanden, tegenover dezelfde periode van het jaar voordien.</p>
    </article>
  </body>
</html>