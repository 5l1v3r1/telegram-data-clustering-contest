<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/ambasadorul-german-a-vizitat-oradea-primarul-bolojan-a-discutat-cu-el-despre-reluarea-zborurilor-spre-germania-foto-152603.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-06T16:32:00+00:00"/>
    <meta property="og:title" content="Ambasadorul german a vizitat Oradea. Primarul Bolojan a discutat cu el despre reluarea zborurilor spre Germania (FOTO)"/>
    <meta property="og:description" content="Ambasadorul Germaniei în România, Cord Meier-Klodt, a vizitat, marţi, Oradea, întâlnindu-se atât cu primarul Ilie Bolojan cât şi cu reprezentanţi ai companiilor germane din oraş. Potrivit unui comunicat transmis, miercuri, de Primăria Oradea, edilul Ilie Bolojan a discutat cu ambasadorul şi despre 'reluarea zborurilor de pe aeroportul Oradea pe relaţia Germania'."/>
  </head>
  <body>
    <article>
      <h1>Ambasadorul german a vizitat Oradea. Primarul Bolojan a discutat cu el despre reluarea zborurilor spre Germania (FOTO)</h1>
      <address><time datetime="2019-11-06T16:32:00+00:00">06 Nov 2019, 16:32</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <slideshow>
        <figure>
          <img src="https://www.ebihoreanul.ro/modules/news/files/ambasadorulgermaniei06112019_3.JPG"/>
        </figure>
        <figure>
          <img src="https://www.ebihoreanul.ro/modules/news/files/ambasadorulgermaniei06112019_1.jpg"/>
        </figure>
        <figure>
          <img src="https://www.ebihoreanul.ro/modules/news/files/ambasadorulgermaniei06112019_2.jpg"/>
        </figure>
        <figure>
          <img src="https://www.ebihoreanul.ro/modules/news/files/ambasadorulgermaniei06112019_4.jpg"/>
        </figure>
      </slideshow>
      <p>
        <b>Ambasadorul Germaniei în România, Cord Meier-Klodt, a vizitat, marţi, Oradea, întâlnindu-se atât cu primarul Ilie Bolojan cât şi cu reprezentanţi ai companiilor germane din oraş. Potrivit unui comunicat transmis, miercuri, de Primăria Oradea, edilul Ilie Bolojan a discutat cu ambasadorul şi despre "reluarea zborurilor de pe aeroportul Oradea pe relaţia Germania".</b>
      </p>
      <p>
        <b>Discuţii la Primărie</b>
      </p>
      <p>"În contextul în care Germania este cel mai important partener economic al României, cea mai mare parte a discuţiei s-a axat pe probleme legate de continuarea creşterii dezvoltării economice. S-a discutat despre conectarea oraşului la sistemul european de autostrăzi şi despre reluarea zborurilor de pe aeroportul Oradea pe relaţia Germania, ca şi despre posibilitatea dezvoltării unor colaborări cu primării din Germania", se arată în informarea Primăriei. </p>
      <p>În acelaşi comunicat se precizează că ambasadorul Germaniei "a dat asigurări că va sprijini colaborarea cu Institutul Goethe, în vederea îmbunătăţirii predării limbii germane la Liceul Schiller şi pentru susţinerea colaborării între universităţile orădene şi universităţi tehnice germane".</p>
      <p>
        <b>"Economia germană se simte bine în această regiune"</b>
      </p>
      <p>În cursul după amiezei de marţi, Cord Meier-Klodt a participat la o masă rotundă pe tema "Perspectivele dezvoltării economice în Oradea", alături de reprezentanţi ai companiilor din Oradea, precum şi ai mediului economic şi academic. Ambasadorul le-a spus celor prezenţi că a descoperit Oradea ca pe o regiune europeană aflată în creştere, un adevărat model economic, apreciind proiectele de investiţii pe fonduri europene, şi nu numai, derulate aici. </p>
      <p>"Am avut în cursul zilei de azi o întâlnire cu reprezentanţii companiilor germane din Oradea şi din ce am discutat cu aceştia pot să vă spun că economia germană se simte bine în această regiune şi vede posibilităţi de creştere aici. Am discutat şi cu câţiva elevi din Oradea şi m-am bucurat să constat că aceştia vorbesc mai multe limbi străine", a spus ambasadorul.</p>
      <p>
        <b>Accent pe învăţământul dual</b>
      </p>
      <p>Printre problemele identificate de companiile prezente la întâlnirea cu ambasadorul s-au evidenţiat infrastructura regională în domeniul transportului mărfurilor, necesitatea de a avea un aeroport cu legături directe către anumite destinaţii, necesitatea forţei de muncă calificată, dar şi un cadru politic stabil. "E nevoie de o implicare activă din partea noastră a tuturor pentru a dezvolta învăţământul profesional dual, care a dat roade şi în Germania sau în alte regiuni. Totodată e nevoie de o cooperare în domeniul educaţiei şi culturii. Viitorul înseamnă să investim în copii şi în meseria lor", a accentuat ambasadorul. </p>
      <p>La masa rotundă, primarul Ilie Bolojan a precizat că "săptămâna viitoare vom inaugura internatul de la şcoala profesională Traian Vuia, unde elevii primesc burse, cazare şi masă gratuită şi este important ca elevii să fie pregătiţi şi în cadrul companiilor din Oradea".</p>
      <p>"Ne dorim totodată să recrutăm forţă de muncă şi din zona metropolitană, unde transportul trebuie îmbunătăţit, în aşa fel încât să cumpărăm flota de autobuze, să avem un transport integrat în toată Zona Metropolitană, să existe subvenţii pentru o parte din aceste curse. Conectivitatea oraşului este o altă componentă foarte importantă care ne influenţează dezvoltarea, este important ca aeroportul să aibă curse internaţionale iar începând de anul viitor, în colaborare cu Ministerul Transporturilor, să finalizăm legătura cu viitoarea autostradă. Ne dorim totodată o universitate puternică, atractivă, adaptată la cerinţele de pe piaţa muncii, să fim un oraş în care studenţii vin, nu din care pleacă", a precizat edilul.</p>
    </article>
  </body>
</html>