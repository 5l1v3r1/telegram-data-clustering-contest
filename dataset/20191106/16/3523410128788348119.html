<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638489/%D8%AF%D8%A8%DB%8C%D8%B1%DA%A9%D9%84-%D8%A7%D9%88%D9%BE%DA%A9-%D9%82%DB%8C%D9%85%D8%AA-%D9%86%D9%81%D8%AA-%D8%A7%D8%AD%D8%AA%D9%85%D8%A7%D9%84%D8%A7-%D8%B3%D8%A7%D9%84-%D8%A2%DB%8C%D9%86%D8%AF%D9%87-%D8%A7%D9%81%D8%B2%D8%A7%DB%8C%D8%B4%DB%8C-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T16:24:00+00:00"/>
    <meta property="og:title" content="دبیرکل اوپک: قیمت نفت احتمالا سال آینده افزایشی است"/>
    <meta property="og:description" content="دبیرکل اوپک گفت: چشم انداز بازار نفت برای سال آینده احتمالا افزایش قیمت خواهد بود."/>
  </head>
  <body>
    <article>
      <h1>
        <a href="https://www.bultannews.com/fa/news/638489/%D8%AF%D8%A8%DB%8C%D8%B1%DA%A9%D9%84-%D8%A7%D9%88%D9%BE%DA%A9-%D9%82%DB%8C%D9%85%D8%AA-%D9%86%D9%81%D8%AA-%D8%A7%D8%AD%D8%AA%D9%85%D8%A7%D9%84%D8%A7-%D8%B3%D8%A7%D9%84-%D8%A2%DB%8C%D9%86%D8%AF%D9%87-%D8%A7%D9%81%D8%B2%D8%A7%DB%8C%D8%B4%DB%8C-%D8%A7%D8%B3%D8%AA">دبیرکل اوپک: قیمت نفت احتمالا سال آینده افزایشی است</a>
      </h1>
      <h2>دبیرکل اوپک گفت: چشم انداز بازار نفت برای سال آینده احتمالا افزایش قیمت خواهد بود.</h2>
      <address><time datetime="2019-11-06T16:24:00+00:00">06 Nov 2019, 16:24</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمد بارکیندو،<b> دبیرکل اوپک</b> گفت چشم انداز قیمت در <b>بازار نفت</b> برای سال آینده احتمالا افزایشی خواهد بود.</p>
      <p>به نظر می رسد هرگونه نیاز برای کاهش بیشتر <b>تولید</b>، کم شده است.کشورهای صادرکننده نفت خام و هم پیمانانشان نظیر روسیه در ماه دسامبر دیدار خواهند کرد. این گروه که اوپک پلاس نامیده می شوند با هدف تقویت قیمت نفت، از ماه ژانویه قراردادی منعقد کردند که روزانه 1.2 میلیون بشکه از تولید نفت خود را کاهش دهند و این قرارداد تا مارس 2020 ادامه دارد.</p>
      <p>بارکیندو گفت: در مورد چشم انداز بازار برای سال آینده نسبت به ماه اکتبر خوش بین تر است. وی در ماه اکتبر گفته بود تمامی گزینه ها، نظیر کاهش بیشتر تولید نفت، در میانه پیش بینی های فزونی عرضه، باز است.</p>
      <p>وی در کنفرانس خبری پس از رونمایی گزارش چشم انداز جهانی نفت 2019 گفت: «بر اساس ارقام اولیه، به نظر می رسد در سال 2020 احتمال افزایش قیمت وجود داشته باشد. ارقام بیشتر بررسی شده و چشم انداز روشن تر گشته است.»</p>
      <p>«عوامل موثر غیربنیادین بر بازار، نظیر موضوعات مربوط به تجارت، تاثیر منفی بر اقتصاد جهان داشته؛ اخبار (اکنون) خوش بینانه تر است.»</p>
      <p>ارقام اوپک نشان می دهد که در سال آینده به علت افزایش تولید خارج از گروه، مازاد عرضه وجود خواهد داشت. این چشم انداز و موضوعات نظیر اختلاف تجاری آمریکا و چین بر قیمت نفت تاثیر گذاشته است و از 75 دلار بالاترین رقم در سال 2019 به 62.70 دلار در هر بشکه کاهش یافته است.</p>
      <p>بارکیندو در مورد اینکه آیا بازار در سال آینده با فزونی عرضه مواجه خواهد بود یا نه، گفت: «ما در آن زمان نیستیم. ما در این مرحله قادر نخواهیم بود، تمام گام هایی را که در حال کار بر روی آن هستیم، پیشگویی کنیم.»</p>
      <p>آن گام هایی که وی گفت شامل نشست های بعدی کمیته فنی اوپک، گزارش ماهانه اوپک از بازار نفت که هفته آینده منتشر می شود، است.</p>
    </article>
  </body>
</html>