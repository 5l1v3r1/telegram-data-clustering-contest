<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-moz-nazvali-kilkist-pidtverdzhenih-vipadkiv-difteriyi-v-ukrayini-328719_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T16:01:00+00:00"/>
    <meta property="og:title" content="У МОЗ назвали кількість підтверджених випадків дифтерії в Україні"/>
    <meta property="og:description" content="За попередні дев'ять років було зареєстровано лише 56 випадків."/>
  </head>
  <body>
    <article>
      <h1>У МОЗ назвали кількість підтверджених випадків дифтерії в Україні</h1>
      <h2>За попередні дев'ять років було зареєстровано лише 56 випадків.</h2>
      <address>
        <time datetime="2019-11-06T16:01:00+00:00">06 Nov 2019, 16:01</time>
      </address>
      <p>В Україні станом на понеділок, 4 листопада, підтверджено вже 21 випадок захворювання на дифтерію. Про це повідомлять сьогодні у Центрі громадського здоров'я Міністерства охорони здоров'я України. Вказується, що за попередні дев'ять років (із 2010-го по 2018 рік) загалом було зареєстровано лише 56 випадків захворювань.</p>
      <p>У відомстві наголошують, що вакцинація дозволяє захистити організм від тяжких наслідків дифтерії. В Україні у наявності є 6 мільйонів 800 тисяч доз необхідної вакцини по всіх областях. Для того, щоб зробити безоплатне щеплення необхідно звернутися до педіатра, терапевта чи сімейного лікаря, з яким укладена декларація.</p>
      <p>В Україні станом на 28 жовтня було зареєстровано <a href="https://dt.ua/UKRAINE/na-kinec-zhovtnya-v-ukrayini-zareyestrovano-20-vipadkiv-difteriyi-moz-327716_.html"><b>20 випадків дифтерії</b></a>, з яких 18 – протягом одного місяця.</p>
      <p><a href="https://dt.ua/UKRAINE/yak-zahistitisya-vid-difteriyi-u-moz-dali-rekomendaciyi-327209_.html"><b>Дифтерія</b></a> – гостре інфекційне захворювання, яке передається повітряно-крапельним шляхом, інколи через предмети побуту, і може мати летальні наслідки через утворення на слизовій у ротоглотці фібринозних плівок, що ускладнюють ковтання та дихання. Коли збудник інфекції потрапляє у дихальну систему, він виробляє дифтерійний токсин, який розноситься кров'ю та може викликати в організмі тяжкі функціональні та структурні зміни. Найбільш вразливі до дії токсину серце, нирки, наднирники та нервова система.</p>
      <p>Щеплення – єдиний спосіб захисту від дифтерії, адже навіть перенесене захворювання вже за рік-півтора не забезпечує захист від інфікування. Багато українців вважають захворювання на дифтерію після щеплення проявом неефективності вакцини, однак у правильно щеплених захворювання протікає набагато легше, що дозволяє уникнути серйозних ускладнень.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>