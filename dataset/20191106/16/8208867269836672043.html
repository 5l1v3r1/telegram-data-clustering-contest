<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/lazio/2019/11/06/news/lazio_inzaghi_avverte_il_celtic_dobbiamo_solo_vincere_-240406554/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T16:15:00+00:00"/>
    <meta property="og:title" content="Lazio senza alternative, Inzaghi: ''Dobbiamo battere il Celtic''"/>
    <meta property="og:description" content="Europa League, biancocelesti all'Olimpico contro gli scozzesi, servono i tre punti per mantenere vive le speranze qualificazione. Emergenza in"/>
  </head>
  <body>
    <article>
      <h1>Lazio senza alternative, Inzaghi: ''Dobbiamo battere il Celtic''</h1>
      <h2>Europa League, biancocelesti all'Olimpico contro gli scozzesi, servono i tre punti per mantenere vive le speranze qualificazione. Emergenza in attacco'. Acerbi senza mezze misure: ''E' l'ultima spiaggia''</h2>
      <address>
        <time datetime="2019-11-06T16:15:00+00:00">06 Nov 2019, 16:15</time>
      </address>
      <p><b>ROMA - </b>"C'è solo un risultato, dobbiamo assolutamente vincere per muovere la classifica". Simone Inzaghi avverte il Celtic, ospite giovedì sera all'Olimpico: per continuare il cammino in Europa League la Lazio non può permettersi altri passi falsi dopo il <a href="https://www.repubblica.it/sport/calcio/serie-a/lazio/2019/10/24/news/celtic-lazio_2-1_christie-jullien_ribaltano_i_biancocelesti_ora_terzi-239417079/">ko subìto due settimane fa a Glasgow</a>.</p>
      <h3>Emergenza attaccanti</h3>
      <p>"Vorrei rivedere la stessa prova della partita dell'andata, chiaramente con un risultato diverso - ha dichiarato Inzaghi in conferenza stampa - Abbiamo fatto un'ottima gara ma abbiamo commesso degli errori che a determinati livelli non ti puoi permettere, dovremo prestare molta più attenzione rispetto a quella che abbiamo avuto nella partita del Celtic Park". Dall'infermeria non arrivano però buone notizie: il tecnico biancoceleste ha gli uomini contati in attacco, e non solo: "Non ci saranno Radu, Marusic e Cataldi che è squalificato. Abbiamo qualche problema con Correa, Caicedo e Leiva che sono da valutare. Anche Immobile e Lulic sono un po' affaticati e sono da tenere sotto osservazione in questi ultimi allenamenti. Ma sono fiducioso e cercherò di schierare la formazione migliore possibile".<br/>Immobile, capocannoniere della Serie A, è quello che sta meglio e sarà chiamato agli straordinari, probabilmente con Luis Alberto alle sue spalle. Inzaghi ha poi concluso facendo il punto su Vavro, Jony e Berisha, tre dei calciatori meno impiegati in questo inizio di stagione: "Devono continuare a lavorare. Di Vavro e Jony sono contento perché sono ragazzi che si sono inseriti molto bene nel gruppo e mi mettono in difficoltà in allenamento. Domani valuterò se impiegarli dall'inizio o no. Anche Berisha sta cercando di mettersi alla pari, ma è normale che per lui c'e' una folta concorrenza perché abbiamo Leiva, Milinkovic, Luis Alberto e Parolo".</p>
      <h3>Acerbi: "Ultima spiaggia"</h3>
      <p>In conferenza stampa con Inzaghi anche Francesco Acerbi, sempre più leader della difesa capitolina: "All'andata abbiamo fatto un'ottima partita, ma se non stai attento agli episodi con queste squadre fai fatica e subisci gol. L'approccio è fondamentale: dobbiamo entrare in campo con cattiveria e voglia di lottare sapendo che è l'ultima spiaggia". Poi un pensiero sul campionato: "Quest'anno abbiamo sbagliato poche partite. Il primo tempo con l'Atalanta e il secondo tempo con la Spal. Ma abbiamo lavorato senza mai abbassare la testa e ora arriviamo da tre risultati importantissimi, anche con la vittoria a San Siro che mancava da 30 anni".</p>
    </article>
  </body>
</html>