<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/06/vignaroli-ragionare-su-esonero-prodotti-riciclati-da-plastic-tax-pn_20191106_00230/"/>
    <meta property="og:site_name" content="Askanews"/>
    <meta property="article:published_time" content="2019-11-06T16:06:12+00:00"/>
    <meta property="og:title" content="Vignaroli: ragionare su esonero prodotti riciclati da plastic tax"/>
    <meta property="og:description" content="Roma, 6 nov. (askanews) – “Ritengo che anche la plastic tax vada vista nell’ottica di promuovere il riciclo e accelerare i processi di cambiamento, facendo in modo che le risorse derivanti vengano reimpiegate per la tutela ambientale e operando le dovute distinzioni tra plastica vergine e plastica riciclata. Per questo, si potrebbe ragionare sull’esonero dalla […]"/>
  </head>
  <body>
    <article>
      <h1>Vignaroli: ragionare su esonero prodotti riciclati da plastic tax</h1>
      <h2>Promuovere il riciclo e accelerare i processi di cambiamento</h2>
      <address>
        <time datetime="2019-11-06T16:06:12+00:00">06 Nov 2019, 16:06</time>
      </address>
      <figure>
        <img src="http://www.askanews.it/wp-content/uploads/2019/11/20191106_170605_17B2E1BE.jpg"/>
      </figure>
      <p>Roma, 6 nov. (askanews) – “Ritengo che anche la plastic tax vada vista nell’ottica di promuovere il riciclo e accelerare i processi di cambiamento, facendo in modo che le risorse derivanti vengano reimpiegate per la tutela ambientale e operando le dovute distinzioni tra plastica vergine e plastica riciclata. Per questo, si potrebbe ragionare sull’esonero dalla tassa, oltre che per i manufatti monouso in plastica biodegradabile e compostabile, anche per quelli realizzati in tutto o in parte plastica riciclata che oggi fatica a trovare sbocchi sul mercato”. E’ quanto ha dichiarato il presidente della Commissione Ecomafie Stefano Vignaroli, intervenendo questa mattina a Ecomondo al convegno “La Strategia italiana per la plastica”.</p>
      <p>“La Ellen MacArthur Foundation ritiene – ha spiegato – che il 95% degli imballaggi plastici abbia un ciclo vitale troppo breve e perda il proprio valore, con un danno economico stimato tra i 70 e i 105 miliardi di euro. Per non disperdere valore, nell’ambito dell’applicazione della Strategia europea sulla plastica è opportuno puntare su riduzione e riciclo. Come ricordo spesso, produciamo troppi rifiuti e nessuno ha interesse a ridurli, perché si guadagna a produrre e poi a gestire i rifiuti. La prevenzione però è la chiave per un sistema economico più sostenibile”.</p>
      <p>“Bisogna anche promuovere il riciclo, in modo da non sprecare il valore che molti imballaggi hanno anche quando diventano rifiuti. È necessario cambiare la destinazione di rifiuti come le plastiche miste, che ancora oggi vanno a incenerimento nonostante sia possibile riciclarle e trasformarle in molti beni, dagli arredi urbani ai pannelli fonoassorbenti”, ha aggiunto Vignaroli.</p>
      <p>“È fondamentale creare un mercato per i beni in materiali riciclati e a questo scopo l’applicazione dei Criteri ambientali minimi negli appalti pubblici darebbe un impulso importante: la domanda della pubblica amministrazione muove ogni anno miliardi di euro, se questa domanda tende a requisiti e obiettivi di sostenibilità si hanno effetti positivi per tutte le aziende impegnate nell’economia circolare. Come sappiamo purtroppo, pur essendo obbligatorio, il rispetto dei Criteri ambientali minimi è pressoché disatteso, perdendo una straordinaria opportunità per riciclo e innovazione”, ha proseguito Vignaroli.</p>
    </article>
  </body>
</html>