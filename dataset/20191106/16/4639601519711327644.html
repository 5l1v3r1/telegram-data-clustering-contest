<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/world/i-tourkia-den-stamata-na-prokalei-stin-anatoliki-mesogeio/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T16:33:27+00:00"/>
    <meta property="og:title" content="Η Τουρκία δεν σταματά να προκαλεί στην Ανατολική Μεσόγειο"/>
    <meta property="og:description" content="Το Γιαβούζ ξεκίνησε γεώτρηση στην κυπριακή ΑΟΖ"/>
  </head>
  <body>
    <article>
      <h1>Η Τουρκία δεν σταματά να προκαλεί στην Ανατολική Μεσόγειο</h1>
      <h2>Το Γιαβούζ ξεκίνησε γεώτρηση στην κυπριακή ΑΟΖ</h2>
      <address><time datetime="2019-11-06T16:33:27+00:00">06 Nov 2019, 16:33</time> by <a rel="author">ΤοΒΗΜΑ Team</a></address>
      <p>Ότι δεν πρόκειται να κάνει πίσω όσον αφορά τις διεκδικήσεις τις στην Ανατολική Μεσόγειο αποδεικνύει έμπρακτα για μια ακόμα φορά η Τουρκία.</p>
      <p>Δια στόματος του τούρκου υπουργού Ενέργειας, Φατίχ Ντονμέζ το Φατίχ θα ξεκινήσει σε μερικές εβδομάδες, τη στιγμή που το Yavuz έχει ήδη ξεκινήσει πριν από μερικές εβδομάδες τη γεώτρησή του στο τεμάχιο Μόρφου.</p>
      <p>
        <a href="https://www.in.gr/2019/11/06/greece/kypros-perielouse-oksy-tin-proin-gynaika-tou-paleyei-gia-tin-zoi-tis/">Κύπρος : Περιέλουσε με οξύ την πρώην γυναίκα του – Παλεύει για την ζωή της</a>
      </p>
      <p>Σε δηλώσεις του στους Τούρκους δημοσιογράφους, ο Φατίχ Ντονμέζ είπε ότι το γεωτρύπανο Γιαβούζ ξεκίνησε πριν από μερικές εβδομάδες τη γεώτρηση του στο σημείο Μόρφου.</p>
      <p>Για το γεωτρύπανο Φατίχ ο Τούρκος Υπουργός είπε ότι ολοκλήρωσε την γεώτρηση του Φενίκε και ήρθε στον λιμάνι Τασουτζού της Μερσίνας για ανεφοδιασμό. «Εκεί, αφού σε λίγες βδομάδες κάνει εκεί εργασίες ανεφοδιασμού και συντήρησης θα ξεκινήσει ξανά γεώτρηση στις περιοχές που έχουμε αδειοδοτηθεί από την ‘τδβκ’» ανέφερε.</p>
      <p>Σύμφωνα με τον Τούρκο Υπουργό, το Ορούτς Ρέις και το Μπαρμπαρός συνεχίζουν τις δισδιάστατες και τρισδιάστατες έρευνές τους. «Όπως έχουμε πει αν υπάρχει κάτι θα το βρούμε, όταν το βρούμε πρώτα ο Αλλάχ θα το ανακοινώσουμε στον λαό μας. Χρειάζεται λίγη υπομονή» είπε ο Φατίχ Ντονμέζ.</p>
      <h3>Μετά την οπισθοχώρηση TOTAL και ENI</h3>
      <figure>
        <img src="https://www.in.gr/wp-content/uploads/2019/11/1-178-1.jpg"/>
      </figure>
      <p>Η είδηση έρχεται λίγα εικοσιτετράωρα μετά την «οπισθοχώρηση» των εταιριών TOTAL και ENI από το Τεμάχιο 7 της κυπριακής ΑΟΖ. Πρόκειται για κίνηση που εγείρει πάμπολλα ερωτήματα και προκαλεί φόβους σχετικά με την ασφάλεια στην περιοχή.</p>
      <p>Σε αυτό η κυπριακή κυβέρνηση, μετά από αρκετές διαρροές μέσω κυβερνητικών πηγών, έσπευσε να διευκρινίσει πως ουδέποτε υπήρχε η πρόθεση να ξεκινήσουν οι γεωτρήσεις της κοινοπραξίας από το Τεμάχιο 7.</p>
      <p>Παράλληλα ξεκαθάριζαν πως το ενεργειακό πρόγραμμα της Κύπρου συνεχίζεται κανονικά.</p>
      <h3>Τι απαντά η κυπριακή κυβέρνηση</h3>
      <p>Απαντώντας σε δημοσιεύματα για υπαναχώρηση της κοινοπραξίας Eni – Total από το τεμάχιο 7 της κυπριακής Αποκλειστικής Οικονομικής Ζώνης (ΑΟΖ) κατά τη διάρκεια της ομιλίας του στο 15ο Συνέδριο του Economist, ο κ. Λακκοτρύπης είπε ότι οι αποφάσεις των εταιρειών λαμβάνονται με βάση κυρίως γεωλογικά δεδομένα και οι εταιρείες θα αρχίσουν από τους πιο ενδιαφέροντες και ώριμους στόχους που εντοπίζουν.</p>
      <p>Πρόσθεσε ότι μεταξύ της αδειοδότησης και της πρώτης γεώτρησης μεσολαβούν συνήθως 1,5 με 2 χρόνια.</p>
      <p>Σύμφωνα με το ΚΥΠΕ, ο κ. Λακκοτρύπης τόνισε ότι οι αποφάσεις για τους πιο ενδιαφέροντες στόχους έχουν βασιστεί και στην ανακάλυψη του «Γλαύκου», στο τεμάχιο 10. Δεν υπήρχε, πρόσθεσε, καμιά πρόθεση να αρχίσουν οι γεωτρήσεις από το τεμάχιο 7.</p>
      <h3>Τι απαντά ο υπουργός Ενέργειας της Κύπρου στο in.gr:</h3>
      <figure>
        <img src="https://www.in.gr/wp-content/uploads/2019/11/01sina-2-1.jpg"/>
      </figure>
      <p>Παράλληλα, μιλώντας στο <b>in.gr</b> ο κύπριος υπουργός Ενέργειας, Γιώργος Λακκοτρύπης, ξεκαθάρισε πως το ενεργειακό πρόγραμμα της Κυπριακής Δημοκρατίας συνεχίζεται κανονικά.</p>
      <p>Στελέχη του υπουργείου Ενέργειας της Κύπρου σημειώνουν, δε, ότι οι έρευνες της κοινοπραξίας Total και ENI προχωρούν σύμφωνα με τον αρχικό του προγραμματισμό και θα αρχίσουν από εκεί όπου κρίνουν καλύτερο όσον αφορά τις πιθανότητες για αποτέλεσμα, διαμηνύοντας ότι δεν υπάρχει καθυστέρηση ή αναβολή και δεν τίθενται θέματα ασφάλειας για το «οικόπεδο» 7.</p>
      <p>Αξίζει να σημειωθεί ότι και στο σύνολο σχεδόν των προηγούμενων γεωτρήσεων που πραγματοποιούνται στην κυπριακή ΑΟΖ, η έναρξη τους δεν συνέπεσε ποτέ με την υπογραφή, καθώς στην πλειοψηφία τους υπήρχε αναμονή τουλάχιστον ενός έτους, για λόγους που αφορούν την προετοιμασία.</p>
      <p>
        <a href="https://www.tovima.gr/2019/11/06/society/ktimatologio-kalokairi-ta-prostima-gia-tis-liksiprothesmes-diloseis-idioktisias/">Κτηματολόγιο : Καλοκαίρι τα πρόστιμα για τις ληξιπρόθεσμες δηλώσεις</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/05/politics/ellada-aigyptos-kypros-katadikasan-tis-tourkikes-energeies/"/>
        <a href="https://www.tovima.gr/2019/11/05/politics/leykosia-den-ypirxe-prothesi-na-arxisoun-oi-geotriseis-apo-to-temaxio-7/"/>
        <a href="https://www.tovima.gr/2019/11/05/politics/tourkia-proklitika-paixnidia-me-ton-porthiti-me-to-vlemma-sto-kypriako/"/>
        <a href="https://www.tovima.gr/2019/11/04/politics/kypros-efikto-na-yparksoun-sygkekrimena-apotelesmata-kata-tin-trimeri/"/>
        <a href="https://www.tovima.gr/2019/11/04/world/lakkotrypis-sto-in-gr-to-energeiako-programma-tis-kypriakis-dimokratias-synexizetai-kanonika/"/>
        <a href="https://www.tovima.gr/2019/11/03/politics/anastasiadis-sygkratimena-aisiodoksos-gia-tin-trimeri-tis-25is-noemvriou/"/>
        <a href="https://www.tovima.gr/2019/11/01/world/kypriaki-aoz-efyge-o-porthitis-omos-ola-deixnoun-oti-tha-epistrepsei/"/>
        <a href="https://www.tovima.gr/2019/10/31/politics/tsipras-dimosia-sygnomi-apo-ton-mitsotaki-i-paraitisi-tou-petsa/"/>
        <a href="https://www.tovima.gr/2019/10/30/politics/paylopoulos-anastasiadis-den-tha-anextoume-paraviaseis-tis-kypriakis-aoz-apo-tourkia/"/>
        <a href="https://www.tovima.gr/2019/10/30/politics/tsipras-stin-eyro-araviki-i-eksodos-tis-elladas-apo-tin-krisi-anoigei-neous-ependytikous-dromous/"/>
        <a href="https://www.tovima.gr/2019/10/30/politics/oi-tourkikes-prokliseis-sti-synantisi-mitsotaki-anastasiadi/"/>
      </related>
    </article>
  </body>
</html>