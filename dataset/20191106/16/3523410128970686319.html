<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638483/%D8%A8%D8%A7-%D8%AA%D9%88%D8%A7%D9%81%D9%82-%D8%B1%DB%8C%D8%A7%D8%B6-%D8%A7%D8%AF%D8%A7%D8%B1%D9%87-%DB%8C%D9%85%D9%86-%D8%A8%D9%87-%D8%A7%D8%A6%D8%AA%D9%84%D8%A7%D9%81-%D9%85%D9%86%D8%AA%D9%82%D9%84-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T16:15:00+00:00"/>
    <meta property="og:title" content="با «توافق ریاض»، اداره یمن به «ائتلاف» منتقل شد"/>
    <meta property="og:description" content="وزیر حمل‌ونقل یمن، توافق عربستان و امارات برای تقسیم قدرت در جنوب یمن را به نوعی قیمومیت ائتلاف سعودی بر این کشور دانست و از آن بشدت انتقاد کرد."/>
  </head>
  <body>
    <article>
      <h1>
        <a href="https://www.bultannews.com/fa/news/638483/%D8%A8%D8%A7-%D8%AA%D9%88%D8%A7%D9%81%D9%82-%D8%B1%DB%8C%D8%A7%D8%B6-%D8%A7%D8%AF%D8%A7%D8%B1%D9%87-%DB%8C%D9%85%D9%86-%D8%A8%D9%87-%D8%A7%D8%A6%D8%AA%D9%84%D8%A7%D9%81-%D9%85%D9%86%D8%AA%D9%82%D9%84-%D8%B4%D8%AF">با «توافق ریاض»، اداره یمن به «ائتلاف» منتقل شد</a>
      </h1>
      <h2>وزیر حمل‌ونقل یمن، توافق عربستان و امارات برای تقسیم قدرت در جنوب یمن را به نوعی قیمومیت ائتلاف سعودی بر این کشور دانست و از آن بشدت انتقاد کرد.</h2>
      <address><time datetime="2019-11-06T16:15:00+00:00">06 Nov 2019, 16:15</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، پس از چندین روز گمانه‌زنی بالاخره سه‌شنبه (دیروز) «توافق ریاض» میان دولت مستعفی یمن و نیروهای وابسته به امارات در عربستان سعودی امضا شد؛ توافقی که به موجب آن قدرت در عدن واقع در جنوب یمن بین ریاض و ابوظبی تقسیم شد.</p>
      <p>بر اساس گزارش وبگاه «رأی‌الیمن»، «صالح الجبوانی» وزیر حمل‌ونقل دولت مستعفی یمن در انتقاد از تحمیل قیمومیت ریاض و ابوظبی بر جنوب یمن گفت، توافق ریاض، به ائتلاف سعودی مشروعیت داد تا اداره کشور یمن را بر عهده بگیرد.</p>
      <p>وی که از ابتدا مخالفت خود را به توافق ریاض اعلام کرده بود، افزود: ائتلاف حمایت از دولت قانونی (دولت مستعفی) حالا خودش دولت قانونی شده و دولت قانونی (به ریاست عبد ربه منصور هادی) مانند (المجلس) الانتقالی به یکی از طرف‌های این دولت تبدیل شده است.</p>
      <p>یکی از موضوعاتی که در توافق ریاض تکلیف آن مشخص نیست، مربوط به افرادی است که در حوادث اخیر عدن و دیگر استان‌های جنوبی یمن دست داشته‌اند. بحث و جدل در این باره میان سعودی، دولت مستعفی و امارات هنوز وجود دارد بویژه اینکه ریاض و ابوظبی می‌خواهند تمام این افراد را کنار بزنند.</p>
      <p>از بارزترین این افراد «احمد المیسری» وزیر کشور و صالح الجبوانی وزیر حمل و نقل دولت مستعفی یمن است. هنوز تکلیف این دو وزیر دولت عبد ربه منصور هادی و حضور یا عدم حضور آنها در دولت آینده مشخص نیست.</p>
      <p>در بند مربوط به این موضوع در پیش‌‌نویس توافق ریاض آمده است: تشکیل دولت تکنوکرات یا شایسته سالاران به نحوی که وزرای آن از ۲۴ نفر تعدی نکند. رئیس‌جمهور این وزرا را پس از مشورت با نخست‌وزیر و طیف‌های سیاسی انتخاب می‌کند و ۵۰ درصد کرسی‌های وزارتی را را حداکثر طی مدت ۴۵ روز از امضای توافق به جنوبی‌ها (نیروهای وابسته به امارات) می‌دهد؛ باید شخصیت‌هایی انتخاب شوند که در هیچ اقدام جنگی یا تحریک‌آمیزی طی حوادث عدن، ابین و شبوه دست نداشته باشند.</p>
      <p>در همین ارتباط، «محمد علی الحوثی» رئیس کمیته عالی انقلاب یمن و عضو شورای عالی سیاسی این کشور ساعاتی پس از امضای توافق ریاض بین دولت مستعفی یمن و شورای انتقالی جنوب به این توافق واکنش نشان داد و آن را غیر یمنی خواند</p>
    </article>
  </body>
</html>