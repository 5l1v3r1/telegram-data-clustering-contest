<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/06/elhunyt-karinthy-marton"/>
    <meta property="og:site_name" content="infostart"/>
    <meta property="article:published_time" content="2019-11-06T16:51:00+00:00"/>
    <meta property="og:title" content="Elhunyt Karinthy Márton"/>
    <meta property="og:description" content="Életének 71. évében elhunyt Karinthy Márton Kossuth-díjas színigazgató, színházrendező, író, a Karinthy Színház és ennek elődje, a Hököm Színpad, alapító igazgatója, Karinthy Ferenc író fia, Karinthy Frigyes író unokája - áll a Karinthy Színház közleményében."/>
  </head>
  <body>
    <article>
      <h1>Elhunyt Karinthy Márton</h1>
      <address><time datetime="2019-11-06T16:51:00+00:00">06 Nov 2019, 16:51</time> by <a rel="author">Infostart / MTI</a></address>
      <h3>Életének 71. évében elhunyt Karinthy Márton Kossuth-díjas színigazgató, színházrendező, író, a Karinthy Színház és ennek elődje, a Hököm Színpad, alapító igazgatója, Karinthy Ferenc író fia, Karinthy Frigyes író unokája - áll a Karinthy Színház közleményében.</h3>
      <p>Karinthy Márton 1949-ben született Budapesten, a Színház- és Filmművészeti Főiskola rendezői szakát 1973-ban végezte el. 1973-1975 között a Békéscsabai Jókai Színház, 1975-1977 között a Pécsi Nemzeti Színház, 1977-1980 között a Thália Színház, 1980-1982 között a Népszínház rendezője. Részt vett a Reflektor Színpad és a Játékszín létrehozásában. 1982-ben megalapította a Hököm Színpadot - amely 1988-tól a Karinthy Színház nevet viseli -, a háború utáni első magánszínházat, amelynek rendezője és igazgatója volt.</p>
      <p>2013-ban munkája elismeréseként Kossuth-díjat kapott sajátos szellemiségű, nagy közönségsikernek örvendő színházi műhely létrehozásáért, három évtizedes vezetői és rendezői tevékenységéért, írói munkásságáért, a Karinthy-hagyomány és -szellemiség ápolásáért, továbbviteléért.</p>
      <p>Karinthy Márton úgy rendelkezett, hogy lánya, Karinthy Vera és két közeli munkatársa viszi tovább a Karinthy Színházat, mely ezután is folytatni kívánja a Karinthy Márton által megalapozott szellemiségű, polgári, szórakoztató színházat.</p>
      <p>
        <i>Nyitókép: MTVA/Zih Zsolt</i>
      </p>
      <p>
        <b>Kapcsolódó hang</b>
      </p>
      <p>Karinthy Márton emlékére</p>
      <figure>
        <audio src="https://infostart.hu/audio/00004/00004f5db.mp3"/>
      </figure>
      <p> </p>
    </article>
  </body>
</html>