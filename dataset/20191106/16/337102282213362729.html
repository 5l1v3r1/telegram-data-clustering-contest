<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%D9%85%D8%A7%D9%86%D9%88%D8%A6%D9%84-%D9%85%D8%A7%DA%A9%D8%B1%D9%88%D9%86-%C2%AB%D8%A7%DB%8C%D8%B1%D8%A7%D9%86-%D8%A8%D8%B1%D9%88%D8%B4%D9%86%DB%8C-%D8%A7%D8%B2-%DA%86%D9%87%D8%A7%D8%B1%DA%86%D9%88%D8%A8-%D8%A8%D8%B1%D8%AC%D8%A7%D9%85-%D8%AE%D8%A7%D8%B1%D8%AC-%D8%B4%D8%AF%D9%87-%D8%A7%D8%B3%D8%AA%C2%BB-20191106/%D8%A2%D8%B3%DB%8C%D8%A7-%D9%88-%D8%A7%D9%82%DB%8C%D8%A7%D9%86%D9%88%D8%B3%DB%8C%D9%87"/>
    <meta property="og:site_name" content="RFI"/>
    <meta property="article:published_time" content="2019-11-06T16:07:38+00:00"/>
    <meta property="og:title" content="امانوئل ماکرون: «ایران آشکارا از چهارچوب برجام خارج شده است»"/>
    <meta property="og:description" content="امانوئل ماکرون، رئیس جمهوری فرانسه، در پایان سفر سه روزۀ خود به چین در یک کنفرانس مطبوعاتی تصمیم روز گذشتۀ ایران را به افزایش ظرفیت غنی سازی خود، اقدامی «خطیر» توصیف کرد و از همۀ طرفین خواست «مشترکاً نتایج حاصل از آن» را بررسی و در بارۀ آن اخذ تصمیم..."/>
  </head>
  <body>
    <article>
      <h1>امانوئل ماکرون: «ایران آشکارا از چهارچوب برجام خارج شده است»</h1>
      <address>
        <time datetime="2019-11-06T16:07:38+00:00">06 Nov 2019, 16:07</time>
      </address>
      <p>
        <b>امانوئل ماکرون، رئیس جمهوری فرانسه، در پایان سفر سه روزۀ خود به چین در یک کنفرانس مطبوعاتی تصمیم روز گذشتۀ ایران را به افزایش ظرفیت غنی سازی خود، اقدامی «خطیر» توصیف کرد و از همۀ طرفین خواست «مشترکاً نتایج حاصل از آن» را بررسی و در بارۀ آن اخذ تصمیم کنند.</b>
      </p>
      <p>امانوئل ماکرون در آخرین روز بازدید از چین، در کنفرانس مطبوعاتی خود تاکید کرد که «ایران برای نخستین بار بصورت آشکار و به شکل نامحدود تصمیم گرفت از چهارچوب برجام خارج شود، تصمیمی که یک تغییر اساسی [نسبت به موضع گذشتۀ این کشور] تلقی می‌شود».</p>
      <p>رئیس جمهوری فرانسه در سخنان خود گفت «در روزهای آینده با [مقامات] ایران مذاکراتی خواهد [داشت که در پی آن] باید در این زمینه تصمیمات مشترک اخذ شود».</p>
      <p>امانوئل ماکرون تاکید کرد «می‌توان با آمریکا که تصمیم به ترک برجام گرفت مخالف بود، اما از نظر ما آنچه وخیم‌تر است، از سرگیری غنی سازی است و بنابراین اینک اولویت ما هدایت ایران بسوی پایبندی کامل به این توافق است. تلاش کشورهای اروپائی در ماه گذشته اجازه داد به رغم خروج آمریکا از برجام، این توافق پا برجا بماند و مورد احترام قرار گیرد. تصمیمات اخیر سبب افزایش زورآزمائی و بویژه رویکرد روز گذشتۀ ایران در راه غنی سازی شد. هفته‌های آینده از نظر ما دورۀ فشار همۀ طرفین برای وادار ساختن ایران به اجرای این توافق است و البته که این امر باید با کاهش برخی مجازات‌ها همراه باشد تا تعادل کلی ساختار برجام بازیافته شود».</p>
      <p>برای رئیس جمهوری فرانسه «بازگشت به موقعیتی عادی تنها هنگامی بدست می‌آید که آمریکا و ایران درب اعتماد به یکدیگر را بگشایند، [با یکدیگر] گفتگو کنند و با [اعطای] امتیازات به پیشروی [در این زمینه] نائل آیند».</p>
      <p>امانوئل ماکرون هشدار داد که خودداری از چنین اقدامی، «افزایش دائمی تنش» بدنبال خواهد داشت و ناگزیر به ایجاد «بحران خواهد انجامید».</p>
      <p>رئیس جمهوری فرانسه، که در ماه‌های اخیر برای پایداری برجام تلاش فراوان کرده، از وجود «نگرش مشترک واقعی» در این باره با همتای چینی خود ابراز خرسندی کرد. چین یکی از چهار کشور طرف توافق ایران در برجام است.</p>
      <p>ایران روز گذشته اعلام کرد که با بکار انداختن سانتریفوژهای نسل ششم و افزایش توان غنی‌سازی و نامحدود، وارد مرحلۀ تازۀ کاهش تعهدات خود در قبال برجام می‌شود.</p>
    </article>
  </body>
</html>