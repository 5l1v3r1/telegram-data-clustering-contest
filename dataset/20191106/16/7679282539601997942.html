<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-congress-leader-told-bjp-if-you-believe-in-your-decisions-then-hold-elections-2835537.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T16:29:08+00:00"/>
    <meta property="og:title" content="कांग्रेस नेता ने भाजपा से कहा- अपने फैसलों पर विश्वास हैं तो चुनाव करायें"/>
    <meta property="og:description" content="कांग्रेस महासचिव अंबिका सोनी ने बुधवार को यहां भाजपा पर निशाना साधते हुए कहा कि यदि भगवा पार्टी यह मानती है कि उसके द्वारा लिया गया फैसला लोकतांत्रिक है और स्थिति सामान्य है तो नवगठित केन्द्र शासित..."/>
  </head>
  <body>
    <article>
      <h1>कांग्रेस नेता ने भाजपा से कहा- अपने फैसलों पर विश्वास हैं तो चुनाव करायें</h1>
      <address><time datetime="2019-11-06T16:29:08+00:00">06 Nov 2019, 16:29</time> by <a rel="author">एजेंसी , नई दिल्ली</a></address>
      <p>कांग्रेस महासचिव अंबिका सोनी ने बुधवार को यहां भाजपा पर निशाना साधते हुए कहा कि यदि भगवा पार्टी यह मानती है कि उसके द्वारा लिया गया फैसला लोकतांत्रिक है और स्थिति सामान्य है तो नवगठित केन्द्र शासित प्रदेश में चुनाव होने चाहिए। सोनी ''आर्थिक संकट के खिलाफ राष्ट्रव्यापी आंदोलन पर राज्य पार्टी नेतृत्व से चर्चा के लिए यहां आई थीं। जम्मू कश्मीर को विशेष दर्जा देने वाले अनुच्छेद 370 के ज्यादातर प्रावधानों को हटाये जाने के संदर्भ में उन्होंने पूछा, ''तीन महीने पहले लिये गये निर्णयों के बाद कितने वादों को पूरा किया गया?</p>
      <p>सोनी ने कहा, ''यदि स्थिति सामान्य है, तो आप पूर्व मुख्यमंत्रियों को कब तक हिरासत में रखेंगे? यदि आपने एक लोकतांत्रिक फैसला लिया है तो आप चुनाव कराकर लोगों की राय क्यों नहीं लेते है? उन्होंने कहा कि जो कुछ भी हुआ, वह ''अलोकतांत्रिक तरीके से और जल्दबाजी में हुआ। जब उनसे पूछा गया कि राज्य का दर्जा बहाल होने से पहले क्या वह चुनाव कराये जाने का समर्थन करती हैं तो कांग्रेस नेता ने कहा, ''मेरी इच्छा कोई मायने नहीं रखती है।</p>
      <p>सोनी ने कहा, ''हमारी आज सुबह पार्टी के वरिष्ठ सहयोगियों के साथ बैठक हुई थी और हम एक बार फिर बैठक कर रहे हैं। मुझे जो पता चला है वह यह है कि लोग बहुत परेशान हैं क्योंकि यह हमारे देश के इतिहास में पहली बार हुआ है कि किसी राज्य को केन्द्र शासित प्रदेशों में विभाजित कर दिया गया। उन्होंने कहा कि उन्हें बताया गया है कि लोग ''अपमानित महसूस कर रहे हैं और वे अपने भविष्य को लेकर ''बहुत चिंतित है क्योंकि जम्मू कश्मीर के बारे में ''लोगों को विश्वास में लिये बगैर अलोकतांत्रिक ढंग से फैसले लिये गये है।</p>
      <p>सोनी ने कहा कि लोग चाहते हैं कि जम्मू कश्मीर के राज्य का दर्जा बहाल किया जाये। देश में व्याप्त आर्थिक स्थिति का जिक्र करते हुए उन्होंने कहा कि स्थिति ''बद से बदतर हो गई है और विपक्ष ने ''बढ़ती बेरोजगारी, बिगड़ती आर्थिक स्थिति और किसानों के संकट को लेकर पांच नवम्बर से आंदोलन शुरू किया है। कांग्रेस के एक नेता ने बताया कि 11 नवम्बर को जिला स्तर पर प्रदर्शन किये जायेंगे और 16 नवम्बर को जम्मू में प्रदर्शन होगा।<br/> </p>
    </article>
  </body>
</html>