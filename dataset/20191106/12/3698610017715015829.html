<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-klichka-poobicyali-start-shulyavskogo-shlyahoprovodu-do-kincya-roku-328676_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T12:02:00+00:00"/>
    <meta property="og:title" content="У Кличка пообіцяли старт Шулявського шляхопроводу до кінця року"/>
    <meta property="og:description" content="А всі затримки пояснюють кримінальними проблемами компанії-реконструктора.  "/>
  </head>
  <body>
    <article>
      <h1>У Кличка пообіцяли старт Шулявського шляхопроводу до кінця року</h1>
      <h2>А всі затримки пояснюють кримінальними проблемами компанії-реконструктора.  </h2>
      <address>
        <time datetime="2019-11-06T12:02:00+00:00">06 Nov 2019, 12:02</time>
      </address>
      <p>Найскладніша частина <a href="https://dt.ua/UKRAINE/yak-prosuvayetsya-remont-shulyavskogo-mostu-v-kiyevi-novi-foto-327843_.html"><b>реконструкції Шулявського мосту</b> </a>вже зроблена і до кінця року ним відкриють рух, заявив в інтерв'ю <a href="https://bihus.info/u-klichka-obicyayut-scho-do-novogo-roku-shulyavskiy-mist-poide-intervyu-z-bakhmatovim">Bihus.Info</a> радник мера Києва Максим Бахматов.</p>
      <p>"Ви побачите, що до Нового року міст поїде. Перекрити проспект Перемоги і накрити - там 36 на 60 метрів - цю байду за один день, за два дня - це саме головне," – пообіцяв він.</p>
      <p>На думку Бахматова, затримка із будівництвом мосту відбувалася через кримінальні проблеми навколо компаній з групи "Укрбуд". Мовляв, власнику і співробітникам було не до будівництва.</p>
      <p>Шулявський шляхопровід <b><a href="https://dt.ua/UKRAINE/klichko-poyasniv-obvalennya-shulyavskogo-mostu-vtomoyu-vid-chasu-ta-porushennyami-pravil-ekspluataciyi-234758_.html">частково обвалився</a></b> у лютому 2017 року. Як повідомляло DT.UA, <b><a href="http://zn.ua/UKRAINE/rekonstrukciyu-shulyavskogo-puteprovoda-otlozhili-na-dva-goda-129879_.html">шляхопровід був визнаний аварійним ще у 2013 році</a></b>, його реконструкція була перенесена на 2015 рік, але так і не відбулася. <b><a href="https://dt.ua/UKRAINE/shulyavskiy-mist-remontuvatime-firma-pomichnika-deputata-mikitasya-shemi-280077_.html">Тендер на проведення робіт</a></b> виграла фірма ТОВ "Північноукраїнський будівельний альянс", яка належить помічникові <b><a href="https://dt.ua/POLITICS/nazk-napravilo-do-sudu-protokol-stosovno-deputata-mikitasya-272824_.html">народного депутата Максима Микитася</a></b>.</p>
      <p>Водночас<b> <a href="https://dt.ua/UKRAINE/nabu-ogolosilo-pidozru-eksdeputatu-mikitasyu-u-spravi-pro-kvartiri-nacgvardiyi-zmi-325208_.html">НАБУ оголосило підозру Микитасю</a></b> 2 жовтня. За даними слідства, колишній депутат та експрезидент будівельної корпорації "Укрбуд" з допомогою підконтрольної йому компанії й у змові з колишнім командувачем НГУ, гендиректором компанії-забудовника, приватним оцінювачем та іншими співучасниками організував схему незаконного заволодіння майном Нацгвардії.</p>
      <p> </p>
      <p> </p>
      <footer>За матеріалами: <a href="https://dt.ua/go/aHR0cDovL2JpaHVzLmluZm8=">bihus.info</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>