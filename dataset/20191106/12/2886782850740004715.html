<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/06/megbizhato-orosz-forrasra-valtana-le-putyin-a-wikipediat"/>
    <meta property="og:site_name" content="euronews"/>
    <meta property="article:published_time" content="2019-11-06T12:40:04+00:00"/>
    <meta property="og:title" content="&quot;Megbízható&quot; orosz forrásra váltaná le Putyin a Wikipédiát"/>
    <meta property="og:description" content="Az orosz elnök jövő év április elsejéig adott időt az új orosz tudástár létrehozására."/>
  </head>
  <body>
    <article>
      <h1>"Megbízható" orosz forrásra váltaná le Putyin a Wikipédiát</h1>
      <address><time datetime="2019-11-06T12:40:04+00:00">06 Nov 2019, 12:40</time> by <a rel="author">Noemi Mrav</a></address>
      <p>Alig pár napra rá, hogy életbe lépett az az orosz törvény, miszerint <a href="https://hu.euronews.com/2019/11/01/ismet-szigoritana-az-internet-ellenorzeset-oroszorszag">Oroszországot bármikor le lehet kapcsolni a globális internethálózatról</a> egyfajta külön, nemzeti orosz webet hozva létre, az orosz elnök kijelentette: a Wikipédia helyett egy "megbízható információkat" tartalmazó orosz változatot akar látni.</p>
      <p>Putyin azt akarja elérni, hogy a közösségi alapon szerkesztett enciklopédiát egy orosz verzió váltsa fel.</p>
      <p>"Jobb, ha a Nagy Orosz enciklopédia elektronikus formájával váltjuk fel (a Wikipédiát - a szerk.)... így minden esetben megbízható információt kapunk, modern mai formában" - idézte tegnap a <a href="https://ria.ru/20191105/1560606946.html">RIA Novosztyi hírügynökség</a> az elnököt.</p>
      <p>A Kreml már szeptemberben bejelentette egy törvénytervezetben, hogy 1,7 milliárd rubelt költ a Wikipédia orosz ellenpárjának létrehozására 2020 és 2022 között, az online verziót pedig az orosz enciklopédia papírváltozatát is nyomtató kiadónak kell digitalizálnia.</p>
      <p>A fent idézett internettörvény mellett egyébként az ország tervezi, hogy önálló orosz domainnév-rendszert is létrehoz 2021-re. Ez a gyakorlatban azt jelentené, hogy az orosz kormány kontrollálná mely weblapokat kapcsolják le.</p>
    </article>
  </body>
</html>