<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620198/%D8%A7%D9%85%DB%8C%D8%AF-%D8%A8%D9%87-%D8%B2%D9%86%D8%AF%DA%AF%DB%8C-%D8%A7%DB%8C%D8%B1%D8%A7%D9%86%DB%8C%D8%A7%D9%86-%D8%AD%D8%AF%D8%A7%D9%82%D9%84-%DB%B7%DB%B5-%D8%B3%D8%A7%D9%84-%D8%A7%D8%B3%D8%AA-%DA%86%D8%A7%D9%82%DB%8C-%DB%B6%DB%B0-%D8%AF%D8%B1%D8%B5%D8%AF-%D9%85%D8%B1%D8%AF%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T12:49:00+00:00"/>
    <meta property="og:title" content="امید به زندگی ایرانیان حداقل ۷۵ سال است؛ چاقی ۶۰ درصد مردم"/>
    <meta property="og:description" content="تا ۴۰ سال پیش امید به زندگی در ایران حدود ۵۰ سال بود و تا ۳۰ سال پیش بیماری آلزایمر در کشور وجود نداشت و امید به زندگی در طول ۴۰ سال گذشته، بیش از ربع قرن افزایش یافته است."/>
  </head>
  <body>
    <article>
      <h1>امید به زندگی ایرانیان حداقل ۷۵ سال است؛ چاقی ۶۰ درصد مردم</h1>
      <address>
        <time datetime="2019-11-06T12:49:00+00:00">06 Nov 2019, 12:49</time>
      </address>
      <p>
        <i>تا ۴۰ سال پیش امید به زندگی در ایران حدود ۵۰ سال بود و تا ۳۰ سال پیش بیماری آلزایمر در کشور وجود نداشت و امید به زندگی در طول ۴۰ سال گذشته، بیش از ربع قرن افزایش یافته است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>معاون کل وزارت بهداشت گفت: هر ایرانی به طور متوسط ۱۰.۳ بار در طول سال با نظام سلامت مواجهه دارد و سالانه حدود ۸۵۳ میلیون بار مردم ایران به سیستم سلامت، مراجعه می‌کنند و از هزار نفر ایرانی، سالانه ۱۴۰ نفر بستری می‌شوند.</p>
      <p>دکتر ایرج حریرچی در پانزدهمین دوره سمپوزیوم بین المللی روابط عمومی در مجتمع فرهنگی و ورزشی تلاش تهران، اظهار داشت: با توسعه و پیشرفت جوامع و گسترش بهداشت و پیشگیری، تجربه دهه‌های اخیر نشان می دهد که مراجعات مردم به نظام سلامت افزایش پیدا می کند؛ چون طول عمر افراد زیاد می شود و در این صورت، اکثر بیماری های واگیر مربوط به دوران سالمندی هستند.</p>
      <p>وی افزود: تا ۴۰ سال پیش امید به زندگی در ایران حدود ۵۰ سال بود و تا ۳۰ سال پیش بیماری آلزایمر در کشور وجود نداشت و امید به زندگی در طول ۴۰ سال گذشته، بیش از ربع قرن افزایش یافته است.</p>
      <p>معاون کل وزارت بهداشت خاطرنشان کرد: در دنیا، ۱۰.۵ درصد از درآمد ناخالص ملی برای سلامت هزینه می‌شود و ۷۳۰۰ میلیارد دلاری که سالانه در حوزه سلامت هزینه می‌شود از مجموع هزینه های انرژی و نظامی بیشتر است.</p>
      <p>حریرچی اضافه کرد: نظام سلامت ۴ هدف اصلی دارد. افزایش سلامت مردم و امید به زندگی سالم، محافظت از مردم در برابر مخاطرات مالی بیماری ها و پیشگیری از فقر در حوزه سلامت، افزایش رضایتمندی مردم و همچنین ارتقای کارایی و ارائه خدمات سلامت بیشتر با منابع کمتر، اهداف نظام سلامت هستند.</p>
      <p>وی یادآور شد: نظام سلامت، رفیق و همراه مردم است؛ چراکه در دوران سخت و بیماری به آنها ارائه خدمات می کند و رسانه ها از نظام سلامت، مجلس، دولت و جامعه، ارتقای سلامت را مطالبه کنند.</p>
      <p>بنابر اعلام روابط عمومی وزارت بهداشت، ‌ معاون کل وزارت بهداشت افزود: در حال حاضر ۶۰ درصد از مردم چاق هستند یا اضافه وزن دارند و باید به مردم بگوییم که چه مواد غذایی را مصرف نکنند که چاق نشوند یا اضافه وزن نداشته باشند.</p>
    </article>
  </body>
</html>