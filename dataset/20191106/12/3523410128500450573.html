<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638443/%D9%88%D8%A7%DA%AF%D8%B0%D8%A7%D8%B1%DB%8C-%DB%B9%DB%B9%D8%B3%D8%A7%D9%84%D9%87-%D8%B2%D9%85%DB%8C%D9%86-%D8%AF%D8%B1-%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T12:04:00+00:00"/>
    <meta property="og:title" content="واگذاری ۹۹ساله زمین در طرح ملی مسکن"/>
    <meta property="og:description" content="وزیر راه و شهرسازی گفت: نذر نکرده‌ایم زمین را در اختیار عده‌ای کاسب بگذاریم. در وزارت راه و شهرسازی تکلیف قانونی داریم که مردم را خانه‌دار کنیم."/>
  </head>
  <body>
    <article>
      <h1>
        <a href="https://www.bultannews.com/fa/news/638443/%D9%88%D8%A7%DA%AF%D8%B0%D8%A7%D8%B1%DB%8C-%DB%B9%DB%B9%D8%B3%D8%A7%D9%84%D9%87-%D8%B2%D9%85%DB%8C%D9%86-%D8%AF%D8%B1-%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86">واگذاری ۹۹ساله زمین در طرح ملی مسکن</a>
      </h1>
      <h2>وزیر راه و شهرسازی گفت: نذر نکرده‌ایم زمین را در اختیار عده‌ای کاسب بگذاریم. در وزارت راه و شهرسازی تکلیف قانونی داریم که مردم را خانه‌دار کنیم.</h2>
      <address><time datetime="2019-11-06T12:04:00+00:00">06 Nov 2019, 12:04</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، <b>محمد اسلامی</b> با بیان این‌که "در <b>طرح ملی مسکن</b> هدف ما جامعه فاقد مسکن هستند که زمینه تأمین آن فراهم آید"، اظهار کرد: ثبت‌نام این طرح از فردا (چهارشنبه) به 10 استان تسری می‌یابد. ساخت‌وسازها در استان‌های مختلف آغاز شده و مسئله مهم این است که جامعه هدف به‌صورت دقیق شناسایی و ثبت‌نام شوند تا اقدامات غربالگری صورت گیرد.</p>
      <p>وی با اعلام این‌که در برخی شهرها کار به خود مردم واگذار می‌شود، افزود: پروژه‌هایی را به شرکت‌های سازنده واگذار کرده‌ایم و طبق زمانبندی تعیین‌شده، مردم قادرند مسکن خود را در زمان مورد نظر ابتیاع کنند.</p>
      <p>اسلامی درباره نقش <b>بنیاد مسکن</b> در اجرای این طرح تصریح کرد: عده‌ای از پشتیبان مهندسی بنیاد مسکن و تسهیلات بانکی بهره می‌برند؛ همچنین در برخی شهرها زمین در اختیار مردم گذاشته می‌شود و پروژه‌های نوع سوم توسط شرکت‌های بزرگ احداث و به مردم واگذار می‌شود.</p>
      <p>وزیر راه و شهرسازی گفت:‌ متأسفانه عده‌ای با نام کارشناس از تریبون‌های مختلف در صداوسیما صحبت می‌کنند؛ اما ما انتظار داریم کسانی که اظهارنظر می‌کنند بر اساس دانسته و اطلاعات واقعی باشد.</p>
      <p>اسلامی با ابراز "ما قصد نداریم کار جدیدی انجام دهیم و هرآنچه مدنظر است در قانون ساماندهی زمین و مسکن به‌وضوح روشن شده است"، اظهار کرد: وزارت راه و شهرسازی نیز در این روند دخالت دارد؛ به‌عنوان طرف مشارکت قرارداد را امضا و ضوابط را تعیین می‌کنیم؛ اما نذر نکرده‌ایم زمین را در اختیار عده‌ای کاسب بگذاریم. ما تکلیف قانونی داریم که مردم را خانه‌دار کنیم و لذا وزارت راه طبق شیوه‌نامه در این حوزه مشارکت می‌کند. همچنین در مدلی دیگر زمین را 99ساله واگذار می‌کنیم و بر اساس غربالگری قشر متقاضی، اقدامات نرم‌افزاری را صورت داده تا ارائه مسکن را متناسب با جامعه هدف پیش بریم.</p>
      <p>وی تأکید کرد: برخی توقع دارند وزارت راه زمین را واگذار کند و خودشان اقدام کنند، در حالی که وزارت راه باید اعمال نظارت کند تا مطمئن شود مردم خانه‌دار می‌شوند.</p>
    </article>
  </body>
</html>