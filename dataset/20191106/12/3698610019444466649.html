<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/v-ukrenergo-viznali-scho-vidklyuchayut-ukrayinski-elektrostanciyi-cherez-rosiyskiy-import-328680_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T12:33:00+00:00"/>
    <meta property="og:title" content="В &quot;Укренерго&quot; визнали, що відключають українські електростанції через російський імпорт"/>
    <meta property="og:description" content="Керівник департаменту розвитку ринку електроенергії Національної енергетичної компанії &quot;Укренерго&quot; Микита Вишневський заявив, що компанія відключає українські електростанції через імпорт електроенергії з Російської Федерації, оскільки не може обмежити цей імпорт, повідомило інтернет-видання &quot;Українські новини&quot;."/>
  </head>
  <body>
    <article>
      <h1>В "Укренерго" визнали, що відключають українські електростанції через російський імпорт</h1>
      <address>
        <time datetime="2019-11-06T12:33:00+00:00">06 Nov 2019, 12:33</time>
      </address>
      <p>Керівник департаменту розвитку ринку електроенергії Національної енергетичної компанії "Укренерго" Микита Вишневський заявив, що компанія відключає українські електростанції через імпорт електроенергії з Російської Федерації, оскільки не може обмежити цей імпорт, повідомило інтернет-видання "<a href="https://ukranews.com/news/664077-v-ukrenergo-priznali-chto-otklyuchayut-ukrainskie-elektrostantsii-iz-za-rossijskogo-importa">Українські новини</a>".</p>
      <p>"Відсутня можливість з точки зору законодавства обмеження імпорту за тими державним контрактами, які діють. Це договір про паралельну роботу і це ті контракти, які є", - повідомив Вишневський.</p>
      <p>І підкреслив, що для отримання можливості обмежувати імпорт електроенергії необхідно внести відповідні зміни в законодавство.</p>
      <p>Раніше експерт Українського інституту майбутнього Андріан Прокип на своїй сторінці в соціальній мережі Facebook повідомив, що в ніч на 5 листопада відбулися рекордні поставки електроенергії в об'єднану енергосистему України з Білорусі та Росії, які склали 1,216 МВт. При цьому вперше обмежили включення потужностей енергії відновлюваних джерел (ВДЕ).</p>
      <p>Нагадаємо, 18 вересня Верховна Рада України ухвалила закон "Про внесення змін до деяких законів України у сфері використання ядерної енергії", який дозволив закуповувати українським споживачам імпортну електроенергію за двосторонніми договорами. За словами автора відповідної поправки народного депутата Андрія Геруса (фракція "Слуга народу"), імпорт повинен був здійснюватися з Білорусі.</p>
      <p>Але з 1 жовтня розпочалося постачання електроенергії з Росії в режимі імпорту. Імпорт здійснюється компанією "Юнайтед Енерджі", яку пов'язують з бізнесменом Ігорем Коломойським. За першу половину жовтня імпорт електроенергії з РФ зріс майже в 2 рази - з 2,4 млн кВт-год до 4,5 млн кВт-год на добу. На початку листопада він збільшився в порівнянні з середньодобовим показником за жовтень в 3 рази - до 12 млн кВт-год/добу.</p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>