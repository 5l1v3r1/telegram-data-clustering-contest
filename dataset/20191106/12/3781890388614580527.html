<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/740348"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T12:34:00+00:00"/>
    <meta property="og:title" content="สพฐ.สยบข่าวมั่วสอนหลักสูตรอิสลามให้เด็กพุทธ"/>
    <meta property="og:description" content="‘อำนาจ’ แจงมีหน้าที่จัดการศึกษาตามหลักสูตรการศึกษาขั้นพื้นฐาน ไม่ได้สอนหลักสูตรอิสลามศึกษาให้เด็กพุทธเรียน ชี้ประสานดีอีเอาผิดมือกุข่าวเท็จบิดเบือนข้อมูล"/>
  </head>
  <body>
    <article>
      <h1>สพฐ.สยบข่าวมั่วสอนหลักสูตรอิสลามให้เด็กพุทธ</h1>
      <address>
        <time datetime="2019-11-06T12:34:00+00:00">06 Nov 2019, 12:34</time>
      </address>
      <p>
        <b>‘อำนาจ’ แจงมีหน้าที่จัดการศึกษาตามหลักสูตรการศึกษาขั้นพื้นฐาน ไม่ได้สอนหลักสูตรอิสลามศึกษาให้เด็กพุทธเรียน ชี้ประสานดีอีเอาผิดมือกุข่าวเท็จบิดเบือนข้อมูล</b>
      </p>
      <p>วันนี้ (6 พ.ย.) ดร.อำนาจ วิชยานุวัติ รักษาราชการแทนเลขาธิการคณะกรรมการการศึกษาขั้นพื้นฐาน (กพฐ.) กล่าวถึงกรณีการเผยแพร่ข้อมูลในโลกโซเชี่ยลที่ระบุว่ากระทรวงศึกษาธิการ (ศธ.) ปรับหลักสูตรการเรียนการสอนให้เด็กพุทธต้องเรียนวิชาอิสลามศึกษา ว่า สำนักงานคณะกรรมการการศึกษาขั้นพื้นฐาน (สพฐ) มีหน้าที่จัดการศึกษาขั้นพื้นฐานด้วยหลักสูตรเฉพาะ คือ หลักสูตรแกนกลางการศึกษาขั้นพื้นฐาน พ.ศ.2551 อยู่แล้ว ซึ่งโรงเรียนสังกัด สพฐ.ก็ยังจัดการเรียนการสอนตามหลักสูตรดังกล่าว ส่วนหลักสูตรอิสลามศึกษาเป็นหลักสูตรที่ถูกจัดขึ้นในโรงเรียนที่มีนักเรียนนับถือศาสนาอิสลามมาเรียนเท่านั้น ไม่ได้เกี่ยวข้องกับนักเรียนที่นับถือศาสนาพุทธ โดยเป็นการจัดหลักสูตรเฉพาะกรณีโรงเรียนที่มีนักเรียนนับถือศาสนาอิสลามเท่านั้น ส่วนการจัดสรรค่าตอบแทนวิทยากรภายนอกให้แก่โรงเรียนที่มีเด็กนับถือศาสนาอิสลาม จำนวน 25-40 คนต่อห้องเรียน เป็นค่าตอบแทนการสอนเพิ่มเติมไม่เกี่ยวข้องกับหลักสูตรการศึกษาขั้นพื้นฐาน จึงไม่เกี่ยวข้องกับนักเรียนพุทธ <br/><br/>“เรื่องนี้ถือเป็นการเผยแพร่ข้อมูลที่บิดเบือนไม่ถูกตัอง เพราะ สพฐ.มีหน้าที่จัดหลักสูตรการศึกษาขั้นพื้นฐานให้แก่นักเรียนทุกคน อีกทั้งหลักสูตรการศึกษาขั้นพื้นฐานก็มีการใช้จัดการเรียนการสอนมาอย่างยาวนาน ดังนั้นเราไม่อยากให้เกิดคามสับสนและสร้างความแตกแยกได้ ซึ่งได้รายงานข้อมูลทั้งหมดให้คุณหญิงกัลยา โสภณพนิช รมช.ศึกษาธิการ รับทราบข้อมูลที่ถูกต้องแล้ว และได้ประสานไปยังกระทรวงดิจิทัลเพื่อเศรษฐกิจและสังคม (ดีอีเอส) ให้ตรวจสอบที่มาที่ไปของการเผยแพร่ข้อมูลดังกล่าวแล้ว เพื่อดำเนินคดีเอาผิดกับคนที่เผยแพร่ข้อมูลเท็จเหล่านี้” ดร.อำนาจ กล่าว</p>
    </article>
  </body>
</html>