<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/6/7231167/"/>
    <meta property="og:site_name" content="Українська правда"/>
    <meta property="article:published_time" content="2019-11-06T12:14:21+00:00"/>
    <meta property="og:title" content="Зеленський &quot;в шоці&quot; від заводу Малишева і просить Гончарука зібрати уряд"/>
    <meta property="og:description" content="Президент Володимир Зеленський вимагає від Кабінету міністрів зібрати нараду для покращення ефективності та умов праці на підприємствах оборонного комплексу."/>
  </head>
  <body>
    <article>
      <h1>Зеленський "в шоці" від заводу Малишева і просить Гончарука зібрати уряд</h1>
      <address>
        <time datetime="2019-11-06T12:14:21+00:00">06 Nov 2019, 12:14</time>
      </address>
      <p>Президент Володимир Зеленський вимагає від Кабінету міністрів зібрати нараду для покращення ефективності та умов праці на підприємствах оборонного комплексу.</p>
      <p><b>Джерело</b>: промова Зеленського в Харкові, де говорять про проблеми "Укроборонпрому"</p>
      <p><b>Пряма мова</b>: "Чому у Харкові у будь-якій будівлі дуже холодно? Хотів запитати і мера, і голову державної адміністрації.</p>
      <p>У нас більше 10% підприємств "Укроборонпрому" знаходяться на Харківщині. Зараз ми були на авіаційному заводі, на легендарному заводі Малишева. Я в шоці. Нам сказав директор заводу, що з 2009 року один танк побудували. А за радянських часів було 900 танків на рік.</p>
      <p>Заборгованість по зарплатах страшна – до 4 років. Дуже низька заробітна плата. Наприклад, на авіаційному заводі – 3,5 тисячі гривень. Як може людина поважати себе і працювати на державу?  </p>
      <p>Мені сказали, що взимку люди працювали в приміщенні, де була температура 0 градусів. Ми як до скота до людей ставимося, а потім хочемо, щоб вони поважали владу, поважали Україну, щоб вони нікуди не їхали і щоб підприємства у нас працювали"</p>
      <p><b>Деталі:</b> Президент попросив, щоб прем’єр-міністр "зібрав весь уряд, щоб були всі представники правоохоронних органів".</p>
      <p>"Щоб ми розуміли, хто у нас замовник, скільки танків, чому ми для когось – для Таїланду – робимо, а для України не робимо? Чому у нас є прекрасні літаки і прекрасні конструктори – тільки ми нічого не виготовляємо і нічого не літає?", – обурився Зеленський.</p>
      <p>Він звернувся до гендиректора "Укроборонпрому" Айвараса Абромавичуса: "Я попрошу Вас з урядом з'єднатися. Щоб ми упродовж тижня знайшли цю дату на зустріч. Нехай на вихідних. Поки не зима – бо я розумію, що умови не зміняться і взимку люди працюватимуть у тих самих умовах"</p>
      <p>Абромавичус зазначив, що у Харківській області 18 підприємств. Він озвучив проблеми <a href="https://www.pravda.com.ua/news/2019/11/6/7231171/">військово-промислового комплексу</a> загалом.</p>
      <p>
        <b>Знати більше:  </b>
        <b>
          <a href="https://www.pravda.com.ua/articles/2019/11/6/7231193/">Як Зеленський у Харкові на заводі замерзав і губернатора представляв</a>
        </b>
      </p>
      <footer>Олена Рощенко, УП</footer>
      <related>
        <a href="https://www.pravda.com.ua/news/2019/11/7/7231253/"/>
        <a href="https://www.pravda.com.ua/news/2019/11/7/7231225/"/>
        <a href="https://www.pravda.com.ua/news/2019/11/6/7231210/"/>
      </related>
    </article>
  </body>
</html>