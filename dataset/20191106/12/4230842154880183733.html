<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191106-u-kyyevi-obmezhat-ruh-fur-u-chas-pik/"/>
    <meta property="og:site_name" content="ФАКТИ"/>
    <meta property="article:published_time" content="2019-11-06T12:39:36+00:00"/>
    <meta property="og:title" content="У Києві обмежать рух фур у годину пік"/>
    <meta property="og:description" content="У Києві в години пік обмежать рух вантажних автомобілів з масою понад 4,5 тонни."/>
  </head>
  <body>
    <article>
      <h1>У Києві обмежать рух фур у годину пік</h1>
      <address>
        <time datetime="2019-11-06T12:39:36+00:00">06 Nov 2019, 12:39</time>
      </address>
      <p>У Києві в години пік обмежать рух вантажних автомобілів з масою понад 4,5 тонни.</p>
      <p>Із 7 листопада у Києві обмежать в’їзд вантажних автомобілів з дозволеною масою понад 4,5 тонни у години пік із 07.00 до 10.00 ранку та увечері із 17.00 до 20.00.</p>
      <p>Начальник Управління патрульної поліції в місті Києві Юрій Зозуля зазначив, що <b>впроваджувати зміни почнуть на в’їзді зі сторони Житомира</b>, а згодом і на інших в’їздах.</p>
      <blockquote>– Ми будемо обмежувати в’їзд: тобто фури паркуватимуться на під’їздах до Києва, щоб не створювати проблем для міста. Як тільки міський транспорт доїде на роботу, ми почнемо пускати фури, — уточнив правоохоронець.</blockquote>
      <p>Це повинно <b>підвищити рівень пропускної спроможності вулиць та доріг столиці</b> та дозволить мінімізувати рівень виникнення заторів.</p>
      <p><b>За добу в Київ в’їжджає до 50 тис. вантажних авто</b>, що негативно позначається на трафіку та екології. Окрім того, більша частина транзиту проїжджає саме через київський Південний мостовий перехід, навантаження на який сьогодні у шість разів перевищує проектне.</p>
      <p><b>Читайте</b>: <a href="https://fakty.com.ua/ua/videos/bez-kabiny-i-na-elektrytsi-yak-pratsyuyut-bezpilotni-vantazhivky-u-shvetsiyi/">Без кабіни і на електриці: як працюють безпілотні вантажівки у Швеції</a></p>
      <p>У час, коли в’їзд для великовантажних авто буде дозволено (з 20.00 до 07.00), рухатись вони зможуть такими дорогами:</p>
      <ul>
        <li>просп. Бажана;</li>
        <li>Південний мостовий перехід через р. Дніпро;</li>
        <li>Столичне шосе;</li>
        <li>вул. Академіка Заболотного;</li>
        <li>Площа Одеська;</li>
        <li>Велика кільцева дорога;</li>
        <li>просп. Академіка Палладіна;</li>
        <li>вул. Міська;</li>
        <li>Гостомельське шосе;</li>
        <li>Нова дорога;</li>
        <li>просп. Мінський;</li>
        <li>площа Тараса Шевченка;</li>
        <li>вул. Полярна;</li>
        <li>вул. Богатирська;</li>
        <li>площа Тульська;</li>
        <li>просп. Степана Бандери;</li>
        <li>просп. Романа Шухевича (Генерала Ватутіна);</li>
        <li>площа Керченська;</li>
        <li>вул. Братиславська;</li>
        <li>просп. Броварський.</li>
      </ul>
      <p>Нагадаємо, 23 вересня Володимир Зеленський підписав закон про <a href="https://fakty.com.ua/ua/ukraine/20190923-pidvyshhennya-shtrafiv-za-perevantazheni-fury-zelenskyj-pidpysav-zakon/">підвищення штрафів за перевантажені фури</a>.</p>
    </article>
  </body>
</html>