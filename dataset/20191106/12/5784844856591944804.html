<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/japonsko-kulturno-priznanje-prvic-v-roke-ustvarjalcu-videoiger.html?RSS30e107642edb281987ab61d0b24da99b"/>
    <meta property="og:site_name" content="Računalniške novice"/>
    <meta property="article:published_time" content="2019-11-06T12:16:00+00:00"/>
    <meta property="og:title" content="Japonsko kulturno priznanje prvič v roke ustvarjalcu videoiger"/>
    <meta property="og:description" content="Japonska s kulturnim priznanjem vsako leto nagradi osebo, ki ima posebne zasluge na področju akademije, znanosti, umetnosti in športa. In čeprav je priznanje v preteklih letih ..."/>
  </head>
  <body>
    <article>
      <h1>Japonsko kulturno priznanje prvič v roke ustvarjalcu videoiger</h1>
      <address>
        <time datetime="2019-11-06T12:16:00+00:00">06 Nov 2019, 12:16</time>
      </address>
      <p>Japonska s kulturnim priznanjem vsako leto nagradi osebo, ki ima posebne zasluge na področju akademije, znanosti, umetnosti in športa. In čeprav je priznanje v preteklih letih že romalo v roke ustvarjalcem stripov manga ter animiranih filmov, je bila letos pozornost prvič doslej usmerjena v svet videoiger.</p>
      <p>Priznanje je tokrat namreč končno prejel legendarni japonski ustvarjalec videoiger, <b>Šigeru Mijamoto</b>, avtor ikoničnih franšiz, kot so: Super Mario, Donkey Kong, The Legend of Zelda, Star Fox in F-Zero. Mijamoto je ob tej priložnosti povedal, da je hvaležen za pozornost, ki so je s podelitvijo priznanja prejele videoigre in da gre obenem za delovni proces, v katerem brez pomoči soustvarjalcev ne moreš narediti ničesar.</p>
      <p>66-letni Mijamoto, ki je svojo poklicno pot pričel leta 1977 v Nintendu, zatrjuje, da se še ne namerava upokojiti, saj želi še lep čas risati nasmehe ne obraze ljubiteljev videoiger. Poleg njega pa so priznanje letos prejeli tudi kemijski nobelovec Akira Jošino, filmski režiser Nobuhiko Obajaši, ilustratorka mang Moto Hagio in kabuki igralec Bando Tamasaburo.</p>
      <figure>
        <iframe src="https://www.youtube.com/embed/K-NBcP0YUQI" width="640" height="360" data-service="Youtube" scrolling="no"/>
      </figure>
    </article>
  </body>
</html>