<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/06/fransada-hukumet-goc-ve-multecilerle-ilgili-kosullari-sertlestirecegini-acikladi"/>
    <meta property="og:site_name" content="euronews"/>
    <meta property="article:published_time" content="2019-11-06T12:49:45+00:00"/>
    <meta property="og:title" content="Fransa, göç ve mülteci politikasını sertleştiriyor"/>
    <meta property="og:description" content="Fransa'da hükümet, göç ve mültecilerle ilgili koşulları sertleştireceğini açıkladı. Başbakan Edouard Philippe, ülkeye çalışmak için gelecek göçmenlere mesleklerine göre kota uygulanacağını teyit etti."/>
  </head>
  <body>
    <article>
      <h1>Fransa, göç ve mülteci politikasını sertleştiriyor</h1>
      <address><time datetime="2019-11-06T12:49:45+00:00">06 Nov 2019, 12:49</time> by <a rel="author">Rahmi Gunduz</a></address>
      <p>Fransa'da hükümet, göç ve mültecilerle ilgili koşulları sertleştireceğini açıklarken, ülkeye eğitim için daha fazla yabancı öğrenci gelmesini teşvik edeceğini açıkladı.</p>
      <p>Başbakan Edouard Philippe, ülkeye çalışmak için gelecek göçmenlere mesleklerine göre kota uygulanacağını teyit etti.</p>
      <p>Hükümetin yeni göç ve mülteci politikaları konusunda basın toplantısı düzenleyen Edouard Philippe, “Göçmenleri nasıl kabul edeceğimiz konusunda bir tercih yapmayı arzu ediyoruz. Buna sayısal olarak hedef, veya kota da diyebilirsiniz iki tanım da bana uygun” dedi.</p>
      <p>Edouard Philippe, her yıl ülkeye alınacak göçmen işçi sayısının belirli meslek gruplarına ve bölgelere göre belirleneceğini ifade etti.</p>
      <figure>
        <iframe data-src="https://twitter.com/euronewses/status/1192042071814811648" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>“Göç politikalarını tekrar kontrol altına almak istiyoruz” ifadesini kullanan Edouard Philippe, hem vatandaşların endişelerini gidermeye çalışırken, popülizme de alan açmayarak doğru ve dengeli bir politika izleme yoluna gittiklerini savundu.</p>
      <h3>Fransa, yabancı öğrencileri teşvik edecek</h3>
      <p>Fransa Başbakanı, ülkeye çalışmak için gelecek göçmenlere kota kararını açıklarken, yabancı öğrencilerin sayısını ise 2027 yılına kadar yaklaşık iki misli artırarak, 500 bine çıkmasını için çaba göstereceklerini söyledi.</p>
      <p>Edouard Philippe, “Bizim hedefimiz, 2027 yılına kadar yabancı öğrenci sayısını iki misline çıkartmak. Dünyada en fazla yabancı öğrenci ağırlayan 5. ülkeyiz. Ancak bu konuda Çin gibi diğer güçlü ülkeler karşısında geride kalma riskiyle karşı karşıyayız" dedi.</p>
      <p>Fransa’da şu anda 350 bine yakın yabancı öğrenci olduğu tahmin ediliyor.</p>
      <p>Bu arada İçişleri Bakanı Christophe Castaner, hükümetin yeni göç politikası çerçevesinde aile birleşmesi konusunda bir değişikliğe gitmeyeceği güvencesini verdi.</p>
      <h3>Sol partilerin hükümetin göç politikasına tepkisi</h3>
      <p>Hükümetin, AB dışından gelecek göçmen işçiler için kota uygulanacağı haberine dün Mecliste grubu bulunan sol partilerden sert tepki gelmiş ve bu partiler, iktidarı göçmen politikaları konusunda aşırı sağa kaymakla suçlamıştı.</p>
      <p>Cumhurbaşkanı Emmanuel Macron’un, göçmen işçilere kota getirilmesine daha önce karşı çıktığını hatırlatan sol partilerin temsilcileri, iktidarın oy kaygısıyla aşırı sağın göçmen politikasını benimsemeye başladığı eleştirisini getirmişti.</p>
      <p>Macron, ilk kez yılın ilk aylarında iktidarın ekonomi ve sosyal politikalarını eleştiren “Sarı Yeleklilerin” bir gösterisinin ardından göçmen işçilere kota getirilebileceği mesajını vermişti.</p>
      <p>Fransa’da 2018 yılında AB dışından gelen 34 bin göçmen işçiye çalışma izni verilirken, 260 bin göçmene oturma izni verilmişti.</p>
      <h3>Fransa’da aşırı sağın yükselişi</h3>
      <p>Bu arada Fransa’da düzenlenen son anket 2022 yılında düzenlenecek cumhurbaşkanlığı seçiminin Macron ve aşırı sağın lideri Marine Le Pen arasında geçeceğini ortaya koyuyor.</p>
      <p>Anket, Macron’un ilk turda yüzde 27, Le Pen yüzde 28 oranında oy alacağını, ikinci turda ise Macron’un yüzde 55, Le Pen’in yüzde 45 oranında oy toplayarak yarışı tamamlayacağını gösteriyor.</p>
      <ul>
        <li>
          <a href="https://tr.euronews.com/2019/11/05/fransa-ya-calismaya-gidecek-yabanci-isciler-icin-ilk-kez-kota-geliyor">Fransa'ya çalışmaya gidecek yabancı işçiler için ilk kez kota geliyor</a>
        </li>
        <li>
          <a href="https://tr.euronews.com/2018/07/19/-fransa-da-gocmenler-isgucu-kapasitesi-ve-verimliligine-katkida-bulunuyor-">"Fransa'da göçmenler işgücü kapasitesi ve verimliliğine katkıda bulunuyor"</a>
        </li>
      </ul>
      <p>Ek kaynaklar<b> • AFP, Reuters</b></p>
    </article>
  </body>
</html>