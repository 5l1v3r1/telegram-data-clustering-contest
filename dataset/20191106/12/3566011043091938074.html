<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545280.html/%D9%85%D8%BA%D8%B6%D9%88%D8%A8-%D9%87%D9%88%D8%A7%D8%AF%D8%A7%D8%B1%D8%A7%D9%86--%D9%85%D8%AD%D8%A8%D9%88%D8%A8-%D9%85%D8%B1%D8%A8%DB%8C--%D9%85%D9%87%D8%A7%D8%AC%D9%85%DB%8C-%DA%A9%D9%87-%D8%B1%DA%A9%D9%88%D8%B1%D8%AF%D8%AF%D8%A7%D8%B1-%D8%A8%D8%A7%D8%B2%DB%8C-%D8%AF%D8%B1-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-06T12:18:00+00:00"/>
    <meta property="og:title" content="مغضوب هواداران، محبوب مربی/ مهاجمی که رکورددار بازی در پرسپولیس شد"/>
    <meta property="og:description" content="مهاجم سرخ پوشان در حالی رکورددار حضور در بازیهای پرسپولیس است که هواداران این تیم رابطه خوبی با او ندارند."/>
  </head>
  <body>
    <article>
      <h1>مغضوب هواداران، محبوب مربی/ مهاجمی که رکورددار بازی در پرسپولیس شد</h1>
      <h2>بررسی عملکرد آقای گل فصل گذشته لیگ برتر ؛</h2>
      <address>
        <time datetime="2019-11-06T12:18:00+00:00">06 Nov 2019, 12:18</time>
      </address>
      <p>مهاجم سرخ پوشان در حالی رکورددار حضور در بازیهای پرسپولیس است که هواداران این تیم رابطه خوبی با او ندارند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛  تیم فوتبال پرسپولیس دهمین بازی‌اش در لیگ برتر را هم پشت سر گذاشت و در دهمین بازی به ششمین پیروزی فصل رسید تا با ۱۹ امتیاز در کورس بالانشینان و مدعیان قهرمانی قرار داشته باشد.</p>
      <p>سرخ پوشان در این فصل به جز یک بازی که مقابل شاهین بوشهر به پیروزی پر گلی رسیدند، سایر پیروزی‌های شان اقتصادی و با حداقل گل بوده است. عملکرد بازیکنان خط حمله آنها هم چندان چشمگیر نبوده و به جز علی علیپور دیگر مهاجمان این تیم موفق به گلزنی نشده‌اند. علیپور نیز تنها در یک دیدار مقابل شاهین بوشهر گلزنی کرد و در سایر دیدارهای این تیم حتی از روی نقطه پنالتی پایش به گل باز نشد.</p>
      <p>آقای گل سابق فوتبال ایران که در سه فصل گذشته عملکرد خوبی در خط حمله این تیم داشته، فصل خوبی را به لحاظ گلزنی تجربه نمی‌کند و از ابتدای فصل نیز هواداران این تیم ارتباط خوبی با وی نداشتند و بارها با سر دادن شعارهایی خواهان جدایی اش از پرسپولیس شده‌اند.</p>
      <p>در حالی که هواداران رابطه خوبی با علیپور ندارند، کالدرون اعتقاد زیادی به او دارد تا جایی که وی دارای بیشترین دقایق بازی در ترکیب تیمش است.</p>
      <p>به گزارش مهر، علیپور تنها بازیکن پرسپولیس است که در هر ۱۰ بازی پرسپولیس حضور داشته و هرگز تعویض نشده. وی نخستین و تنها بازیکن پرسپولیس و اولین بازیکن لیگ است که دقایق حضورش در بازی ۹۰۰ دقیقه شد تا از این نظر رکورد منحصر به فردی در بین بازیکنان تیمش داشته باشد.</p>
      <p>به جز علیپور، احمد نوراللهی، مهدی ترابی و وحید امیری هم در همه دیدارهای تیم شان حضور داشتند، اما دقایقی را به دلیل تعویض از دست داده‌اند.</p>
      <p>مهدی ترابی با ۸۸۱، وحید امیری با ۷۹۱ و احمد نوراللهی با ۷۸۳ دقیقه حضور در ترکیب پرسپولیس دیگر بازیکنان پرسپولیس هستند که دقایق حضورشان بیشتر از دیگران است.</p>
      <p>همچنین حسین ماهینی بازیکن باتجربه سرخ پوشان با تنها حضور در ۲ بازی به مدت ۱۲ دقیقه، کمترین حضور در میدان را در بین بازیکنان این تیم دارد.</p>
      <p>انتهای پیام/</p>
    </article>
  </body>
</html>