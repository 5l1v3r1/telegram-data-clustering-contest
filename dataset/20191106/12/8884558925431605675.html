<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/levica-z-vec-kot-11000-podpisi-v-podporo-ukinitvi"/>
    <meta property="og:site_name" content="Primorske novice"/>
    <meta property="article:published_time" content="2019-11-06T12:47:39+00:00"/>
    <meta property="og:title" content="Levica z več kot 11.000 podpisi v podporo ukinitvi dopolnilnega zavarovanja"/>
    <meta property="og:description" content="Levica in njeni podporniki so v DZ danes prinesli nekaj več kot 11.600 podpisov v podporo ukinitvi dopolnilnega zdravstvenega zavarovanja. Pristojna parlamentarna odbora namreč prav danes odločata o predlogu Levice za ukinitev tega zavarovanja, a za zdaj kaže, da ne bodo uspešni. Podpise so zbirali na terenu in prek spleta."/>
  </head>
  <body>
    <article>
      <h1>Levica z več kot 11.000 podpisi v podporo ukinitvi dopolnilnega zavarovanja</h1>
      <address><time datetime="2019-11-06T12:47:39+00:00">06 Nov 2019, 12:47</time> by <a rel="author">STA</a></address>
      <p>
        <b>Levica in njeni podporniki so v DZ danes prinesli nekaj več kot 11.600 podpisov v podporo ukinitvi dopolnilnega zdravstvenega zavarovanja. Pristojna parlamentarna odbora namreč prav danes odločata o predlogu Levice za ukinitev tega zavarovanja, a za zdaj kaže, da ne bodo uspešni. Podpise so zbirali na terenu in prek spleta.</b>
      </p>
      <figure>
        <img src="https://static.primorske.si/foto/highres/gnweb/718614_dz.jpg"/>
        <figcaption>Foto: STA</figcaption>
      </figure>
      <p><b>LJUBLJANA</b> &gt; "Če poslanci koalicije in tudi drugi ne želijo poslušati Levice, naj vsaj prisluhnejo glasu ljudi, ki so podpisali peticijo in si želijo ukinitve dopolnilnega zavarovanja," je v izjavi medijem tik pred tem, ko so podpise prinesli v DZ, pozval vodja poslancev Levice <b>Matej T. Vatovec</b>.</p>
      <p>Članica Levice <b>Ana Štromajer</b> je povedala, da so podpise zbirali predvsem z namenom, da vladi sporočijo, da so ljudje naklonjeni ukinitvi dopolnilnega zavarovanja. Zahtevali so, da se še letos sprejme zakon, ki ukinja položnice za dopolnilno zdravstveno zavarovanje, da se več deset milijonov evrov, ki gredo po njihovih ocenah letno za komercialne zavarovalnice, nameni za javno zdravstvo, in da se v zdravstveni sistem prispeva glede na materialni in socialni položaj posameznika.</p>
      <p>Po 16 letih obljub politike za ukinitev dopolnilnega zavarovanja ima DZ po navedbah Vatovca danes možnost, da o tem odloča.</p>
      <p>Odbor DZ za finance namreč pravkar razpravlja o predlogu Levice za ukinitev dopolnilnega zdravstvenega zavarovanja, popoldne bo to vprašanje obravnaval še odbor za zdravstvo. Koalicija je že napovedala, da bo predlog zavrnila, saj je minister za zdravje <b>Aleš Šabeder</b> predstavil svoj predlog ukinitve dopolnilnega zavarovanja, ki ga bo predvidoma vložila vlada.</p>
      <p>Predlog je le prvi korak pri spremembah plačevanja zdravstvenega zavarovanja in predvideva ukinitev dopolnilnega zavarovanja ter uvedbo obvezne pavšalne dajatve, ki se bo stekala na Zavod za zdravstveno zavarovanje. Šele v drugem koraku ministrstvo napoveduje pripravo solidarnostne lestvice plačevanja.</p>
      <p>Levica se za zdaj še ni izrekla, kako bo ravnala, ko bo ta predlog na parlamentarnih mizah. Medtem ko koalicija vztraja, da je predlog ministrstva bolj finančno vzdržen kot predlog Levice, pa Vatovec zatrjuje, da je finančna vzdržnost predloga Levice tudi v času krize bolj trdna kot vzdržnost predloga ministrstva. Poleg tega slednji ne uvaja solidarnostnega plačevanja zavarovanja.</p>
      <p>A današnje glasovanje o predlogu Levice bo usodno za njeno sodelovanje z vlado <b>Marjana Šarca</b>. Če bo koalicija predlog Levice danes zavrnila, bodo lahko le še ugotovili, da je vlada s tem dokončno odstopila od sporazuma o sodelovanju z njimi, je v torek povedal koordinator Levice <b>Luka Mesec</b>.</p>
      <p>Napovedal je, da vsebinsko delovanje Levice odslej ne bo nič kaj drugačno in bodo ostali konstruktivna opozicija. Na očitke nekaterih v koaliciji, da s tem omogočajo nastanek desne vlade, pa je odgovoril, da "je ta vlada z določenimi potezami že močno skrenila v desno".</p>
    </article>
  </body>
</html>