<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-bihars-picture-changed-due-to-nda-government-in-center-state-sushil-modi-2835170.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T12:56:08+00:00"/>
    <meta property="og:title" content="केंद्र-राज्य में एनडीए सरकार होने से बिहार की तस्वीर बदली : सुशील मोदी"/>
    <meta property="og:description" content="उपमुख्यमंत्री सुशील कुमार मोदी ने कहा है कि भाजपा के राष्ट्रीय कार्यकारी अध्यक्ष जेपी नड्डा ने फिर आश्वस्त किया कि बिहार का विकास प्रधानमंत्री नरेंद्र मोदी की प्राथमिकता में सबसे ऊपर है। केंद्र और..."/>
  </head>
  <body>
    <article>
      <h1>केंद्र-राज्य में एनडीए सरकार होने से बिहार की तस्वीर बदली : सुशील मोदी</h1>
      <address><time datetime="2019-11-06T12:56:08+00:00">06 Nov 2019, 12:56</time> by <a rel="author">पटना। हिन्दुस्तान ब्यूरो</a></address>
      <p>उपमुख्यमंत्री सुशील कुमार मोदी ने कहा है कि भाजपा के राष्ट्रीय कार्यकारी अध्यक्ष जेपी नड्डा ने फिर आश्वस्त किया कि बिहार का विकास प्रधानमंत्री नरेंद्र मोदी की प्राथमिकता में सबसे ऊपर है। केंद्र और राज्य में एनडीए की सरकार होने से बिहार की तस्वीर तेजी से बदली है। </p>
      <p>बुधवार को ट्वीट कर उपमुख्यमंत्री ने कहा कि पक्की सड़क, हर घर नल का जल, गरीब के घर उज्जवला योजना से मुफ्त गैस कनेक्शन मिला। पिछले ही साल हर गांव तक बिजली पहुंच गई जो कोई छोटी उपलब्धि नहीं है।  जिस विकास को गांव महसूस कर रहा है, उसे राजनीतिक द्वेष के कारण विरोधी दल नहीं देख पा रहे हैं। जिनके राज में बिहार की सड़कें गड्ढ़ों और राहजनी के लिए जानी जाती थीं, वे भी बयानबाजी करते हैं। </p>
      <p>एक अन्य ट्वीट में कहा कि एनडीए सरकार ने किसान सम्मान योजना के तहत किसानों के खाते में सालाना 6000 देने की शुरुआत की। समर्थन मूल्य बढ़ाया और कृषि आय दोगुनी करने के लिए मेढ़ पर पेड़ जैसे कार्यक्रम शुरू किए। किसानों के हित को ध्यान में रखकर ही प्रधानमंत्री ने बैंकाक में 16 आरसेप देशों के साथ मुक्त व्यापार समझौता करने से इनकार कर दिया। मुद्दाविहीन कांग्रेस ने किसानों को गुमराह करने लिए जब आंदोलन का एलान किया तब राहुल गांधी फिर किसी देश की गुप्त यात्रा पर चले गए।</p>
    </article>
  </body>
</html>