<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/okonomi/i/vQGXew/hoeyskole-reviderer-omstridt-verdidokument"/>
    <meta property="og:site_name" content="Aftenbladet"/>
    <meta property="article:published_time" content="2019-11-06T12:46:03+00:00"/>
    <meta property="og:title" content="Høyskole reviderer omstridt verdidokument"/>
    <meta property="og:description" content="NLA Høgskolen skal bytte ut et verdidokument som blant annet inneholder et omstridt punkt om homofili."/>
  </head>
  <body>
    <article>
      <h1>Høyskole reviderer omstridt verdidokument</h1>
      <h2>NLA Høgskolen skal bytte ut et verdidokument som blant annet inneholder et omstridt punkt om homofili.</h2>
      <address><time datetime="2019-11-06T12:46:03+00:00">06 Nov 2019, 12:46</time> by <a rel="author">NTB</a></address>
      <p>Dokumentet blir forelagt alle som søker jobb på den private høyskolen. I ett av punktene står det at «seksuelt samliv utenom det monogame ekteskap mellom kvinne og mann er i strid med Bibelens ord», skriver <a href="http://www.e-pages.dk/fvn/40069/?gatoken=dXNlcl9pZD0yNTc5MjAmdXNlcl9pZF90eXBlPWN1c3RvbQ">Fædrelandsvennen</a>.</p>
      <p>NLA Høgskolen er en privat høyskole med studietilbud i Bergen, Oslo og Kristiansand. Skolen tilbyr blant annet lærerutdanning, medieutdanning og teologistudier.</p>
      <p>– Vi ønsker å ha et dokument som både i språkdrakt og innhold kan være et godt grunnlag for å kunne realisere formålet som NLA har forpliktet seg på, skriver NLA-rektor Erik Waaler i en epost til avisa.</p>
      <p>Dokumentet har vært omstridt, ikke minst på grunn av synet på homofilt samliv. I 2005 brøt Fædrelandsvennen sitt samarbeid med medieutdanningen på Gimlekollen i Kristiansand på grunn av dokumentet. Da Gimlekollen fusjonerte med NLA i 2013, ble dokumentet byttet ut med et nytt verdidokument. Fremdeles inneholdt det formuleringer om skilsmisse, abort og ekteskap.</p>
      <p>Waaler sier at et nytt utkast allerede er lagt fram for avdelingslederne ved høyskolen, men han vil ikke si noe om innholdet.</p>
      <p>Det nye dokumentet skal være mindre detaljert og ikke lenger inneholde formuleringer om samliv.</p>
    </article>
  </body>
</html>