<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/6/7231169/"/>
    <meta property="og:site_name" content="Українська правда"/>
    <meta property="article:published_time" content="2019-11-06T12:36:55+00:00"/>
    <meta property="og:title" content="Харківську ОДА очолив нардеп від &quot;Слуги народу&quot;"/>
    <meta property="og:description" content="Народний депутат від “Слуги народу” Олексій Кучер очолив Харківську обласну державну адміністрацію."/>
  </head>
  <body>
    <article>
      <h1>Харківську ОДА очолив нардеп від "Слуги народу"</h1>
      <address>
        <time datetime="2019-11-06T12:36:55+00:00">06 Nov 2019, 12:36</time>
      </address>
      <p>Народний депутат від "Слуги народу" Олексій Кучер очолив Харківську обласну державну адміністрацію.</p>
      <p><b>Джерело:</b> трансляція <a href="https://www.facebook.com/president.gov.ua/videos/698227367339960/">наради</a> президента з проблемних питань діяльності ДК "Укроборонпром" у Харкові</p>
      <p><b>Деталі:</b> Президент Володимир Зеленський вручив Кучеру посвідчення. Щоб зрозуміти проблеми регіону, глава держави порадив новому губернатору "вийти на вулицю і почути, про що говорять люди". </p>
      <figure>
        <img src="https://img.pravda.com/images/doc/8/5/85f0fbf-screenshot-13.png"/>
      </figure>
      <p><b>Пряма мова Зеленського:</b> "Поки що вітаємо. А по результатах побачимо".</p>
      <p><b>Пряма мова Кучера:</b> "Мені дуже приємно, що ви довірили складну область. При цьому я налаштований на серйозну роботу. Всі пріоритетні завдання будуть озвучені трохи пізніше, коли буде проведено аудит. Але вже зараз хочу виокремити три напрямки: інвестиції, екологія та боротьба з корупцією".</p>
      <p><b>Довідково:</b> Олексій<a href="https://www.cvk.gov.ua/pls/vnd2019/wp407pt001f01=919pf7201=21047.html"> Кучер</a> народився 23 березня 1985 року в селі Новорайськ Бериславського району Херсонської області. За освітою адвокат, живе у Харкові. Обраний до Верховної Ради у 179 окрузі Харківщини від партії "Слуга народу".</p>
      <p>У декларації кандидата на посаду Кучер <a href="https://www.pravda.com.ua/news/2019/10/8/7228414/">не задекларував жодних доходів</a> за 2018 рік. Лише вказав, що має 77 біткоїнів, вартістю майже 300 тисяч доларів, та тримає у готівці 87 тисяч доларів, його дружина має у готівці 205 тисяч доларів.</p>
      <p>Згідно з документом, Кучер володіє двома квартирами у Харкові (61,9 кв. м. та 68,6 кв. м.) та ще однією харківською квартирою у 62,9 кв. м – спільно з дружиною.<br/><br/>Також у власності "слуги народу" земельна ділянка (у 62500 кв. м) у Новорайську Херсонської області.</p>
      <p>Дружина нардепа володіє будинком (у 62 кв.м) і недобудованим будинком та двома земельними ділянками (у 103 і 1000 кв. м) у Люботині Харківської області.</p>
      <p>Кучер володіє трьома авто (Lexus NX 200T 2017 року випуску, Volkswagen Рassat 2011 року випуску  та вантажним ГАЗ-САЗ 3507 1987 року випуску), його дружина – двома (Audi Q5 2011 року випуску та Mitsubishi Outlander 2013 року випуску).  </p>
      <p>Також нардеп задекларував два годинники Rolex – свій і дружини.</p>
      <p>Кучер володіє 11 акціями ПрАТ "Миколаївцемент" та 10% юридичної компанії "Дартлі Груп".</p>
      <footer>Українська правда</footer>
      <related>
        <a href="https://www.pravda.com.ua/news/2019/11/5/7231044/"/>
        <a href="https://www.pravda.com.ua/news/2019/11/1/7230698/"/>
        <a href="https://www.pravda.com.ua/news/2019/10/31/7230570/"/>
      </related>
    </article>
  </body>
</html>