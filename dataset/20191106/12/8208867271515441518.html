<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/motori/sezioni/moto/2019/11/07/news/amb_001_due_ruote_per_l_aston_martin-240380537/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T12:54:00+00:00"/>
    <meta property="og:title" content="AMB 001, due ruote per l'Aston Martin"/>
    <meta property="og:description" content="Presentata al salone internazionale della moto Eicma 2019 l’esclusiva creazione frutto della collaborazione tra la factory di Gaydon e la Brough Superior"/>
  </head>
  <body>
    <article>
      <h1>AMB 001, due ruote per l'Aston Martin</h1>
      <h2>Presentata al salone internazionale della moto Eicma 2019 l’esclusiva creazione frutto della collaborazione tra la factory di Gaydon e la Brough Superior</h2>
      <address><time datetime="2019-11-06T12:54:00+00:00">06 Nov 2019, 12:54</time> by <a rel="author">MAURILIO RIGO</a></address>
      <p> <br/>Si chiama AMB 001 ed è frutto della collaborazione tra due eccellenze motoristiche come  Aston Martin e Brough Superior. Questa sofisticata motocicletta ha fatto il suo debutto al salone internazionale milanese Eicma 2019 suscitando curiosità e interesse da parte del pubblico e degli addetti ai lavori.<br/> <br/>Una moto da collezione per facoltosi appassionati (tiratura limitata a cento esemplari e prezzo da 108.000 euro) non omologata per l’impiego stradale e quindi relegata alle eleganti vetrine o da utilizzare in pista dove può esprimere al meglio le sue caratteristiche costruttive.<br/> <br/>La AMB 001 è un equilibrato mix tra l’iconico design Aston Martin e lo stato dell’arte dell’ingegneria Brough Superior, un’opera d’arte automobilistica per gli appassionati di moto, che può vantare elementi come il telaio strutturale in fibra di carbonio, stesso materiale utilizzato per tanti altri elementi della moto, verniciati oppure a vista, forcella anteriore a doppio braccio oscillante, e un generoso propulsore V-Twin turbo da 180 Cv (rapporto peso potenza 1:1).<br/> <br/>La livrea sfoggia i tradizionali colori Aston Martin Racing in Stirling Green e Lime Essence con ruote, forcelle e freni Matte Black, e tutte le sue componenti sono state appositamente progettate utilizzando le migliori tecnologie e materiali pregiati come fibra di carbonio, titanio e alluminio .<br/> <br/>Maniacale, come è ovvio che sia per un oggetto di questa levatura, la cura per i dettagli con particolari di spicco come la sella in pelle Oxford Tan cucita a mano, che combina tecniche antiche e tecnologia moderna o i loghi Aston Martin incisi con il laser.<br/> <br/>“Questo è ciò che crediamo che una moto all’avanguardia dovrebbe essere e siamo molto orgogliosi di vedere per la prima volta le ali Aston Martin su una moto – ha sottolineato il vicepresidente e direttore creativo Aston Martin, Marek Reichman – Oltre ad applicare le competenze che abbiamo sviluppato per vetture come l’innovativa Aston Martin Valkyrie, siamo anche riusciti a portare in questo progetto la nostra speciale esperienza nelle tecniche artigianali tradizionali.<br/>Il prodotto finito è una moto veramente bella, un’opera d’arte del design e dell’ingegneria”.<br/> <br/>La AMB 001 viene realizzata e assemblata a mano nello stabilimento Brough Superior di Tolosa, in Francia e le prime consegne sono previste nel corso del quarto trimestre del prossimo anno.</p>
    </article>
  </body>
</html>