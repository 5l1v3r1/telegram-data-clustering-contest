<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459048/%E0%A6%A6%E0%A6%BF%E0%A6%B2%E0%A7%8D%E0%A6%B2%E0%A6%BF%E0%A6%B0-%E0%A6%AC%E0%A6%BE%E0%A7%9F%E0%A7%81%E0%A6%A6%E0%A7%82%E0%A6%B7%E0%A6%A3-%E0%A6%9A%E0%A7%80%E0%A6%A8-%E0%A6%AA%E0%A6%BE%E0%A6%95%E0%A6%BF%E0%A6%B8%E0%A7%8D%E0%A6%A4%E0%A6%BE%E0%A6%A8%E0%A6%95%E0%A7%87-%E0%A6%A6%E0%A6%BE%E0%A7%9F-%E0%A6%A6%E0%A6%BF%E0%A6%B2%E0%A7%87%E0%A6%A8"/>
    <meta property="og:site_name" content="Daily Janakantha"/>
    <meta property="article:published_time" content="2019-11-06T12:09:00+00:00"/>
    <meta property="og:title" content="দিল্লির বায়ুদূষণ ॥ চীন, পাকিস্তানকে দায় দিলেন বিজেপি নেতা"/>
    <meta property="og:description" content="অনলাইন ডেস্ক ॥ ভারতের রাজধানী দিল্লি ও সংলগ্ন এলাকার ভয়াবহ বায়ুদূষণের জন্য পাকিস্তান ও চীনকে দায়ী করা উচিত বলে মন্তব্য করেছেন দেশটির ক্ষমতাসীন দল বিজেপির এক নেতা। এই দুটি প্রতিবেশী দেশের যে কোনো একটি ভারতে বিষাক্ত গ্যাস ছেড়ে দিয়ে থাকতে পারে বলে মঙ্গলবার অভিযোগ করেছেন তিনি, ..."/>
  </head>
  <body>
    <article>
      <h1>দিল্লির বায়ুদূষণ ॥ চীন, পাকিস্তানকে দায় দিলেন বিজেপি নেতা</h1>
      <address>
        <time datetime="2019-11-06T12:09:00+00:00">06 Nov 2019, 12:09</time>
      </address>
      <figure>
        <img src="http://www.dailyjanakantha.com/files/201911/1573045765_06.jpg"/>
      </figure>
      <p>অনলাইন ডেস্ক ॥ ভারতের রাজধানী দিল্লি ও সংলগ্ন এলাকার ভয়াবহ বায়ুদূষণের জন্য পাকিস্তান ও চীনকে দায়ী করা উচিত বলে মন্তব্য করেছেন দেশটির ক্ষমতাসীন দল বিজেপির এক নেতা।</p>
      <p>এই দুটি প্রতিবেশী দেশের যে কোনো একটি ভারতে বিষাক্ত গ্যাস ছেড়ে দিয়ে থাকতে পারে বলে মঙ্গলবার অভিযোগ করেছেন তিনি, জানিয়েছে ভারতীয় গণমাধ্যম এনডিটিভি।</p>
      <p>বিজেপি নেতা বিনীত আগারওয়াল শারদা বার্তা সংস্থা এএনআইকে বলেছেন, “আমাদের নিয়ে ভীত কোনো প্রতিবেশী দেশ এই বিষাক্ত গ্যাসগুলো ছাড়তে পারে এমন সম্ভাবনা আছে। পাকিস্তান বা চীন আমাদের ভয় পায় বলে মনে হয় আমার।</p>
      <p>“পাকিস্তান কোনো বিষাক্ত গ্যাস ছেড়েছে কিনা অবশ্যই আমাদের তা গুরুত্ব দিয়ে বিবেচনা করতে হবে।”</p>
      <p>প্রধানমন্ত্রী নরেন্দ্র মোদী ও স্বরাষ্ট্রমন্ত্রী অমিত শাহ দায়িত্ব নেওয়ার পর থেকেই পাকিস্তান হতাশায় ভুগছে আর ভারতের বিরুদ্ধে সব ধরনের কৌশল প্রয়োগ করার চেষ্টা করছে বলে দাবি করেছেন তিনি। ভারতের বিরুদ্ধে কোনো যুদ্ধে জয় না পাওয়াতেই পাকিস্তান এমন করছে বলে মন্তব্য করেন তিনি।</p>
      <p>“যখনই পাকিস্তান ভারতের সঙ্গে কোনো যুদ্ধে জড়িয়েছে, পরাজিত হয়েছে। প্রধানমন্ত্রী মোদী ও অমিত শাহ আসার পর থেকে পাকিস্তান হতাশ হয়ে পড়েছে,” বলেছেন তিনি।</p>
      <p>বায়ুদূষণের জন্য পাশের দুই রাজ্য হরিয়ানা ও পাঞ্জাবের কৃষকদের নাড়া পোড়ানোকে দায়ী করার জন্য দিল্লির মুখ্যমন্ত্রী অরবিন্দ কেজরিওয়ালেরও সমালোচনা করেছেন বিজেপির এই নেতা।</p>
      <p>বলেছেন, “কৃষকরা আমাদের দেশের মেরুদণ্ড। তাদের ও শিল্প কারাখানগুলোকে দোষ দেওয়া উচিত নয়।”</p>
      <p>মোদীকে ‘ভগবান কৃষ্ণ’ ও অমিত শাহকে ‘অর্জুন’ আখ্যায়িত করে তারা সব সমস্যা সমাধান করতে সক্ষম বলে দাবি করেছেন তিনি।</p>
    </article>
  </body>
</html>