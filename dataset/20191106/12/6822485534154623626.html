<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980815039.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-06T12:00:00+00:00"/>
    <meta property="og:title" content="تحریم‌های جدید آمریکا علیه ایران، نمادین و تبلیغاتی است"/>
    <meta property="og:description" content="امیرعلی ابوالفتح در گفت‌وگو با ایسنا با بیان اینکه چندی پیش دولت واشنگتن، رهبری و وزیر خارجه را تحریم کرد، خاطرنشان کرد: وقتی که مقام اول کشور توسط آمریکایی‌ها تحریم می‌شود تحریم افراد دیگر از اهمیت چندانی برخوردار نیست. البته این به این معنا نیست که افرادی که تحریم شده‌اند مقامات ارشد و مهمی نیستند بلکه منظور این است که وقتی رهبری تحریم شده ،تحریم دیگر مقامات نمی‌تواند چندان مهم باشد؛ چراکه وقتی 100 حاصل شد ، دیگر ارقامی مانند 99 و 98  چندان مهم نیستند."/>
  </head>
  <body>
    <article>
      <h1>تحریم‌های جدید آمریکا علیه ایران، نمادین و تبلیغاتی است</h1>
      <address>
        <time datetime="2019-11-06T12:00:00+00:00">06 Nov 2019, 12:00</time>
      </address>
      <p>یک کارشناس مسائل آمریکا در مورد تحریم‌های جدید آمریکا علیه برخی از مقامات کشورمان اظهار کرد: این تحریم‌ها بیشتر جنبه نمادین و تبلیغاتی دارد.</p>
      <p>امیرعلی ابوالفتح در گفت‌وگو با ایسنا با بیان اینکه چندی پیش دولت واشنگتن، رهبری و وزیر خارجه را تحریم کرد، خاطرنشان کرد: وقتی که مقام اول کشور توسط آمریکایی‌ها تحریم می‌شود تحریم افراد دیگر از اهمیت چندانی برخوردار نیست. البته این به این معنا نیست که افرادی که تحریم شده‌اند مقامات ارشد و مهمی نیستند بلکه منظور این است که وقتی رهبری تحریم شده ،تحریم دیگر مقامات نمی‌تواند چندان مهم باشد؛ چراکه وقتی 100 حاصل شد ، دیگر ارقامی مانند 99 و 98  چندان مهم نیستند.</p>
      <p>این کارشناس مسائل آمریکا با بیان اینکه روز دوشنبه چهلمین سالگرد تصرف سفارت آمریکا توسط دانشجویان ایرانی بود، افزود: در این روز مقامات آمریکایی سعی کردند که اقدامات نمادین و سمبولیکی انجام دهند. چنانکه شاهد این بودیم که از سوی کاخ سفید بیانیه‌ای صادر شد، وزیر امور خارجه آمریکا با گروگان‌های آمریکایی دیدار کرد و درواقع تلاش شد که به لحاظ تبلیغاتی کار گسترده‌تری نسبت به سال‌های گذشته به این مناسبت صورت بگیرد.</p>
      <p>وی با اشاره به سیاست فشار حداکثری آمریکا علیه ایران افزود: آمریکایی‌ها در حال حاضر قسمت‌های مختلفی از ایران را مورد تحریم قرار داده‌اند. بنابراین اضافه شدن شخصیت‌های حقیقی و حقوقی به لیست طولانی تحریم‌های آمریکا دیگر اهمیتی ندارد.</p>
      <p>این کارشناس مسائل آمریکا  ادامه داد: آمریکایی‌ها باید متوجه شوند که اگر تحریم‌ها می‌توانست به قول آنها رفتار ایران را تغییر دهد اکنون باید این موضوع حاصل شده باشد ولی چنین امری تحقق پیدا نکرده، بنابراین باید گفت تحریم‌های اخیر که شامل شخصیت‌های حقوقی ایرانی است، تبلیغاتی است و در واقع دولت ترامپ سعی کرده به برخی از فشارهای جمهوری خواهان در این کشور به نوعی پاسخ دهد؛ چرا که تصمیم دولت ترامپ برای تمدید معافیت‌های هسته‌ای مورد اعتراض برخی از جمهوری‌خواهان تندرو در این کشور قرار گرفت و جمهوری خواهان از پیش فشار می‌آوردند که تحریم‌های هسته‌ای مورد معافیت قرار نگیرد ولی دولت ترامپ معافیت‌ها را تمدید کرد و اکنون برای راضی کردن جمهوری خواهان تصمیم گرفت که بلافاصله تحریم‌های جدیدی را اعمال کند.</p>
      <p>وی همچنین در پاسخ به این سوال که آیا با توجه به نزدیک شدن زمان برگزاری انتخابات آمریکا می‌توان شاهد تغییری در سیاست آمریکا نسبت به ایران بود،  اظهار کرد : باید به این موضوع توجه داشت که نوع سیاست آمریکا در قبال ایران تاثیری در انتخابات آمریکا ندارد و در واقع نحوه رفتار آمریکا با ایران پارامتر تاثیرگذاری در انتخابات ریاست جمهوری آتی این کشور نیست.</p>
    </article>
  </body>
</html>