<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/top-100-bogatyh/vadim-novinskiy-dosye-biografiya-statki-2019-skilki-groshey-u-novinskogo-50051741.html"/>
    <meta property="og:site_name" content="НВ"/>
    <meta property="article:published_time" content="2019-11-06T12:01:00+00:00"/>
    <meta property="og:title" content="Топ-100 найбагатших людей України. Борги і статки Вадима Новинського"/>
    <meta property="og:description" content="Статки Вадима Новинського, який займає третє місце в рейтингу НВ топ-100 найбагатших українців, оцінюються в $1,77 млрд. За рік вони зменшилися на 22%."/>
  </head>
  <body>
    <article>
      <h1>Топ-100 найбагатших людей України. Борги і статки Вадима Новинського</h1>
      <h2>Статки Вадима Новинського, який займає третє місце в рейтингу НВ топ-100 найбагатших українців, оцінюються в $1,77 млрд. За рік вони зменшилися на 22%.</h2>
      <address>
        <time datetime="2019-11-06T12:01:00+00:00">06 Nov 2019, 12:01</time>
      </address>
      <p>Основа статку Вадима Новинського — Смарт-Холдинг, який володіє часткою в 25% металургійної групи Метінвест (все інше належить Рінату Ахметову). Тому коливання оцінки його стаків безпосередньо пов’язані з роботою цього одного з найбільших у країні приватних холдингів, який останнім часом знизив прибуток через падіння світових цін на металопродукцію.</p>
      <p>Ще один спільний актив Новинського й Ахметова — аграрна компанія Harveast Holding. У неї справи йдуть трохи краще: Harveast наростила свій земельний банк на 25 тис. га, довівши його до 123 тис. га, і увійшла в топ-10 найбільших агрохолдингів країни за розміром оброблюваної ріллі.</p>
      <p>Але є у Новинського і відверто проблемні активи. Одна з його структур, що володіє торговельною мережею Амстор, визнана банкрутом і винна державному Укрексімбанку 1,52 млрд грн, а ахметовському банку ПУМБ — ще 1,74 млрд грн.</p>
      <p>У жовтні 2017-го всі Амстори заарештували в межах розслідування ГПУ про навмисне доведення мережі до банкрутства і розтрату застав за кредитами. Заяву про банкрутство подала не чужа Новинському фірма Сінусбуд. Її власниця Тетяна Бондаренко до 1 липня цього року значилася власницею компанії CPS Факторинг, чий нинішній керівник Ігор Бородавченко був директором компанії Смарт-Нерудпром Новинського.</p>
      <p>А раніше близьке до № 3 рейтингу найбагатших Балаклавське рудоуправління ініціювало банкрутство Чорноморського суднобудівного заводу (ЧСЗ), що входить у його Smart Meritime Group. Станом на 1 жовтня, за даними OpenDataBot, податковий борг ЧСЗ сстановив 116,5 млн грн. Крім того, як зазначено на сайті Smart Meritime Group, компанія за 2018-й наростила виробництво вдвічі, до 610 млн грн.</p>
      <p>А ще цього року Новинський знову, вже як самовисуванець, став народним депутатом. І встиг подати 24 законопроекти, показавши себе відвертим популістом з лівим ухилом. В одному з них власник чверті акцій одного з найбільших агрохолдингів країни фактично запропонував відкласти відкриття ринку землі, влаштувавши для початку референдум з цього питання. Новинський-законодавець також має намір списати борги приватних споживачів послуг ЖКГ, сформовані до 1 січня 2019-го. І хотів би створити в Донецькій і Луганській областях спеціальну економічну зону.</p>
      <p>Читайте також:</p>
      <ul>
        <li>
          <a href="https://nv.ua/ukr/biz/markets/kompaniyu-novinskogo-viznali-bankrutom-novini-ukrajini-50046635.html">Суд визнав банкрутом компанію Новинського</a>
        </li>
        <li>
          <a href="https://nv.ua/ukr/biz/markets/avdijivskiy-khz-ahmetova-i-novinskogo-hto-stav-generalnim-direktorom-novini-ukrajini-50048921.html">Стало відомо, хто очолив найбільший коксохімзавод Ахметова і Новинського</a>
        </li>
        <li>
          <a href="https://nv.ua/ukr/biz/markets/sudnobuduvannya-ukrajini-zvilnivsya-gendirektor-smart-meritaym-grup-novini-ukrajini-50049696.html">З суднобудівного холдингу Вадима Новинського пішов генеральний директор</a>
        </li>
      </ul>
    </article>
  </body>
</html>