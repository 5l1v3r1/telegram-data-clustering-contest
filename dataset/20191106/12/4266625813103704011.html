<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/06/reforma_zolotoi_formy_chaplyga_pro_rozkradannya_armii_1684843"/>
    <meta property="og:site_name" content="ZIK.UA"/>
    <meta property="article:published_time" content="2019-11-06T12:53:00+00:00"/>
    <meta property="og:title" content="Реформа «золотої» форми: Чаплига про розкрадання армії"/>
    <meta property="og:description" content="У Міністерстві оборони була збудована ціла система розкрадання під назвою «реформа». Правоохоронцям ще треба подивитися, скільки там пішло мільярдів на реформу постачання харчування, реформу взуття, реформу «золотої» форми."/>
  </head>
  <body>
    <article>
      <h1>Реформа «золотої» форми: Чаплига про розкрадання армії</h1>
      <address>
        <time datetime="2019-11-06T12:53:00+00:00">06 Nov 2019, 12:53</time>
      </address>
      <p>
        <b>У Міністерстві оборони була збудована ціла система розкрадання під назвою «реформа». Правоохоронцям ще треба подивитися, скільки там пішло мільярдів на реформу постачання харчування, реформу взуття, реформу «золотої» форми.</b>
      </p>
      <p>Таку думку в ефірі інформаційно-аналітичного проєкту <a href="https://zik.ua/tv/project/%D1%81hudova_chetvirka/">«Чудова четвірка»</a> на телеканалі <a href="https://zik.ua/">ZIK</a> висловив політичний консультант Михайло Чаплига.</p>
      <figure>
        <iframe src="https://www.youtube.com/embed/V8QhtM3c-9s" width="640" height="360" data-service="Youtube" scrolling="no"/>
      </figure>
      <p>Ведуча поцікавилася, чи закупівлю неякісних бронежилетів можна інкримінувати як навмисне вбивство. У відповідь він сказав, що це не може бути навмисне вбивство, але це може бути щось, що призвело до загибелі, або могло призвести загибелі військовослужбовців.</p>
      <p>«Це типова корупційна справа, це те, що повинне розслідувати НАБУ, адже це йшло на високому рівні. Я зараз не можу сказати, проти кого йде розслідування, бо була інформація, що пройшли обшуки і серед волонтерів. Можливо, там щось просувається», - вважає пан Чаплига.</p>
      <p>Водночас, він зауважив, що питання не лише в бронежилетах, там була збудована ціла система.</p>
      <p>«Вони це все називали «а-ля реформою». Реформа постачання харчування - треба подивитися скільки там пішло мільярдів, реформа взуття, реформа золотої форми. Там є багато різних речей. Це ціла машина, яка під словом «реформа» або «волонтерський рух», практично розкрадала армію», - констатував Михайло Чаплига.</p>
      <p>Нагадаємо, що Державне бюро розслідувань <a href="https://zik.ua/news/2019/11/05/sprava_shchodo_zakupivli_neyakisnyh_bronezhyletiv_dbr_povidomylo_pro_pidozru_1684307">повідомило про підозру п'яти топ-чиновникам</a> Міністерства оборони України в закупівлі неякісних бронежилетів «Корсар». Встановлено, що Міноборони закупило 20 тисяч бронежилетів, вартістю 176 млн гривень, однак 7 тисяч бронежилетів виявилися бракованими. Загальна вартість збитків становить 61 млн гривень.</p>
      <related>
        <h4>читайте також</h4>
        <a href="https://zik.ua/news/2019/11/05/kulyka_zvilnyat_do_kintsya_roku__nardep_shynkarenko_1684479"/>
        <a href="https://zik.ua/news/2019/10/31/nardep_motovylovets_ya_buv_svidkom_koruptsiynyh_diy_nardepa_dubnevycha_1680665"/>
        <a href="https://zik.ua/news/2019/10/28/testuvannya_nardepiv_na_poligrafi_matyme_politychni_naslidky__razumkov_1677965"/>
        <a href="https://zik.ua/news/2019/11/06/opublikovano_ugodu_ugodu_z_malayziieyu_pro_nedopushchennya_podviynogo_1684881"/>
      </related>
    </article>
  </body>
</html>