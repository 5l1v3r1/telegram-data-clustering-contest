<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/06/news/treni_alta_velocita_con_ritardi_di_oltre_un_ora_per_il_maltempo-240375136/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T12:01:00+00:00"/>
    <meta property="og:title" content="Treni, forti ritardi sull'Alta velocità per un fulmine"/>
    <meta property="og:description" content="Colpiti i cavi elettrici della ferrovia a Melegnano, traffico rallentato per i convogli da Milano verso il Sud. Disagi anche a Roma per un incendio vicino alla"/>
  </head>
  <body>
    <article>
      <h1>Treni, forti ritardi sull'Alta velocità per un fulmine</h1>
      <h2>Colpiti i cavi elettrici della ferrovia a Melegnano, traffico rallentato per i convogli da Milano verso il Sud. Disagi anche a Roma per un incendio vicino alla stazione Tiburtina. Nel pomeriggio circolazione verso la normalità</h2>
      <address>
        <time datetime="2019-11-06T12:01:00+00:00">06 Nov 2019, 12:01</time>
      </address>
      <p>Un fulmine che ha colpito i cavi elettrici della ferrovia a Melegnano, in provincia di Milano, ha causato forti ritardi sulla linea da Milano a Bologna, provocando pesanti disagi su tutta la linea dell'Alta Velocità fino alle 14, quando la circolazione è ripresa regolarmente. Il guasto è avvenuto questa mattina intorno alle 6.40 e i treni partiti da Milano hanno subito ritardi considerevoli, fino a due ore.<br/><br/>Melegnano, spiegano da Ferrovie dello Stato, è una intersezione fondamentale. I tecnici hanno lavorato tutta la mattina per ripristinare la circolazione, ma 15 treni a lunga percorrenza sono rimasti coinvolti, tutti diretti a Sud partiti da Milano, Torino, Venezia, Bolzano e Genova.<br/><br/>Per chi viaggia in treno ci sono stati problemi oggi anche a <a href="https://roma.repubblica.it/cronaca/2019/11/06/news/roma_incendio_alla_stazione_tiburtina-240367085/">Roma</a>, dalle 5.10 alle 10 circa, per un incendio nei pressi della stazione di Roma Tiburtina che ha provocato un guasto agli impianti di gestione della circolazione ferroviaria. Le cause dell’incendio sono in corso di accertamento.<br/><br/>L'interruzione a Tiburtina aveva provocato disagi sulle linee alta velocità e convenzionale e la linea verso Fiumicino Aeroporto – Fara Sabina – Orte. Rallentamenti, infine, anche nel nodo di Firenze dalle 8.25 alle 11 a causa di un guasto alla linea elettrica di alimentazione dei treni fra le stazioni di Firenze Campo Marte e Rovezzano.<br/><br/>Per riparare i guasti e verificare danni e funzionamento delle linee, informa Rete ferroviaria italiana, sono intervenuti circa 100 tecnici del Gruppo FS Italiane.<br/><br/><br/><br/><br/> </p>
    </article>
  </body>
</html>