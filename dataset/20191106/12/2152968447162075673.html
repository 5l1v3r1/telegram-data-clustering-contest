<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/06/kobrata-predi-bitkata-s-bukyr-zalagam-vsichko-na-tozi-mach.428735"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T12:47:00+00:00"/>
    <meta property="og:title" content="Кобрата преди битката с Букър: Залагам всичко на този мач"/>
    <meta property="og:description" content="Това е цялата ми кариера, обяви боксьорът | Dnes.bg"/>
  </head>
  <body>
    <article>
      <h1>Кобрата преди битката с Букър: Залагам всичко на този мач</h1>
      <h2>Това е цялата ми кариера, обяви боксьорът</h2>
      <address><time datetime="2019-11-06T12:47:00+00:00">06 Nov 2019, 12:47</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Родната звезда в бокса Кубрат Пулев сподели, че мачът му с Райдел Букър в края на седмицата е най-важният в неговата кариера. Букър се завръща в тежка категория на професионалния бокс след 12-годишен престой в затвора за трафик на наркотици.</p>
      <p>"Всеки ме пита колко важен е този мач срещу Райдел Букър. Знаете ли, това е най-важната битка в кариерата ми. Само победа ще съхрани жива мечтата ми за световната титла, а аз мечтая още от дете да стана световен шампион", коментира Кубрат Пулев пред bTV от Лас Вегас.</p>
      <p>Евентуално поражение ще отнеме на Пулев незабавно статута му на официален претендент за пояса на Международната боксова федерация (IBF) и той ще се прости с шансовете през пролетта на следващата година да се изправи срещу победителя от реванша между Антъни Джошуа и настоящия шампион на планетата Анди Руис.</p>
      <p>"Залагам всичко в мача срещу Букър. Това е цялата ми кариера. Не съм се отпускал нито за миг. Не съм се лигавил, не съм бушувал, тренирал съм сериозно и отговорно и съм изцяло концентриран за предстоящия двубой.</p>
      <p>Нищо друго не ме интересува в момента. От три месеца се готвя за този мач – първо в Германия, после в Испания, а след това и тук, в Америка", каза още Кобрата.</p>
      <p>
        <a href="https://www.gol.bg/drugi">
          <b>Още новини около мача на Кубрат Пулев и Райдел Букър четете в Gol.bg</b>
        </a>
      </p>
      <related>
        <h4>Още по темата</h4>
        <a href="https://www.dnes.bg/notifikacii/2019/11/01/prez-2020-g-kobrata-izliza-za-svetovnata-titla.428178"/>
        <a href="https://www.dnes.bg/notifikacii/2019/10/25/kobrata-se-gotvi-za-macha-sreshtu-bukyr-niama-skoro-da-se-bie-u-nas.427425"/>
      </related>
    </article>
  </body>
</html>