<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Conca-Barbera-perdues-milionaries-destrosses-Francoli-desapareguts-15-dies-temporal_0_2339166198.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T12:55:20+00:00"/>
    <meta property="og:title" content="Els municipis de la Conca de Barberà calculen &quot;pèrdues milionàries&quot; per les destrosses del Francolí"/>
    <meta property="og:description" content="Els efectius d'emergències continuen buscant, 15 dies després del temporal, tres persones desaparegudes"/>
  </head>
  <body>
    <article>
      <h1>Els municipis de la Conca de Barberà calculen "pèrdues milionàries" per les destrosses del Francolí</h1>
      <h2>Els efectius d'emergències continuen buscant, 15 dies després del temporal, tres persones desaparegudes </h2>
      <address>
        <time datetime="2019-11-06T12:55:20+00:00">06 Nov 2019, 12:55</time>
      </address>
      <p>Les pèrdues en danys per la riuada del Francolí a la Conca de Barberà d el 22 d'octubre podrien superar els 12 milions d'euros només a la capital, Montblanc. Els municipis més assolats pels aiguats han començat a quantificar econòmicament les destrosses, pendents que el consell de ministres doni llum verda a l'ampliació del reial decret d'ajuts destinats al temporal de Múrcia i el País Valencià i, així, hi inclogui els danys de la riuada a la Conca i les Garrigues.</p>
      <p>A Catalunya, els aiguats  van causar nombrosos danys materials, quatre víctimes mortals i tres desaparicions –les quals efectius d'emergències continuen buscant 15 dies després–. Els desapareguts són una dona de 60 anys, que era a l'interior d'un bungalou a Vilaverd <a href="https://www.ara.cat/societat/Troben-cos-recerca-desapareguts-aiguats-Conca-Barbera_0_2334366666.html">amb el seu fill de 43 anys –el cos del qual va ser localitzat dies després de la riuada–</a>,  un veí de l'Espluga de Francolí que viatjava en el mateix cotxe<a href="https://www.ara.cat/societat/cadaver-port-Tarragona-desapareguts-temporal_0_2331367094.html"> que el desaparegut localitzat mort a Tarragona</a>, i un camioner belga.</p>
      <p>Aquest dimecres, tècnics del departament de Presidència han engegat les primeres trobades amb els equips municipals per avaluar els danys i fer balanç de les afectacions. L'objectiu d'aquestes valoracions conjuntes és que el consell d'alcaldes de la Conca pugui perfilar, de cara a dilluns que ve en sessió ordinària, la quantia global de danys a la zona. </p>
      <p>Alguns municipis ja han fet un primer càlcul aproximat dels danys materials. Confirmant els pitjors presagis, els  més perjudicats pel temporal són l'Espluga del Francolí, amb uns 200 particulars afectats, i Montblanc, amb més de 100 hectàrees assolades. </p>
      <p>A Vimbodí i Poblet la principal preocupació segueix sent arreglar el subministrament d'aigua, una despesa que pot elevar-se fins als 600.000 euros. Però també tenen molts camins fets malbé, una desena de cases afectades i diversos espais i equipaments del terme arrasats, la qual cosa eleva els danys a gairebé un milió d'euros, sense incloure dos ponts ensorrats, que són propietat de la Diputació de Tarragona. "Treballem a contrarellotge per fer la valoració de danys", explica l'alcalde de Vimbodí, Joan Canela, en declaracions a l'ACN.</p>
      <figure>
        <img src="https://www.ara.cat/2019/10/25/societat/devastadors-Espluga-Francoli-Conca-Barbera_2331976856_66876177_117x66.jpg"/>
      </figure>
      <p>
        <a href="https://www.ara.cat/societat/geolegs-recomanen-edificis-estiguin-inundables_0_2331367022.html">Mantenir edificis en zones inundables serà cada cop més perillós</a>
      </p>
      <h3>Ajuts estatals</h3>
      <p>A Montblanc, i a vista de dron, estimen que es podrien superar els 12 milions d'euros en destrosses en sòl públic i privat: l'abast total de la riuada supera el milió de metres quadrats. De fet, uns 120 veïns s'han adreçat al consistori per fer constar danys a les seves propietats, de més o menys consideració. Una família montblanquina, per exemple, valorava la pèrdua del seu immoble, a tocar del riu, en 400.000 euros.</p>
      <p>L'Espluga és, probablement, la més perjudicada. El consistori ha rebut més  de 200 reclamacions per part de persones a títol privat, la meitat d'aquestes per horts arrasats per la riuada. Hi ha una quinzena d'habitatges afectats, cinc negocis –entre els quals, el restaurant El Gatim i el celler Rendé Masdéu, completament desapareguts–, cinc magatzems, una quinzena de vehicles i una cinquantena de camins. A més, la primera estimació municipal en afectacions en infraestructures de titularitat pública escala fins als 1,6 milions d'euros –danys en el magatzem i la maquinària de la brigada municipal, també la base de l’ADF, camins municipals i l’entorn del parc fluvial.</p>
      <p>Els consistoris confien poder fer front a aquests costos amb subvencions o línies d'ajuts d'altres administracions.  De fet, i e n paral·lel, tècnics del consell comarcal i de l'Ajuntament de Montblanc han anunciat que mantindran una reunió a la subdelegació del govern espanyol a Tarragona, per sol·licitar la inclusió dels municipis entre les zones beneficiàries del reial decret que es va activar pels aiguats de Múrcia i Alacant del setembre i que es traduiran en l'atorgament d'ajudes finalistes.</p>
    </article>
  </body>
</html>