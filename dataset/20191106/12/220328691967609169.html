<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/dzheymi-liy-krtis-krala-vikodin-ot-sestra-si-406021.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-06T12:44:00+00:00"/>
    <meta property="og:title" content="Джейми Лий Къртис крала викодин от сестра си"/>
    <meta property="og:description" content="Актрисата дълго се борила със зависимостите си"/>
  </head>
  <body>
    <article>
      <h1>Джейми Лий Къртис крала викодин от сестра си</h1>
      <address><time datetime="2019-11-06T12:44:00+00:00">06 Nov 2019, 12:44</time> by <a rel="author">Агенция Стандарт</a></address>
      <p>Звездата от „Истински лъжи“ Джейми Лий Къртис разкри подробности около борбата със зависимостите си. Това се случи в интервю за специалното издание „Recovery Issue“ на „Variety“. Актрисата започнала да взима болкоуспокояващи след пластичната си операция, за да премахне подпухването около очите. Тогава й предписали викодин и проблемите започнали. „Аз бях наркоманка и алкохоличка под контрол – не взимах нищо по време на работа, нито пък преди 5 часа или сутрин. Започвах привечер. Имах чувството, че взимам опиат – същата наслада, като да влезеш в топла вана“, разказва Къртис. Дъщерята на култовия Тони Къртис признава, че пристрастяването било семейна черта. „Баща ми имаше проблеми и заедно взимахме наркотици. Имаше период, в който аз бях единственото от шест деца, което общува с него. Брат ми Николас почина от свръхдоза на 21. Но това не ме спря. С баща ми веднъж взехме кокаин, но повече не съм го правила. По едно време той успя да се възстанови. Аз обаче бях пристрастена към викодина в продължение на 10 години. В даден момент сестра ми го взимаше като болкоуспокояващо, а аз го крадях от нея“, допълва Джейми. Актрисата потърсила помощ през 1999-а, след като прочела статия по темата. От тогава тя повече никога не се е връщала към лошите си навици. Споделя и че заснела култовата си комедия с Линдзи Лоън „Шантав петък“ 9 месеца, след като се изчистила. Къртис дори организирала срещи за хора, страдащи от пристрастяване по време на снимките. Тя продължила да ги организира и след това.</p>
    </article>
  </body>
</html>