<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/06/novyna/pravo/vaks-rozhlyadatyme-spravu-advokata-shaxraya"/>
    <meta property="og:site_name" content="Слово і Діло"/>
    <meta property="article:published_time" content="2019-11-06T12:40:01+00:00"/>
    <meta property="og:title" content="ВАКС розглядатиме справу адвоката-шахрая"/>
    <meta property="og:description" content="Антикорупційний суд призначив підготовче засідання у справі адвоката, якого обвинувачують у шахрайстві."/>
  </head>
  <body>
    <article>
      <h1>ВАКС розглядатиме справу адвоката-шахрая</h1>
      <address>
        <time datetime="2019-11-06T12:40:01+00:00">06 Nov 2019, 12:40</time>
      </address>
      <p>
        <b>Вищий антикорупційний суд призначив на 15 листопада підготовче засідання у кримінальному провадженні стосовно адвоката Володимира Макоди, якого обвинувачують у шахрайському заволодінні 120 тисячами доларів.</b>
      </p>
      <p>Таке рішення ВАКС ухвалив 1 листопада, повідомляє «Слово і Діло».</p>
      <p>Досудовим розслідуванням НАБУ встановлено, що протягом серпня-листопада 2017 року Макода з метою особистого збагачення, використовуючи своє особисте знайомство та дружні стосунки з одним із суддів Вищого спеціалізованого суду України з розгляду цивільних та кримінальних справ, підбурив директора ТОВ «Гостинець» Юлію Гринду до надання неправомірної вигоди суддям вказаного суду за ухвалення рішення в її інтересах, а в подальшому, отримавши від цієї особи грошові кошти в розмірі 120 тис. дол., заволодів ними, частково витративши на власні потреби, а частково продовживши зберігати за місцем свого проживання та за місцем здійснення адвокатської діяльності до моменту їх виявлення та вилучення під час санкціонованих обшуків.</p>
      <p>За результатами проведених під час досудового розслідування негласних слідчих (розшукових) дій не здобуто доказів будь-якої причетності до вказаних подій знайомого судді вказаного адвоката, в зв'язку з чим дії обвинуваченого кваліфіковані саме як підбурення до надання неправомірної вигоди та заволодіння чужим майном шляхом обману (шахрайство).</p>
      <p>Нагадаємо, <a href="https://www.slovoidilo.ua/2018/05/03/novyna/suspilstvo/sap-skeruvala-sudu-obvynuvalnyj-akt-shhodo-advokata-shaxraya">САП направила до суду обвинувальний акт відносно Макоди</a>. Раніше <a href="https://www.slovoidilo.ua/2018/04/11/novyna/suspilstvo/nabu-zavershylo-rozsliduvannya-spravy-advokata-shaxraya">НАБУ завершило розслідування цієї справи</a>. Також <a href="https://www.slovoidilo.ua/2018/01/15/novyna/pravo/sud-zaareshtuvav-majno-zatrymanoho-nabu-advokata-shaxraya">суд заарештував його майно</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2018/02/12/novyna/pravo/pidozryuvanomu-shaxrajstvi-advokatu-dozvolyly-spilkuvatysya-suddyamy-vyshhoho-speczsudu"/>
        <a href="https://www.slovoidilo.ua/2018/02/05/novyna/pravo/nabu-otrymalo-dostup-telefonu-suddi-vssu-spravi-advokata-shaxraya"/>
      </related>
    </article>
  </body>
</html>