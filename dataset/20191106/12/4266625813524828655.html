<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/06/uryad_nimechchyny_hoche_dopomogty_pivnichnomu_potoku2_obiyty_gazovu_dyrektyvu_1684883"/>
    <meta property="og:site_name" content="ZIK.UA"/>
    <meta property="article:published_time" content="2019-11-06T12:55:00+00:00"/>
    <meta property="og:title" content="Уряд Німеччини хоче допомогти «Північному потоку-2» обійти газову директиву ЄС, – ЗМІ"/>
    <meta property="og:description" content="Німецька правляча коаліція розробила новий закон, який має захистити споруджуваний газопровід «Північний потік-2» від посилених правил оновленої газової директиви ЄС."/>
  </head>
  <body>
    <article>
      <h1>Уряд Німеччини хоче допомогти «Північному потоку-2» обійти газову директиву ЄС, – ЗМІ</h1>
      <address>
        <time datetime="2019-11-06T12:55:00+00:00">06 Nov 2019, 12:55</time>
      </address>
      <p>
        <b>Німецька правляча коаліція розробила новий закон, який має захистити споруджуваний газопровід «Північний потік-2» від посилених правил оновленої газової директиви ЄС.</b>
      </p>
      <p>Про це повідомила газета <a href="https://www.bild.de/">Bild.</a></p>
      <p>Газова директива ЄС, оновлена цього року, передбачає зобов'язання виділяти оператора газопроводу, незалежного від компанії, що постачає йому газ. Зміни до директиви дозволили охопити нею також газопроводи з третіх країн, зокрема «Північний потік-2».</p>
      <p>В результаті її впровадження «Газпром» більше не зможе володіти газопроводом і одночасно продавати газ, який надходить по цій трубі. Російське ж законодавство дає «Газпрому» монополію на експорт природного газу за межі Росії.</p>
      <p>Газова директива робить винятки для газопроводів, які були збудовані до 23 травня 2019 року – на них вона не поширюється.</p>
      <p>Уряд Німеччини представив у вересні в Бундестаг проєкт ратифікації оновленої газової директиви, в якому є запис про дату 23 травня 2019 року. Однак із документів, до яких отримало доступ німецьке видання, випливає, що цього запису немає у поправці, представленій 5 листопада правлячою коаліцією ХДС/ХСС і СДПН – за дві доби до голосування за проєкт у Бундестазі.</p>
      <p>Як стверджують коаліційні партії, газова директива «дає привілейований статус існуючим інвестиціям з метою захисту законних очікувань. (...) У цьому контексті при визначенні того, чи проєкт був завершений до дати набрання чинності, слід взяти до уваги всі обставини справи».</p>
      <p>Поправка передбачає заміну дати на формулювання «існуючі інвестиції». Це означає, що поточні інвестиції, такі як «Північний потік-2», можуть розраховувати на виключення з дії права ЄС.</p>
      <p>Видання зазначає, що це буде явним порушенням директиви ЄС, яке Брюссель точно охарактеризує як неприйнятне.</p>
      <p>Нагадаємо, перший заступник державного секретаря Сполучених Штатів Америки Джон Салліван повідомив, що <a href="https://zik.ua/news/2019/10/30/ssha_dopomagatymut_ukraini_u_zupyntsi_budivnytstva_pivnichnogo_potoku2__1680151">США будуть допомагати Україні із зупинкою будівництва газопроводу</a> «Північний потік-2».</p>
      <p> </p>
      <p> </p>
      <related>
        <h4>читайте також</h4>
        <a href="https://zik.ua/news/2019/10/28/sogodni_vidbudetsya_chergovyy_etap_peregovoriv_mizh_ukrainoyu_ta_rf_shchodo_1677655"/>
        <a href="https://zik.ua/news/2019/10/15/u_nimechchyni_rozkrytykuvaly_trampa_cherez_sanktsii_proty_turechchyny_1668395"/>
        <a href="https://zik.ua/news/2019/09/09/gazprom_prokomentuvav_perspektyvy_rosiyskoukrainskyh_gazovyh_vidnosyn_1642967"/>
        <a href="https://zik.ua/news/2018/12/15/ministr_ekonomiky_nimechchyny_spodivaietsya_na_konstruktyv_u_gazovyh_1470693"/>
      </related>
    </article>
  </body>
</html>