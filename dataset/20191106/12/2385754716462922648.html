<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595986/to-iran-arxise-tin-egxysi-aeriou-ouraniou-stis-syskeves-fygokentrisis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-06T12:45:00+00:00"/>
    <meta property="og:title" content="Το Ιράν άρχισε την έγχυση αέριου ουρανίου στις συσκευές φυγοκέντρησης"/>
    <meta property="og:description" content="Το Ιράν άρχισε τη διοχέτευση αέριου ουρανίου στις συσκευές φυγοκέντρησης στις υπόγειες πυρηνικές εγκαταστάσεις του στο Φορντό, στο πλαίσιο της σταδιακής..."/>
  </head>
  <body>
    <article>
      <h1>Το Ιράν άρχισε την έγχυση αέριου ουρανίου στις συσκευές φυγοκέντρησης</h1>
      <address><time datetime="2019-11-06T12:45:00+00:00">06 Nov 2019, 12:45</time> by <a rel="author">SigmaLive</a></address>
      <p><b>Το Ιράν άρχισε τη διοχέτευση αέριου ουρανίου στις συσκευές φυγοκέντρησης στις υπόγειες πυρηνικές εγκαταστάσεις του στο Φορντό, στο πλαίσιο της σταδιακής απόσυρσής του από τις δεσμεύσεις του βάσει της συμφωνίας για το πυρηνικό του πρόγραμμα με τις μεγάλες δυνάμεις που είχε συναφθεί το 2015, μετέδωσε η δημόσια ιρανική τηλεόραση.<br/></b> <br/>Με αυτήν απαγορεύτηκε στο Ιράν η χρήση πυρηνικού υλικού στις εγκαταστάσεις του στο Φορντό. Με την έγχυση ουρανίου σε αέρια μορφή στις συσκευές φυγοκέντρησης οι ιρανικές πυρηνικές εγκαταστάσεις στο Φορντό αλλάζουν καθεστώς και μετατρέπονται από ερευνητικό σταθμό σε ενεργό πυρηνικό σταθμό.<br/> <br/>«Με την παρουσία επιθεωρητών της Διεθνούς Υπηρεσίας Ατομικής Ενέργειας, το Ιράν άρχισε την έγχυση αερίου (ουράνιο σε αέρια μορφή) στις συσκευές φυγοκέντρησης στο Φορντό», μετέδωσε η δημόσια τηλεόραση του Ιράν.<br/> <br/>Το Ιράν συμφώνησε το 2015 να μετατρέψει τις εγκαταστάσεις του Φορντό σε «πυρηνικό, φυσικό και τεχνολογικό κέντρο», στο οποίο 1.044 συσκευές φυγοκέντρησης χρησιμοποιούνται για άλλους σκοπούς από τον εμπλουτισμό ουρανίου.<br/> <br/>Μετά την απόσυρση πέρυσι των ΗΠΑ από την διεθνή συμφωνία για το ιρανικό πυρηνικό πρόγραμμα και την εκ νέου επιβολή κυρώσεων στο Ιράν, η Τεχεράνη άρχισε σταδιακά να αποσύρεται από τις δεσμεύσεις του.<br/> <br/>«Το Ιράν έκανε το τέταρτο βήμα για τον περιορισμό των πυρηνικών του δεσμεύσεων βάσει της συμφωνίας αντιδρώντας στην αυξημένη πίεση που του ασκείται από τις ΗΠΑ και στην αδράνεια των Ευρωπαίων που έχουν υπογράψει τη συμφωνία για τη διάσωσή της», μετέδωσε επίσης η ιρανική δημόσια τηλεόραση.<br/> <br/>Από τη Βιέννη, η Διεθνής Υπηρεσία Ατομικής Ενέργειας (ΙΑΕΑ) ανακοίνωσε ότι επιθεωρητές της βρίσκονται στο Ιράν και θα δώσουν αναφορά για τις δραστηριότητες αυτές.<br/> <br/>Οι ιρανικές αρχές ανακοίνωσαν χθες επίσης ότι η Τεχεράνη θα αρχίσει τον εμπλουτισμό ουρανίου σε ποσοστό 5% στο Φορντό, κάτι το οποίο θα περιπλέξει κι άλλο τις πιθανότητες που υπάρχουν να διασωθεί η συμφωνία, την οποία οι ευρωπαϊκές δυνάμεις, η Ρωσία και η ΕΕ κάλεσαν το Ιράν να σεβαστεί.<br/> <br/>Πηγή: ΑΠΕ-ΜΠΕ </p>
    </article>
  </body>
</html>