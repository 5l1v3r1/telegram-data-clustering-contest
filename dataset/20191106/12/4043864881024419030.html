<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/6/7231171/"/>
    <meta property="og:site_name" content="Українська правда"/>
    <meta property="article:published_time" content="2019-11-06T12:51:49+00:00"/>
    <meta property="og:title" content="Абромавичус: Більша частина оборонного замовлення йшла колишнім політикам"/>
    <meta property="og:description" content="Гендиректор “Укроборонпрому”: “Ми знаємо, що (це) особи, наближені до прийняття рішень в оборонно-промисловому комплексі, включаючи керівників профільного комітету Верховної Ради. Є компанія ”Українська бронетехніка“, можливо; ”Богдан“; компанія ”Ленінська кузня“; деякі інші, які мали колосальний доступ до ДОЗ”."/>
  </head>
  <body>
    <article>
      <h1>Абромавичус: Більша частина оборонного замовлення йшла колишнім політикам</h1>
      <address>
        <time datetime="2019-11-06T12:51:49+00:00">06 Nov 2019, 12:51</time>
      </address>
      <p>Гендиректор "Укроборонпрому" Айварас Абромавичус заявив, що компанії, пов'язані з колишніми політиками, отримували більшу частину державного оборонного замовлення.</p>
      <p>Про це він сказав на нараді з проблемних питань діяльності держконцерну "Укроборонпром" за участю президента Володимира Зеленського в Харкові.</p>
      <p>"Проблеми, насправді, існують на всіх підприємствах ... Проблеми глибокі, в основному фінансово-управлінського підходу, в тому числі і "завдяки" попередньому керівництву", – сказав Абромавичус.</p>
      <p>"Частина компаній "Укроборонпрому" в державному оборонному замовленні постійно падає – впала практично до 30% в цьому році, в той час як приватна частина збільшується...", – зазначив він.</p>
      <p>"Але <b>більша</b> <b>частина державного оборонного замовлення</b>, яку зайняли приватні підприємці, відходила, на жаль, до компаній, пов'язаних <b>із минулими політиками</b>", – заявив Абромавичус.</p>
      <p>"Ми їхні імена знаємо. Правоохоронні органи, вважаю, повинні розслідувати цей злочин проти країни. Потрібно розсекретити рахунки ДОЗ (державного оборонного замовлення - ред.)", – додав гендиректор "Укроборонпрому".</p>
      <p>Зеленський перервав його: "А чого ми боїмося говорити імена? Куди йшли гроші? На замовлення чиїх підприємств? У чому проблема?".</p>
      <p>Абромавичус відповів: "Ми знаємо, що (це) особи, наближені до прийняття рішень в оборонно-промисловому комплексі, включаючи <b>керівників профільного комітету</b> Верховної Ради".</p>
      <p>"Є компанія <b>"Українська бронетехніка",</b> можливо; <b>"Богдан"</b>; компанія "<b>Ленінська кузня"</b>; деякі інші, які мали колосальний доступ до ДОЗ за рахунок, у принципі, колективу компаній "Укроборонпрому", який не отримував за це", – продовжив він.</p>
      <p>Абромавичус вважає, що правоохоронні органи повинні займатися цим.</p>
      <p>Він додав, що деякі підприємства працювали за рахунок експорту, адже експортна оцінка вища – хоча експорт теж падав.</p>
      <p>Абромавичус анонсував, що новий "проривний, революційний" <b>законопроєкт про</b> <b>державні оборонні закупівлі </b>буде незабаром подано до Верховної Ради.</p>
      <p>"Ціноутворення для оборонних підприємств буде зроблено зовсім по-іншому – зможемо заробляти більші гроші", – заявив він.</p>
      <p>
        <b>Передісторія:</b>
      </p>
      <ul>
        <li>У Верховній Раді VIII скликання комітет із питань національної безпеки й оборони очолював Сергій Пашинський ("Народний фронт"), якого зараз взяли <a href="https://www.pravda.com.ua/news/2019/10/18/7229406/">під варту</a> за поранення людини 31 грудня 2016 року.</li>
        <li>ТОВ "Українська бронетехніка" пов'язували з Пашинським, хоча конструкторсько-виробниче підприємство <a href="https://www.epravda.com.ua/news/2019/03/8/645935/">заперечувало</a> цей зв'язок. Директор фірми Олександр Кузьма є родичем відомого в фармбізнесі Миколи Кузьми, який у 2014 році був помічником Пашинського на громадських засадах.</li>
        <li>ТОВ "Українська бронетехніка" <a href="https://www.epravda.com.ua/news/2019/08/8/650397/">штрафували</a> за невиконання умов контракту в рамках державного оборонного замовлення на постачання бронемашин.</li>
        <li>Бенефіціаром ПАТ "Автомобільна компанія "Богдан Моторс" вважається колишній перший заступник секретаря Ради нацбезпеки і оборони <a href="https://www.pravda.com.ua/news/2019/10/17/7229296/">Олег Гладковський</a> (Свинарчук). Йому 18 жовтня повідомили про <a href="https://www.pravda.com.ua/news/2019/10/18/7229409/">підозру</a> за махінації з закупівлями за участю дочірнього підприємства "Автоскладальний завод №2". <a href="https://www.pravda.com.ua/news/2019/10/21/7229660/">Гладковський вийшов</a> із-під варти після внесення застави.</li>
        <li>Олег Гладковський – один із головних екс-бізнес-партнерів попереднього президента Петра Порошенка. Він керував корпорацією "Богдан", частку в якій мав також і Порошенко.</li>
        <li>ПрАТ "Завод "<a href="https://www.pravda.com.ua/news/2019/07/11/7220653/">Кузня на Рибальському</a>" понад 20 років належало Петру Порошенку, а восени 2018 року його придбала група "ТАС" <a href="https://www.epravda.com.ua/news/2018/09/27/641020/">Сергія Тігіпка</a>.<br/><br/><b>Знати більше:  <a href="https://www.pravda.com.ua/articles/2019/11/6/7231193/">Як Зеленський у Харкові на заводі замерзав і губернатора представляв</a></b></li>
      </ul>
      <footer>Олена Рощенко, УП</footer>
      <related>
        <a href="https://www.pravda.com.ua/articles/2019/11/6/7231193/"/>
        <a href="https://www.pravda.com.ua/news/2019/11/6/7231167/"/>
        <a href="https://www.pravda.com.ua/columns/2019/11/5/7231085/"/>
      </related>
    </article>
  </body>
</html>