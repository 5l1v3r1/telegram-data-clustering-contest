<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/protest-na-medicinskite-sestri-pred-nzok.html"/>
    <meta property="og:site_name" content="bTV Новините"/>
    <meta property="article:published_time" content="2019-11-06T12:37:00+00:00"/>
    <meta property="og:title" content="Протест на медицинските сестри пред НЗОК"/>
    <meta property="og:description" content="Настояват да участват в преговорите за рамковия договор за догодина"/>
  </head>
  <body>
    <article>
      <h1>Протест на медицинските сестри пред НЗОК</h1>
      <h2>Настояват да участват в преговорите за рамковия договор за догодина</h2>
      <address><time datetime="2019-11-06T12:37:00+00:00">06 Nov 2019, 12:37</time> by <a rel="author" href="https://btvnovinite.bg/author/?author=2001866" target="_blank">Мария Ванкова</a></address>
      <figure>
        <video src="https://vid.btv.bg/btvnews/2019/11/06/sestri_1573035689-1.mp4"/>
      </figure>
      <p>Медицинските сестри излязоха на протест пред Здравната каса с настояване да участват в преговорите за рамковия договор за догодина.</p>
      <p>По закон тези преговори се водят между лекарския съюз и Здравната каса – за медицинските дейности, и между зъболекарския съюз и НЗОК за денталните дейности.</p>
      <p>Това е договорът, с който се определят правилата, по които касата осъществява плащанията.</p>
      <p>Около обяд приключи срещата между представителите на протестиращите медицински сестри и управителя на НЗОК – д-р Дечо Дечев.</p>
      <p>„Единственото нещо, което разбрахме, че той няма много правомощия, с които да ни съдейства, но ни насочи към надзора на Здравната каса – към участниците, които биха могли да ни поканят да присъстваме и ние на договарянето”, коментира в ефира на bTV Мая Илиева.</p>
      <p>Тя посочи, че в преговорите в момента единствен представител от страна на работещите в здравните заведения е БЛС, което означава, че това са само лекари, без представител на другите регистрираните професии – участници в здравеопазването.</p>
      <p>Сестрите настояват в рамковия договор да бъдат фиксирани минимални основни заплати и доплащания. Както и да има изисквания колко медицински специалисти ще обслужват пациентите.</p>
      <p>Рамковите договори трябва да бъдат приети до края на тази година, за да влязат в сила от следващата.</p>
    </article>
  </body>
</html>