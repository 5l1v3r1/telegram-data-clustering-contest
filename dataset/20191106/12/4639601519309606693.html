<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/market/parasimoforisi-tou-nikou-daskalantonaki/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T12:25:20+00:00"/>
    <meta property="og:title" content="Παρασημοφόρηση του Νίκου Δασκαλαντωνάκη"/>
    <meta property="og:description" content="Από τον Πρόεδρο της Ρωσικής Ομοσπονδίας Βλαντιμίρ Πούτιν"/>
  </head>
  <body>
    <article>
      <h1>Παρασημοφόρηση του Νίκου Δασκαλαντωνάκη</h1>
      <h2>Από τον Πρόεδρο της Ρωσικής Ομοσπονδίας Βλαντιμίρ Πούτιν</h2>
      <address><time datetime="2019-11-06T12:25:20+00:00">06 Nov 2019, 12:25</time> by <a rel="author">ΤοΒΗΜΑ Team</a></address>
      <p>Ύψιστη διάκριση για τον <b>πρόεδρο του Ομίλου Grecotel κ. Νίκο Δασκαλαντωνάκη</b> με την παρασημοφόρηση στη Μόσχα από τον <b>Πρόεδρο της Ρωσικής Ομοσπονδίας κ. Βλαντιμίρ Πούτιν</b> με το <b>παράσημο του Τάγματος της Φιλίας</b>. Η επίσημη τελετή έλαβε χώρα στο Κρεμλίνο στις 4 Νοεμβρίου 2019, με αφορμή τον <b>εθνικό εορτασμό</b> για την <b>Ημέρα της Εθνικής Ενότητας</b>.</p>
      <p>Επισημαίνεται ότι η σημαντική αυτή διάκριση αποτελεί <b>αναγνώριση της πολυετούς συμβολής και προσφοράς</b> του κ. Νίκου Δασκαλαντωνάκη, ως <b>επίτιμου Προξένου Κρήτης και Δωδεκανήσων</b> αλλά και ως <b>επιχειρηματία στον κλάδο του Τουρισμού</b>, στην <b>προώθηση των διμερών σχέσεων μεταξύ Ελλάδας και Ρωσίας και τη διάδοση του ρωσικού πολιτισμού</b>.</p>
      <p>Υπογραμμίζεται ότι ο <b>συγκεκριμένος τίτλος έχει απονεμηθεί σε ελάχιστους Έλληνες</b>, ενώ ο κ. Δασκαλαντωνάκης ήταν ο <b>μόνος εκπρόσωπος της Ελλάδας ανάμεσα σε διεθνείς προσωπικότητες</b> στη συγκεκριμένη τελετή.</p>
      <p>Στο πλαίσιο της παρασημοφόρησής του ο κ. Νίκος Δασκαλαντωνάκης αφού ευχαρίστησε τον Ρώσο Πρόεδρο για την «<i>ύψιστη τιμή</i>», δήλωσε μεταξύ άλλων ότι: «<i>Η αναγνώριση αυτή στο πρόσωπό μου, αντανακλά την ευόδωση των κοινών μας προσπαθειών σε όλα τα επίπεδα για την σύσφιγξη των σχέσεων μεταξύ των δύο χωρών</i>».</p>
      <p>Πρόσθεσε δε ότι «<i>ως άνθρωπος και επιχειρηματίας του τουρισμού, που στα ξενοδοχεία της </i><b><i>Grecotel</i></b><i> καλωσορίζω κάθε χρόνο </i><b><i>χιλιάδες Ρώσους τουρίστες</i></b><i>, θεωρώ ως αυτονόητο σκοπό μου τη </i><b><i>στήριξη και την συνέχιση της οικονομικής και ειλικρινούς συνεργασίας μεταξύ της Ρωσίας και της Ελλάδας </i></b><i>μέσα από την </i><b><i>αυθεντική φιλοξενία</i></b><i>, ενισχύοντας ταυτόχρονα τους άρρηκτους δεσμούς μεταξύ των δύο λαών</i>».</p>
      <p>Κλείνοντας τη σύντομη ομιλία του ο κ. Νίκος Δασκαλαντωνάκης, με την εγκάρδια διάθεση φιλοξενίας που τον διακρίνει, προσκάλεσε τον κ. Βλαντιμίρ Πούτιν στην Ελλάδα.<b>   </b></p>
    </article>
  </body>
</html>