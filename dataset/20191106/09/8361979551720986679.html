<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/vantazhoperevezennya-v-polshchu-ukrajini-vidilili-15-tis-dodatkovih-dozvoliv-novini-ukrajini-50051875.html"/>
    <meta property="og:site_name" content="НВ"/>
    <meta property="article:published_time" content="2019-11-06T09:31:00+00:00"/>
    <meta property="og:title" content="Польща виділить додаткові 15 тис. дозволів українським вантажоперевізникам до кінця року"/>
    <meta property="og:description" content="Польща надасть додаткові дозволи на вантажні перевезення у 2019 році, але не виявляє бажання збільшувати наявну квоту у 160 тис. дозволів."/>
  </head>
  <body>
    <article>
      <h1>Польща виділить додаткові 15 тис. дозволів українським вантажоперевізникам до кінця року</h1>
      <h2>Польща надасть додаткові дозволи на вантажні перевезення у 2019 році, але не виявляє бажання збільшувати наявну квоту у 160 тис. дозволів.</h2>
      <address>
        <time datetime="2019-11-06T09:31:00+00:00">06 Nov 2019, 09:31</time>
      </address>
      <p>У 2019 році Польща виділить для України 15 тис. додаткових дозволів на <a href="https://nv.ua/tags/hruzoperevozki.html">вантажні перевезення автотранспортом</a>, повідомили у Міністерстві інфраструктури.</p>
      <p>Українські перевізники додатково отримають 5 тис. польських дозволів, що будуть передані українській стороні на початку листопада 2019 року, та 10 тис. дозволів з попереднього обміну дозволами на 2020 рік для використання в 2019 році.</p>
      <p>Дозволи з попереднього обміну на 2020 рік будуть дійсними до 31 січня 2021 року, польська сторона має передати їх до 15 листопада 2019 року. Буде також утворено спільну робочу групу щодо обміну досвідом з розподілу дозволів.</p>
      <p>За рішенням змішаної комісії з 12 листопада 2019 року анулюються 160 тис. дозволів Республіки Польща на в'їзд. Для повернення в країну реєстрації транспортного засобу у перевізників є час до 31 грудня 2019 року.</p>
      <p>Сторони підтвердили домовленості щодо здійснення попереднього обміну дозволів на 2020 рік на рівні 2019 року — 160 тис.</p>
      <p>«При цьому українська сторона і надалі наполягатиме на встановленні квоти дозволів щонайменше на рівні 200 тис. Під час зустрічі міністрів інфраструктури обох країн, яка має відбутись наприкінці листопада, міністр інфраструктури України наполягатиме на дотриманні прав українських перевізників та забезпеченні вільного руху товарів», — сказано у повідомленні Мінінфраструктури.</p>
      <p>Як повідомляла Європейська Бізнес Асоціація,<a href="https://nv.ua/biz/economics/biznes-pozhalovalsya-na-nedostatok-avtorazresheniy-na-mezhdunarodnye-perevozki-novosti-ukrainy-50037084.html"> українські підприємці практично вичерпали квоти дозволів на міжнародні перевозки вантажів в напрямку Польщі ще у серпні</a>. Попередній міністр інфраструктури Володимир Омелян зазначав, що <a href="https://nv.ua/biz/markets/gruzoperevozki-v-polshu-ministr-zayavil-o-znachitelnom-sokrashchenii-kvot-dlya-ukrainskih-voditeley-50036238.html">Україна може звернутися зі скаргою на дії Польщі до Європейської комісії</a>, якщо ситуація зі збільшенням квот не буде розв’язана.</p>
      <p>У 2018 році Польща надала 260 тис. дозволів, на 2019 рік їх кількість була скорочена до 160 тис. Свої дії Польща мотивувала необхідністю захищати власний ринок.</p>
    </article>
  </body>
</html>