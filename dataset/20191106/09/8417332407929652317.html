<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/06/%E2%80%93-Saudi-Arabia-i-samtaler-med-Houthi-oppr%C3%B8rere-20330974.ece"/>
    <meta property="og:site_name" content="adressa.no"/>
    <meta property="article:published_time" content="2019-11-06T09:10:19+00:00"/>
    <meta property="og:title" content="– Saudi-Arabia i samtaler med Houthi-opprørere"/>
    <meta property="og:description" content="Saudiarabiske myndigheter har innledet samtaler med Houthi-opprørerne som de har kriget mot i Jemen i over fire år, ifølge en tjenestemann."/>
  </head>
  <body>
    <article>
      <h1>– Saudi-Arabia i samtaler med Houthi-opprørere</h1>
      <address><time datetime="2019-11-06T09:10:19+00:00">06 Nov 2019, 09:10</time> by <a rel="author">(NTB) NTB-AFP</a></address>
      <p>Saudiarabiske myndigheter har innledet samtaler med Houthi-opprørerne som de har kriget mot i Jemen i over fire år, ifølge en tjenestemann.</p>
      <aside><a href="https://www.adressa.no/nyheter/utenriks/2019/11/06/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/06/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/06/javascript:void(0);">Del denne artikkelen på e-post</a></aside>
      <p>Den første offisielle bekreftelsen på dialog mellom de to partene kommer fra en ikke navngitt saudiarabisk tjenestemann onsdag.</p>
      <p>– Vi har hatt en åpen kanal med houthiene siden 2016. Vi fortsetter med denne kommunikasjonen for å støtte fred i Jemen, sier tjenestemannen til reportere i Saudi-Arabias hovedstad Riyadh.</p>
      <p>FN beskriver Jemen som verdens verste humanitære krise i vår tid. Over 100.000 mennesker er drept i Jemen siden Saudi-Arabia gikk til krig mot den jemenittiske Houthi-bevegelsen våren 2015, viste nye tall forrige uke.</p>
      <p>Over 12.000 av ofrene er drept i angrep som har vært rettet direkte mot sivile mål, ifølge Armed Conflict Location &amp; Event Data Project (ACLED), som innhenter og analyserer all tilgjengelig informasjon om krigen i Jemen og andre konflikter.</p>
      <p>Sykehus, skoler, vannverk, renseanlegg og elektrisitetsforsyning er lagt i grus og markedsplasser og bryllup er bombet siden Saudi-Arabia innledet sin krigføring, med støtte fra andre land i regionen, samt USA og Storbritannia.</p>
      <p>Iran anklages for å støtte de jemenittiske Houthi-opprørerne, som har tatt kontroll over betydelige områder siden de inntok landets hovedstad Sana i 2015.</p>
      <p>(©NTB)</p>
    </article>
  </body>
</html>