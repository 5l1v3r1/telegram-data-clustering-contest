<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/contributi-ai-comuni-con-meno-di-3-500-abitanti-ecco-i-dettagli-del-decreto.html"/>
    <meta property="og:site_name" content="Tempostretto"/>
    <meta property="article:published_time" content="2019-11-06T09:17:52+00:00"/>
    <meta property="og:title" content="Contributi ai Comuni con meno di 3.500 abitanti, ecco i dettagli del Decreto"/>
    <meta property="og:description" content="In provincia di Messina interessati i Comuni di Letojanni e Falcone"/>
  </head>
  <body>
    <article>
      <h1>Contributi ai Comuni con meno di 3.500 abitanti, ecco i dettagli del Decreto</h1>
      <address><time datetime="2019-11-06T09:17:52+00:00">06 Nov 2019, 09:17</time> by <a rel="author" href="https://www.tempostretto.it/author/autore-esterno" target="_blank">.</a></address>
      <p>
        <i>In provincia di Messina interessati i Comuni di Letojanni e Falcone</i>
      </p>
      <p>Sono stati pubblicati i dettagli del decreto sui contributi agli enti locali fino a 3.500 abitanti che, in questo modo, potranno destinare le somme a lavori di manutenzione di strade, abbattimento delle barriere architettoniche, illuminazione pubblica e lavori su strutture pubbliche comunali.</p>
      <p>“Il nostro ex ministro Danilo Toninelli – spiega il sottosegretario del ministero dell’Economia e delle finanze Alessio Villarosa <b><i>(nella foto)</i></b> – aveva sbloccato la situazione emanando il decreto, previsto dallo Sblocca cantieri, che destina fino a 7.5 milioni per lavori di immediata esecuzione”.</p>
      <p>“Le amministrazioni che potranno accedere al finanziamento – prosegue il sottosegretario – sono state individuate sulla base degli indici Istat. Ovvero sul grado di urbanizzazione e dell’indice di vulnerabilità sociale e materiale –Ivsm e saranno solo due gli interventi per provincia che potranno essere finanziati, al netto di rinunce o ritardi. Chiedo quindi ai sindaci dei comuni siciliani di <b>Letojanni</b>, <b>Falcone</b>, Giardinello, CampoFelice di Fitalia, Aci Bonaccorsi, San Cono, Castrofilippo, San Biagio Platani, Vita, Nissoria, Gagliano Castelferrato, Vallelunga Pratameno e  Acquaviva Platani, di tenersi informati attraverso le comunicazioni del Ministero delle Infrastrutture e dei Trasporti in quanto tutti i dettagli possono essere reperiti sul sito alla pagina ‘Programma di interventi infrastrutturali per piccoli Comuni fino a 3.500 abitanti’ ancor prima che venga emanato il decreto direttoriale, dal Ministero stesso, che disciplinerà modalità e termini di presentazione delle proposte per definire i progetti esecutivi. O, in alcuni casi, i progetti definitivi, dotati di tutti i pareri necessari per i quali si intendono utilizzare le risorse assegnate. Ci tengo a ricordare che il costo dei progetti da finanziare – conclude Villarosa – dovrà essere pari ad un massimo di 200.000 euro, di cui fino a 150.000 euro per lavori e fino a  50.000 euro per somme a disposizione”.</p>
    </article>
  </body>
</html>