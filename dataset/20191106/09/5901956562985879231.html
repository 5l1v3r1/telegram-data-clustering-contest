<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/pakistanec-z-ukradenim-avtom-privozil-vse-do-slovenije-245770"/>
    <meta property="og:site_name" content="Slovenske novice"/>
    <meta property="article:published_time" content="2019-11-06T09:35:00+00:00"/>
    <meta property="og:title" content="Pakistanec z ukradenim avtom privozil vse do Slovenije"/>
    <meta property="og:description" content="SVIŠČAKI, SPODNJE ŠKOFIJE – V četrtek popoldne so policisti na cesti za Sviščake ustavili forda kugo, ki ga je vozil 31-letni državljan Pakistana. Pri preverjanju v Italiji so slovenski poli..."/>
  </head>
  <body>
    <article>
      <h1>Pakistanec z ukradenim avtom privozil vse do Slovenije</h1>
      <h2>Sirec brez vozniškega dovoljenja je povzročil nesrečo.</h2>
      <address><time datetime="2019-11-06T09:35:00+00:00">06 Nov 2019, 09:35</time> by <a rel="author">T. V.</a></address>
      <p>SVIŠČAKI, SPODNJE ŠKOFIJE – V četrtek popoldne so policisti na cesti za Sviščake ustavili forda kugo, ki ga je vozil 31-letni državljan Pakistana. Pri preverjanju v Italiji so slovenski policisti ugotovili, da je vozilo prijavljeno kot ukradeno v Milanu. Pakistanec je bil s kazensko ovadbo priveden k preiskovalnemu sodniku, ta pa je zanj odredil pripor.<br/><br/>V nedeljo ob 9.20 je policijo poklical domačin in povedal, da po Spodnjih Škofijah hodi mlajši moški in si nekaj ogleduje. Policisti so izsledili 21-letnega državljana Sirije z urejenim statusom v Nemčiji. Ugotovili so, da je pred tem imel prometno nesrečo. Pri sebi je imel ključe vozila, nima pa vozniškega dovoljenja. Vozilo so mu zasegli, zoper voznika pa bo podan obdolžilni predlog za vožnjo brez vozniškega dovoljenja in za pobeg s kraja prometne nesreče.<br/><br/>Policisti so na območju PU Koper od srede, 30. oktobra, od 6. ure do ponedeljka, 4. novembra, do 6. ure obravnavali več ilegalnih prehodov. Po ročnih evidencah (uradni dokumenti niso še zaključeni, saj postopki še potekajo) je bilo obravnavano približno 150 oseb, ki so nedovoljeno prestopile državno mejo med Hrvaško in Slovenijo. Večji del teh je obravnavala PP Ilirska Bistrica, so sporočili iz PU Koper.</p>
    </article>
  </body>
</html>