<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595945/ston-erntogan-i-apofasi-gia-ti-metatropi-tis-monis-tis-xoras-se-tzami"/>
    <meta property="og:site_name" content="SIGMALIVE"/>
    <meta property="article:published_time" content="2019-11-06T09:30:00+00:00"/>
    <meta property="og:title" content="Στον Ερντογάν η απόφαση για τη μετατροπή της Μονής της Χώρας σε τζαμί"/>
    <meta property="og:description" content="Η τουρκική προεδρία θα αποφασίσει τελικά για την τύχη της Μονής της Χώρας, για το αν θα μετατραπεί σε τζαμί ή θα παραμείνει μουσείο (και άρα και της Αγίας..."/>
  </head>
  <body>
    <article>
      <h1>Στον Ερντογάν η απόφαση για τη μετατροπή της Μονής της Χώρας σε τζαμί</h1>
      <address><time datetime="2019-11-06T09:30:00+00:00">06 Nov 2019, 09:30</time> by <a rel="author">SigmaLive</a></address>
      <p><b>Η τουρκική προεδρία θα αποφασίσει τελικά για την τύχη της Μονής της Χώρας, για το αν θα μετατραπεί σε τζαμί ή θα παραμείνει μουσείο (και άρα και της Αγίας Σοφίας), σύμφωνα με νεότερο σημερινό δημοσίευμα της εφημερίδας «Γενί Σαφάκ».<br/></b> <br/>Όπως μεταδίδει η ανταποκρίτρια του ΣΙΓΜΑ στην Τουρκία, Μαρία Ζαχαράκη, η τουρκική εφημερίδα, αφού έκανε λόγο χθες για δικαστική απόφαση που θα έκρινε την τύχη της Μονής της Χώρας (και κατά συνέπεια και της Αγίας Σοφίας βάσει δεδικασμένου), σήμερα επανέρχεται αναφέροντας ότι η υπόθεση παραπέμφθηκε στην τουρκική προεδρία και η τελική απόφαση θα είναι πολιτική, αφού το Υπουργικό Συμβούλιο της Τουρκίας είναι εκείνο που θα πρέπει να αποφανθεί επί της προηγούμενης υπουργικής απόφασης του 1945 σχετικά με το καθεστώς του μουσείου της Μονής της Χώρας.<br/> <br/><b>Σύμφωνα με το δημοσίευμα, ο Τούρκος πρόεδρος Ερντογάν και το Υπουργικό Συμβούλιο έχουν δύο επιλογές:<br/></b> <br/>- Είτε να εκδώσουν νέα υπουργική απόφαση, η οποία όμως να είναι συμμορφούμενη με τις αποφάσεις του Συμβουλίου της Επικρατείας, που έχουν κρίνει ότι ένα τζαμί δεν μπορεί να χρησιμοποιηθεί για άλλο λόγο πέρα του βασικού του σκοπού, ζητώντας ουσιαστικά εκ νέου τη μετατροπή της Μονής της Χώρας (και των άλλων μουσείων που έχουν το ίδιο καθεστώς) σε τζαμί<br/> <br/>- Είτε απλά να επικυρώσουν και να ζητήσουν την άμεση εφαρμογή των αποφάσεων του Συμβουλίου της Επικρατείας που ζητούν τη μετατροπή της Μονής της Χώρας (και των άλλων μουσείων που έχουν το ίδιο καθεστώς) σε τζαμί.<br/> <br/>Το Συμβούλιο της Επικρατείας της Τουρκίας με παλαιότερη κρίση του είχε αποφανθεί ότι η υπουργική απόφαση της 29ης Αυγούστου 1945 επί κυβερνήσεως Ισμέτ Ινονού, που μετέτρεπε τη Μονή της Χώρας από τζαμί σε μουσείο, είναι αντίθετη με το δίκαιο. Διότι η Μονή της Χώρας εξακολουθεί να φαίνεται επισήμως ότι αποτελεί περιουσία του ιδρύματος «Μωάμεθ του Πορθητή» και το καταστατικό του ορίζει ρητώς ότι ένα τζαμί δεν μπορεί να διατεθεί για σκοπό άλλον πέραν της χρήσης που έχει ορίσει το ίδρυμα. Κι αυτό δεν μπορεί να αλλάξει ακόμη κι όταν ένα μνημείο περιέρχεται στο κράτος, όπως τα εν λόγω μουσεία της Μονής της Χώρας και της Αγίας Σοφίας.<br/> </p>
    </article>
  </body>
</html>