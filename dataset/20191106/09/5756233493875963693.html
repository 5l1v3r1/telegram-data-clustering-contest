<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620147/%D8%AC%D8%A7%DB%8C%D8%B2%D9%87-%D8%A8%D8%B2%D8%B1%DA%AF-%D8%B1%DB%8C%D8%A7%D8%B6%DB%8C%D8%A7%D8%AA-%D8%A8%D9%87-%D8%A7%D9%81%D8%AA%D8%AE%D8%A7%D8%B1-%D9%85%D8%B1%DB%8C%D9%85-%D9%85%DB%8C%D8%B1%D8%B2%D8%A7%D8%AE%D8%A7%D9%86%DB%8C-%D9%86%D8%A7%D9%85%E2%80%8C%DA%AF%D8%B0%D8%A7%D8%B1%DB%8C-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T09:36:00+00:00"/>
    <meta property="og:title" content="جایزه بزرگ ریاضیات به افتخار مریم میرزاخانی نام‌گذاری شد"/>
    <meta property="og:description" content="بنیاد «جایزه پیشرفت شگرف» ( Breakthrough Prize ) روز دوشنبه ۴ نوامبر/۱۳ آبان اعلام کرد جایزه‌ای برای زنان ریاضیدان جوان درنظر گرفته و آن را به نام مریم میرزاخانی نامگذاری کرده است. مریم میرزاخانی اولین ریاضیدان زنی بود که جایزه معتبر فیلدز را به خود اختصاص داده بود."/>
  </head>
  <body>
    <article>
      <h1>جایزه بزرگ ریاضیات به افتخار مریم میرزاخانی نام‌گذاری شد</h1>
      <address>
        <time datetime="2019-11-06T09:36:00+00:00">06 Nov 2019, 09:36</time>
      </address>
      <p>
        <i>بنیاد «جایزه پیشرفت شگرف» ( Breakthrough Prize ) روز دوشنبه ۴ نوامبر/۱۳ آبان اعلام کرد جایزه‌ای برای زنان ریاضیدان جوان درنظر گرفته و آن را به نام مریم میرزاخانی نامگذاری کرده است. مریم میرزاخانی اولین ریاضیدان زنی بود که جایزه معتبر فیلدز را به خود اختصاص داده بود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>این جایزه ۵۰ هزار دلاری که در بخش «مرزهای نو» ویژه زنان جوان ریاضیدان در نظر گرفته شده است، به چهره‌های شاخصی اهدا خواهد شد که در دو سال منتهی به زمان اعلام جایزه دکترای خود را در همین زمینه دریافت کرده باشند.</p>
      <p>بنیاد «جایزه پیشرفت شگرف» توسط شماری از چهره‌های سرشناس دنیا‌ی علم و فناوری نظیر سرگئی برین موسس گوگل و مارک زاکربرگ موسس فیسبوک تاسیس شده است و از سال ۲۰۱۳ در سه رشته ریاضیات، فیزیک بنیادی و علوم زیستی جوایزی را به سرآمدان دنیای علم اهدا می‌کند.</p>
      <figure>
        <img src="https://aftabnews.ir/files/fa/news/1398/8/15/355964_938.jpg"/>
      </figure>
      <p>ریچارد تایلور، دبیر کمیته گزینش برنده جایزه ریاضیات، گفت: «امیدواریم جایزه مرزهای نو که به اسم مریم میرزاخانی نامگذاری شده است الهام‌بخش زنان جوان قرار گیرد تا شوق‌شان به ریاضیات را دنبال کنند.»</p>
      <p>وی افزود: «شناسایی زنان الهام‌بخش در رشته ریاضیات، ادای دینی در خور به ذهن زیبای دکتر میرزاخانی خواهد بود.»</p>
      <p>مریم میرزاخانی نخستین زنی بود که موفق به کسب مدال فیلدز (معادل نوبل ریاضیات) شد. مدال فیلدز هر چهار سال یک بار در کنگره بین‌المللی ریاضی به ریاضیدان‌های برجسته زیر ۴۰ سالی اعطا می‌شود که دستاورد قابل‌توجهی در این علم داشته‌اند.</p>
      <p>مریم میرزاخانی به فاصله کوتاهی پس از دریافت این جایزه در سال ۲۰۱۷ بر اثر بیماری سرطان پستان در بیمارستانی در کالیفرنیای آمریکا درگذشت.</p>
      <p>وی پیش از این در اسفند ماه سال ۱۳۷۶ از سانحه تصادف اتوبوس حامل دانشجویان ریاضی شرکت کننده در مسابقات ریاضی دانشجویی جان به در برده بود. در آن حادثه گروهی از دانشجویان و استادان ریاضی ایرانی جان باخته بودند.</p>
      <p>او بعد از اتمام تحصیلات خود در مقطع کارشناسی، دکترای خود را در دانشگاه هاروارد دریافت کرد و سپس به سمت استادی در دانشگاه‌های پرینستون و استنفورد رسید.</p>
      <p>جایزه سه میلیون دلاری سال ۲۰۲۰ بنیاد «جایزه پیشرفت شگرف» در رشته ریاضیات به الکس اسکین همکار نزدیک مریم میرزاخانی از دانشگاه شیکاگو و به موضوعی در فضاهای هذلولی رسیده است که هر دوی این ریاضیدانان روی آن کار می‌کرده‌اند.</p>
    </article>
  </body>
</html>