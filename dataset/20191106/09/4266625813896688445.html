<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/06/tramp_ne_vynuvatyy__zayavyv_bilyy_dim_pislya_oprylyudnennya_stenogram_1684683"/>
    <meta property="og:site_name" content="ZIK.UA"/>
    <meta property="article:published_time" content="2019-11-06T09:22:00+00:00"/>
    <meta property="og:title" content="Трамп не винуватий, – заявив Білий дім після оприлюднення стенограм Сондланда і Волкера"/>
    <meta property="og:description" content="Білий дім після оприлюднення стенограм допиту в Конгресі постпреда США в ЄС Гордона Сондланда і екс-спецпредставника США в Україні Курта Волкера в межах процедури імпічменту президента США наполягає на невинуватості Дональда Трампа."/>
  </head>
  <body>
    <article>
      <h1>Трамп не винуватий, – заявив Білий дім після оприлюднення стенограм Сондланда і Волкера</h1>
      <address>
        <time datetime="2019-11-06T09:22:00+00:00">06 Nov 2019, 09:22</time>
      </address>
      <p>
        <b>Білий дім після оприлюднення стенограм допиту в Конгресі постпреда США в ЄС Гордона Сондланда і екс-спецпредставника США в Україні Курта Волкера в межах процедури імпічменту президента США наполягає на невинуватості Дональда Трампа.</b>
      </p>
      <p>Про це повідомляє <a href="https://ua.interfax.com.ua/news/general/622843.html">Інтерфакс-Україна.</a></p>
      <p>«Обидві розшифровки, опубліковані сьогодні, показують, що є ще менше доказів для цього незаконного підробленого імпічменту, ніж вважалося раніше», – йдеться в повідомленні прес-секретаря президента Стефані Грішем.</p>
      <p>Зазначається, що Сондланд прямо заявляє, що «не знав (і досі не знає), коли, чому і ким була припинена допомога» Україні.</p>
      <p>За його словами, він лише «припустив», що є зв’язок з допомогою, але у нього немає чітких доказів.</p>
      <p>При цьому, додає Грішем, свідчення Волкера підтверджують, що не могло бути «послуги за послугу», тому що українці не знали про військову допомогу, утримувану на той час.</p>
      <p>«Жодна кількість непристойних упереджених заголовків в ЗМІ, які явно розраховані на те, щоб вплинути на виклад фактів, не змінює того, що президент не зробив нічого поганого», – робить висновок прес-секретар.</p>
      <p>Три комітети палати представників США у вівторок опублікували стенограми зі свідченнями, отриманими в межах процедури імпічменту президента США від Сондланда і Волкера.</p>
      <p>«Зі свідчень ясно випливає, що в обмін на заяву (про те, що уряд України веде розслідування щодо сім’ї Байденів або компанії Burisma – ІФ) Трамп надав би президенту України зустріч в Білому домі, яку той прагнув отримати, а потім мільйони доларів критично необхідної військової допомоги», – йдеться в заяві керівників комітетів з розвідки, закордонних справ та безпекового нагляду.</p>
      <p><a href="https://zik.ua/news/2019/10/24/tramp_tysnuv_na_zelenskogo_shche_do_inavguratsii__associated_press_1675237">Нагадаємо</a>, восени 2019 року в США розгорівся політичний скандал навколо телефонної розмови Трампа із Зеленським. Причиною стали публікації ЗМІ, в яких з посиланнями на інформатора йшлося, що Трамп нібито чинив тиск на Зеленського, домагаючись початку розслідування щодо діяльності в Україні одного з основних кандидатів в президенти США від Демократичної партії Джо Байдена і його сина Хантера.</p>
      <p>В результаті «українського скандалу» демократи в палаті представників 24 вересня ініціювали процедуру імпічменту Трампа.</p>
      <related>
        <h4>читайте також</h4>
        <a href="https://zik.ua/news/2019/10/05/tramp_prykazav_zvilnyty_chastynu_spivrobitnykiv_rady_natsbezpeky__bloomberg_1661485"/>
        <a href="https://zik.ua/news/2019/09/30/u_aparati_bilogo_domu_planuyut_strategiyu_reaguvannya_na_zagrozy_impichmentu_1657265"/>
        <a href="https://zik.ua/news/2019/05/02/tramp_pryynyav_u_bilomu_domi_tayvanskogo_milyardera_terri_gou__zmi_1563741"/>
        <a href="https://zik.ua/news/2019/02/14/tramp_zaminyv_stymulyator_gry_v_golf_u_bilomu_domi_vyklavshy_50_tysyach_1509643"/>
      </related>
    </article>
  </body>
</html>