<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/prijeli-ljubljancana-ki-je-izsiljeval-v-postojni-v"/>
    <meta property="og:site_name" content="Primorske novice"/>
    <meta property="article:published_time" content="2019-11-06T09:51:20+00:00"/>
    <meta property="og:title" content="Prijeli Ljubljančana, ki je izsiljeval v Postojni, v stanovanju je hranil skoraj kilogram heroina"/>
    <meta property="og:description" content="Konec oktobra so v Pivki prijeli 27-letnega Ljubljančana, ki je v začetku oktobra z nožem in pištolo grozil ter izsiljeval dva moška z območja Postojne, so sporočili iz koprske policijske uprave. Tudi ob prijetju je pri sebi imel pištolo. Med hišno preiskavo so našli tudi večjo količino droge, s prodajo katere bi zaslužil približno 40.000 evrov."/>
  </head>
  <body>
    <article>
      <h1>Prijeli Ljubljančana, ki je izsiljeval v Postojni, v stanovanju je hranil skoraj kilogram heroina</h1>
      <address><time datetime="2019-11-06T09:51:20+00:00">06 Nov 2019, 09:51</time> by <a rel="author">Spletno uredništvo</a></address>
      <p>
        <b>Konec oktobra so v Pivki prijeli 27-letnega Ljubljančana, ki je v začetku oktobra z nožem in pištolo grozil ter izsiljeval dva moška z območja Postojne, so sporočili iz koprske policijske uprave. Tudi ob prijetju je pri sebi imel pištolo. Med hišno preiskavo so našli tudi večjo količino droge, s prodajo katere bi zaslužil približno 40.000 evrov.</b>
      </p>
      <figure>
        <img src="https://static.primorske.si/foto/highres/gnweb/718575_255-droga.jpg"/>
        <figcaption>Med hišno preiskavo v stanovanju, ki ga je občasno uporabljal Ljubljančan, so našli skoraj kilogram heroina in približno 3,5 kilograma še neznane prašnate snovi, s katero je najverjetneje mešal drogo. Foto: PU Koper</figcaption>
      </figure>
      <p><b>PIVKA</b> &gt; Ker so sklepali, da je osumljeni lahko nevaren in oborožen, so pri njegovem prijetju poleg policistov PP Postojna sodelovali tudi koprski kriminalisti. Domneva policistov je bila pravilna, saj je 27-letnik ob prijetju imal pri sebi pištolo znamke Beretta, za katero ne poseduje nobenih uradnih dovoljenj.</p>
      <p>27-letnemu Ljubljančanu, ki so ga utemeljeno osumili izsiljevanja, so postojnski policisti prišli na sled v oktobru. Ljubljančan je mlajšega moškega iz Postojne izsiljeval za manjši namišljen denarni dolg ter pri tem izsiljevanje večkrat podkrepil z raznimi grožnjami, med katerimi je omenjal tudi orožje. O njem so še izvedeli, da je drugega moškega z območja Postojne s pestjo udaril v obraz in mu poškodoval ličnico.</p>
      <p>Na podlagi odredbe sodišča so policisti in kriminalisti v Postojni opravili hišno preiskavo stanovanja, ki ga Ljubljančan občasno uporablja, in osebnega avtomobila. Našli in zasegli so nož, s katerim je grozil, ter večjo hišno količino prepovedane droge. V stanovanju je hranil skoraj kilogram heroina in približno 3,5 kilograma še neidentificirane prašnate snovi. Kriminalisti sumijo, da jo je uporabljal za mešanje s heroinom z namenom povečanja količine. Zasegli so tudi večjo količino gotovine in razne pripomočke (elektronske vage, ročno kovinsko stiskalnico s kalupom …), namenjene pakiranju in nadaljnjemu razpečevanju droge.</p>
      <p>Vrednost zasežene droge (brez dodane primesi) bi na trgu znašala približno 40.000 evrov.</p>
      <p>Ljubljančana, ki je bil v preteklosti že obravnavan zaradi premoženjskih deliktov in nasilja (zaradi napada na uradno osebo, ko ta opravlja naloge varnosti, je bil tudi obsojen), so na podlagi vseh zbranih obvestil in dokazov 29. oktobra prijeli in ga dan zatem s kazensko ovadbo privedli k preiskovalnemu sodniku v Kopru, ki je zanj odredil pripor.</p>
    </article>
  </body>
</html>