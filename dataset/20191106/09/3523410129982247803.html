<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638433/%DB%B7%DB%B5-%D8%AF%D8%B1%D8%B5%D8%AF-%D8%AC%D8%A7%D9%85%D8%B9%D9%87-%D8%A7%DB%8C%D8%B1%D8%A7%D9%86%DB%8C-%DA%AF%D8%B1%D9%81%D8%AA%D8%A7%D8%B1-%D9%85%DB%8C%DA%A9%D8%B1%D9%88%D8%A8-%D9%87%D9%84%DB%8C%DA%A9%D9%88%D8%A8%D8%A7%DA%A9%D8%AA%D8%B1%DB%8C-%D9%87%D8%B3%D8%AA%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T09:16:00+00:00"/>
    <meta property="og:title" content="۷۵ درصد جامعه ایرانی گرفتار میکروب هلیکوباکتری هستند"/>
    <meta property="og:description" content="فوق تخصص گوارش وکبد، با عنوان این مطلب که ۷۵ درصد جامعه ایرانی مبتلا به هلیکوباکترپیلوری هستند، گفت: در سه دسته از افراد درمان باید با دقت انجام شود."/>
  </head>
  <body>
    <article>
      <h1>
        <a href="https://www.bultannews.com/fa/news/638433/%DB%B7%DB%B5-%D8%AF%D8%B1%D8%B5%D8%AF-%D8%AC%D8%A7%D9%85%D8%B9%D9%87-%D8%A7%DB%8C%D8%B1%D8%A7%D9%86%DB%8C-%DA%AF%D8%B1%D9%81%D8%AA%D8%A7%D8%B1-%D9%85%DB%8C%DA%A9%D8%B1%D9%88%D8%A8-%D9%87%D9%84%DB%8C%DA%A9%D9%88%D8%A8%D8%A7%DA%A9%D8%AA%D8%B1%DB%8C-%D9%87%D8%B3%D8%AA%D9%86%D8%AF">۷۵ درصد جامعه ایرانی گرفتار میکروب هلیکوباکتری هستند</a>
      </h1>
      <h2>فوق تخصص گوارش وکبد، با عنوان این مطلب که ۷۵ درصد جامعه ایرانی مبتلا به هلیکوباکترپیلوری هستند، گفت: در سه دسته از افراد درمان باید با دقت انجام شود.</h2>
      <address><time datetime="2019-11-06T09:16:00+00:00">06 Nov 2019, 09:16</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حافظ تیرگر فاخری، با اشاره به اینکه حدود نیمی از مردم دنیا مبتلا به <b>هلیکوباکترپیلوری</b> هستند، افزود: افرادی که سابقه فامیلی سرطان معده در بستگان درجه یک خود دارند یا مبتلا به زخم اثنا عشر هستند یا تغییرات پیش سرطانی در آندوسکوپی آنها مشخص شده باید حتماً درمان هلیکوباکتر با دقت برای آنها انجام گیرد.   وی در نوزدهمین <b>کنگره گوارش و کبد ایران</b> در ارتباط با موضوع هلیکوباکتری، اظهار داشت: حدود ۷۵ درصد از آحاد جامعه ایرانی این میکروب در<b> معده</b> آنها وجود دارد که به علت اکتسابی از محیط یا اطرافیان این میکروب وارد معده آنها شده است.   فاخری افزود: در ۱۰ سال ابتدایی عمر بیشترین دلیل ابتلا به میکروب هلیکوباکتری عوامل درون خانوادگی است و مادر با بوسیدن کودک امکان انتقال بزاق دهان به دهان فرزندش وجود دارد یا حتی مزه کردن غذای کودک می‌تواند به راحتی سبب انتقال این میکروب از مادر به کودک شود.   این فوق تخصص گوارش و کبد ادامه داد: هر چقدر سطح بهداشت در جامعه و خانواده بیشتر باشد احتمال اینکه افراد مبتلا به میکروب هلیکوباکتر شوند نیز کمتر خواهد بود و به طور کلی در جوامع در حال توسعه ۷۰ تا ۸۰ درصد افراد و در کشورهای پیشرفته حدود ۳۰ تا ۵۰ درصد افراد ممکن است مبتلا به میکروب هلیکوباکتر باشد و به طور کلی بر اساس آمار سازمان بهداشت جهانی در کل دنیا حدود ۵۰ درصد افراد جهان این میکروب وارد معده آنها شده است.   استاد دانشگاه علوم پزشکی مازندران خاطرنشان کرد: در ۷۷ درصد مبتلایان، هلیکوباکتر مشکلی برای فرد ایجاد نمی‌کند و تنها در ۲۳ درصد افراد ممکن است دردسرساز شود که ۲۰ درصد آن در ابتلا به زخم معده و اثنی عشر،  ۲ درصد در سرطان معده و یک درصد در لنفوم معده می‌تواند تاثیر داشته باشد و سبب ابتلای فرد به این بیماری‌ها شود.   وی بیان داشت: زمانی که میکروب هلیکوباکتر سبب زخم معده شود باید جهت درمان هلیکوباکتر به غیر از درمان زخم معده اقدام شود و در غیر این صورت در شرایط عمومی درمان برای هلیکوباکتر انجام نمی‌گیرد چرا که این مسئله علاوه بر اینکه هزینه به همراه دارد سبب می‌شود که فرد با عوارض دارویی نیز همراه شود چرا که در خط نخست درمان ترکیب سه تا چهار آنتی بیوتیک به مدت ۱۰ تا ۱۴ روز نیاز است.   وی یادآور شد: حتی در ۲۰ درصد افراد ممکن است وضعیت مقاومت در مقابل درمان آنتی بیوتیک ایجاد شود در مواقعی نیز درمان هلیکوباکتر می تواند سبب از بین رفتن میکروب‌های روده باریک شود در حالی که این میکروب ها برای بدن مفید هستند و مزایای زیادی به همراه دارند بنابراین درمان هلیکوباکتر باید بسیار حساب شده و با دقت انجام گیرد و همه این مباحث در نوزدهمین کنگره گوارش و کبد ایران با حضور اساتید و صاحبنظران برجسته مورد بحث و گفتگو قرار خواهد گرفت.   استاد دانشگاه علوم پزشکی مازندران تاکید کرد: افرادی که  در بستگان درجه یک خود فرد مبتلا به سرطان معده داشته باشند باید درمان هلیکوباکتری آنها حتماً مورد بررسی قرار گیرد و حتی اگر فرد مقابل درمان آنتی بیوتیک در خط نخست درمان مقاومت نشان داد خط دوم درمان با آنتی بیوتیک را برای آن لحاظ کرد.   فاخری خاطرنشان کرد: افرادی که دچار زخم معده و اثنی عشر هستند و یا در انجام آندوسکوپی پزشک متوجه تغییرات پیش سرطانی در معده آنها شده نیز باید درمان هلیکوباکتری آنها حتماً انجام گیرد.</p>
    </article>
  </body>
</html>