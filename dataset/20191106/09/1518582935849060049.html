<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/pagamenti-digitali-millennial-italiani-indietro-oltre-il-34-usa-il-contante-per-piu-di-una-transazione-al-giorno/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-06T09:50:45+00:00"/>
    <meta property="og:title" content="Pagamenti digitali: millennial italiani indietro, oltre il 34% usa il contante per più di una transazione al giorno"/>
    <meta property="og:description" content="I pagamenti digitali piacciano ai millennial italiani visto che circa il 75% utilizza uno strumento di pagamento elettronico. A dirlo la ricerca “A Cashless Society? European Millennials Attitudes Towards Electronic Payments”, realizzata da Think Young, in partnership con Fondazione De Gasperi, che analizza l’utilizzo degli strumenti di pagamento digitale da parte dei millennials, attraverso le risposte di oltre 2000 intervistati, dai 18 ai 29 anni, in cinque Paesi europei: Germania, Francia, Italia, Polonia e Spagna. Millennial italiani i più frequenti utilizzatori del contante Dallo studio emerge che oggi solo un giovane europeo su quattro utilizza il contante ogni giorno. Circa il 75% degli intervistati utilizza infatti uno strumento di pagamento elettronico, spaziando tra le molteplici tecnologie digitali presenti sul mercato. Secondo l’indagine la conoscenza degli strumenti di pagamento elettronico è molto elevata tra i giovani italiani, con una percentuale del 97%. Nel dettaglio il 29% li utilizza più volte…"/>
  </head>
  <body>
    <article>
      <h1>Pagamenti digitali: millennial italiani indietro, oltre il 34% usa il contante per più di una transazione al giorno</h1>
      <address><time datetime="2019-11-06T09:50:45+00:00">06 Nov 2019, 09:50</time> by <a rel="author">Alessandra Caparello</a></address>
      <p>I <b>pagamenti digitali</b> piacciano ai millennial italiani visto che circa il 75% utilizza uno strumento di pagamento elettronico. A dirlo la ricerca <i>“A Cashless Society? European Millennials Attitudes Towards Electronic Payments</i>”, realizzata da Think Young, in partnership con Fondazione De Gasperi, che analizza l’utilizzo degli strumenti di pagamento digitale da parte dei millennials, attraverso le risposte di oltre 2000 intervistati, dai 18 ai 29 anni, in cinque Paesi europei: Germania, Francia, Italia, Polonia e Spagna.</p>
      <h3>Millennial italiani i più frequenti utilizzatori del contante</h3>
      <p>Dallo studio emerge che oggi solo<b> un giovane europeo su quattro utilizza il <a href="https://www.wallstreetitalia.com/search/contante/">contante</a></b> ogni giorno. Circa il 75% degli intervistati utilizza infatti uno strumento di <a href="https://www.wallstreetitalia.com/search/pagamenti+elettronici/"><b>pagamento elettronico</b></a>, spaziando tra le molteplici tecnologie digitali presenti sul mercato.</p>
      <p>Secondo l’indagine la conoscenza degli strumenti di pagamento elettronico è molto elevata tra i giovani italiani, con una percentuale del 97%. Nel dettaglio il 29% li utilizza più volte al giorno mentre il 46% almeno una volta sola, per un 75% complessivo di utilizzo quotidiano, dato di poco inferiore all’utilizzo del contante: 44% più volte al giorno e 40% almeno una volta, per un 84% complessivo di utilizzo quotidiano.<br/>Le categorie di spesa per cui vengono prevalentemente utilizzati i sistemi di pagamento elettronico sono le spese quotidiane in negozi fisici (con una maggior diffusione al Nord e Centro Italia, soprattutto da coloro che utilizzano prevalentemente le carte di debito) e per acquisti online (con una maggior diffusione al Sud, soprattutto da dagli utilizzatori prevalenti di digital wallet, ossia portafogli digitali).</p>
      <blockquote> “Il motivo di questa radicale adozione è da ricercarsi nella consapevolezza verso i nuovi strumenti finanziari da parte delle nuove generazioni, a volte più consolidata che negli adulti – ha affermato <i><b>Francesco Luongo</b>, presidente della coalizione Consumer For Digital Payment (C4DiP)</i> – I giovani europei hanno una sensibilità e una fiducia maggiore nei confronti delle nuove tecnologie che non vedono con sospetto, ma al contrario credono nella loro sicurezza ed efficacia.<br/>Per questo, come sottolinea l’indagine,<b> sono i ragazzi tra i 18 e i 23 anni quelli che utilizzano con maggior frequenza i pagamenti digitali</b> (…)<br/>Secondo l’indagine i giovani italiani utilizzano questi strumenti perché di semplice utilizzo, efficaci e sicuri. Tuttavia, a causa soprattutto di un basso interesse dei nostri giovani in materia economica, i <b>millennial italiani</b> sono i più frequenti utilizzatori del contante, oltre il 34% di loro lo utilizzano per più di una transazione al giorno. “Emerge nuovamente il profondo gap che sta scontando il nostro Paese, in cui manca una vera<b> educazione finanziaria</b> che vada ad orientare i giovani, ma non solo, verso gli strumenti finanziari, sensibilizzandoli su questi temi per comprenderne le potenzialità.”</blockquote>
      <h3>I pagamenti digitali nel futuro secondo i giovani</h3>
      <p>Almeno il 45% degli intervistati inoltre è convinto che la tecnologia contactless contribuirà in maniera significativa alla diffusione dell’utilizzo dei sistemi di pagamento elettronico: i fattori cruciali per un maggiore utilizzo di questi strumenti riguardano soprattutto la facilità (70%) e la velocità di utilizzo (62%) e, in seconda battuta, la maggiore sicurezza rispetto al contante (43%).</p>
      <p>“Sebbene i giovani capiscano le potenzialità di questi strumenti non vogliono assolutamente dar per scontato il fattore sicurezza. Per tale motivo, per portare ad una maggior adozione degli e-payment, le aziende dovranno adottarsi di nuove tecnologie di sicurezza, tra cui spicca il riconoscimento biometrica, attraverso impronta digitale o facciale”.</p>
      <figure>
        <img src="https://www.wallstreetitalia.com/app/uploads/2019/11/cattura.jpg"/>
      </figure>
      <figure>
        <img src="https://www.wallstreetitalia.com/app/uploads/2019/11/cattura1-1.jpg"/>
      </figure>
    </article>
  </body>
</html>