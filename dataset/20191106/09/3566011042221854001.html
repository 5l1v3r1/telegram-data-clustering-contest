<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545087.html/%D8%AA%D8%AD%D8%B1%DB%8C%D9%85-%D8%AF%D8%A7%D8%B1%D9%88%DB%8C%DB%8C-%D8%A7%DB%8C%D8%B1%D8%A7%D9%86--%D8%B3%DB%8C%D8%A7%D8%B3%D8%AA%DB%8C-%D9%86%D8%A7%D8%AA%D9%88%D8%A7%D9%86-%D8%AF%D8%B1-%DA%AF%D8%B3%D8%AA%D8%B1%D8%B4-%D8%AE%D8%AF%D9%85%D8%A7%D8%AA-%D8%AF%D8%B1%D9%85%D8%A7%D9%86%DB%8C--%D9%BE%D8%B1%D8%AF%D8%A7%D8%AE%D8%AA-%D8%AD%D9%82-%D8%A8%DB%8C%D9%85%D9%87-%D8%AA%D9%88%D8%B3%D8%B7-%D8%A7%D9%81%D8%B1%D8%A7%D8%AF-%D8%AA%D8%AD%D8%AA-%D9%BE%D9%88%D8%B4%D8%B4-%D8%A8%DB%8C%D9%85%D9%87-%D8%B3%D9%84%D8%A7%D9%85%D8%AA-%D8%A7%D8%B2-%D8%A7%D8%A8%D8%AA%D8%AF%D8%A7%DB%8C-%D8%B3%D8%A7%D9%84-99"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-06T09:58:00+00:00"/>
    <meta property="og:title" content="تحریم دارویی ایران؛ سیاستی ناتوان در گسترش خدمات درمانی/ پرداخت حق بیمه توسط افراد تحت پوشش بیمه سلامت از ابتدای سال 99"/>
    <meta property="og:description" content="رئیس اداره کل بیمه سلامت استان کرمان گفت: نوسانات قیمت دارو و لوازم پزشکی از وضعیت اقتصادی کشور تبعیت می کند و تحریم تاثیر چندانی بر کمبود دارو در کشور نداشته چرا که بیش از 95 درصد داروی مورد نیاز کشور در داخل تولید می شود."/>
  </head>
  <body>
    <article>
      <h1>تحریم دارویی ایران؛ سیاستی ناتوان در گسترش خدمات درمانی/ پرداخت حق بیمه توسط افراد تحت پوشش بیمه سلامت از ابتدای سال 99</h1>
      <h2>رئیس اداره کل بیمه سلامت استان کرمان مطرح کرد؛</h2>
      <address>
        <time datetime="2019-11-06T09:58:00+00:00">06 Nov 2019, 09:58</time>
      </address>
      <p>رئیس اداره کل بیمه سلامت استان کرمان گفت: نوسانات قیمت دارو و لوازم پزشکی از وضعیت اقتصادی کشور تبعیت می کند و تحریم تاثیر چندانی بر کمبود دارو در کشور نداشته چرا که بیش از 95 درصد داروی مورد نیاز کشور در داخل تولید می شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمد جعفری رئیس اداره کل بیمه سلامت استان کرمان در گفتگو با خبرنگار <a href="http://armanekerman.ir/">راه آرمان</a> اظهار داشت: بیش از 60 درصد از جمعیت بیمه شدگان استان کرمان در قالب صندوق های مختلف پوششی دارای دفترچه بیمه سلامت هستند.</p>
      <p>وی افزود: ازآبان ماه سال جاری تغییراتی در بیمه سلامت اعمال خواهد شد، در صندوق کارمندی، قشرمددجویان و خانواده شهدا تغییری صورت نگرفته است و تغییرات شامل افرادی است که در دهک های پایین جامعه قرار دارند و از پوشش بیمه ای خاصی برخوردار نیستند، از این رو این افراد تحت پوشش اجباری بیمه مبتنی بر وسع خانواده قرار خواهند گرفت.</p>
      <p>رئیس اداره کل بیمه سلامت استان کرمان مطرح کرد: این افراد می توانند با ثبت نام در سامانه ما و تعیین سطح درآمدی آن ها توسط وزارت رفاه دفترچه بیمه رایگان دریافت کنند همچنین افرادی که در دهک های بالا قرار می گیرند در سال 99 موظف به پرداخت کامل حق بیمه توسط خود فرد هستند.</p>
      <p>
        <b>1 میلیون و 800 هزار نفر در استان تحت پوشش بیمه سلامت هستند</b>
      </p>
      <p>جعفری یادآور شد: البته در سال 98 هیچ تغییری در این زمینه اعمال نمی شود، با توجه به اینکه 1 میلیون و 800 هزار نفر تحت پوشش بیمه سلامت  در استان هستند می توانند بر حسب نیاز خود برای تمدید دفترچه بیمه اقدام کنند و برای آن ها تمدید اعتبار 6 ماهه در نظر گرفته می شود تا داده های دهک های جامعه در اطلاعات خانوارها مشخص شود.</p>
      <p>چندی پیش جعفری در همایشی از گرانی دارو در استان کرمان سخن به میان آورد و گفت: هر نسخه دارویی که در کرمان تجویز می شود 53 هزار تومان هزینه دارد این در حالی است که میانگین کشوری آن 42 هزار تومان است.</p>
      <p>رئیس اداره کل بیمه سلامت استان در پاسخ به چرایی این مطلب عنوان کرد: موضوع مطرح شده در مراحل ابتدایی قرار دارد و دلایل اصلی آن هنوز مشخص نشده است از این رو نیازمند واکاوی بیشتر مسئولان مربوطه است.</p>
      <p>وی ابراز داشت: البته باید مشخص شود که این افزایش قمیت در در چه بخش هایی بوده است و در کدام شهرستان رواج بیشتری دارد همچنین پزشکان تجویز کننده این نسخ باید مشخص شوند چرا که امکان دارد این گرانی مربوط به داروهای بیماران صعب العلاج باشد.</p>
      <p>
        <b>بیش از 95 درصد داروی مورد نیاز کشور تولید داخل است</b>
      </p>
      <p>جعفری تاکید کرد: استان کرمان تامین کننده داروی بیماران صعب العلاج استان های هرمزگان و سیستان و بلوچستان است از این رو امکان دارد تامین داروی مورد نیاز این استان ها که مازاد بر نیاز استان است سبب گران شدن نسخه های دارویی در استان کرمان نسبت به سایر استان ها گردد.</p>
      <p>رئیس اداره کل بیمه سلامت استان کرمان ادامه داد: در حال حاضر کمبود دارو در استان وجود ندارد و هر هفته جلسه کنترل دارو در استان با حضور مسئولان دانشگاه علوم پزشکی برگزار شده و موارد گزارش شده بررسی و تامین می شود.</p>
      <p>وی عنوان کرد: در حال حاضر برخی نمونه های انسولین در استان دچار کمبود شده است که قابلیت جایگزینی با نمونه های داخلی با تجویز پزشک مربوطه را دارد و توسط شرکت های دارویی تامین شده است.</p>
      <p>جعفری در ارتباط با تاثیر تحریم دارویی بر حوزه درمان به خبرنگار ما گفت: نوسانات قیمت دارو و لوازم پزشکی از وضعیت اقتصادی کشور تبعیت می کند و تحریم تاثیر چندانی بر کمبود دارو در کشور نداشته چرا که بیش از 95 درصد داروی مورد نیاز کشور در داخل تولید می شود و داروهای خارجی که نیاز بیماران صعب العلاج است تا حد امکان تامین می شود.</p>
      <p>
        <b>خدمت رسانی بیش از 500 دندانپزشک و پزشک خانواده در روستاهای استان کرمان</b>
      </p>
      <p>رئیس اداره کل بیمه سلامت استان کرمان یادآور شد: استان کرمان به نسبت سه سال گذشته کمبودی در حوزه درمان ندارد، بیش از 500 ماما، دندانپزشک و پزشک خانواده در روستاها مستقر هستند و در قالب طرح پزشک خانواده به افراد خدمات رسانی می کنند.</p>
      <p>وی افزود: از این رو هیچ گونه نگرانی در خصوص تامین نیروی انسانی متخصص، تکنولوژی و مواد اولیه مورد نیاز بیمارستان ها وجود ندارد، 5 دانشگاه علوم پزشکی در استان وجود دارد که به صورت منطقه ای از حوزه استحفاظی خود حمایت می کنند.</p>
      <p>جعفری تاکید کرد: در شش ماهه ابتدایی سال 97 با توجه به نوسانات شدید ارز، مشکلاتی در حوزه درمان ایجاد شد اما در سال 98 حوزه درمان استان وضعیت ثابتی پیدا کرده، لوازم و داروی مورد نیاز بیماران در بیمارستان ها موجود است و نیازی به تهیه اقلام مورد نیاز توسط بیمار از خارج بیمارستان نیستند.</p>
      <p>رئیس اداره کل بیمه سلامت استان کرمان در پایان خاطرنشان کرد: لازم به ذکر است که اتخاذ تحریم های دارویی نتوانسته به حوزه درمان آسیبی وارد کند و با قدرت بیشتری رسیدگی به امور بیماران در کشور پیگیری می شود.</p>
      <p>انتهای پیام/</p>
    </article>
  </body>
</html>