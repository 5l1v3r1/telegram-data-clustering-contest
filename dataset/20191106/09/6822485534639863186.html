<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980815058.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-06T09:54:00+00:00"/>
    <meta property="og:title" content="بیانیه بیش از ۲۲۰ نماینده مجلس خطاب به رییس جمهور در دفاع از بودجه صداوسیما"/>
    <meta property="og:description" content="به گزارش باشگاه خبرنگاران جوان، یوسف نژاد عضو هیئت رئیسه مجلس نامه ۲۲۲ نماینده مجلس به حجت الاسلام روحانی رئیس جمهور درباره بودجه صدا و سیما به شرح زیر قرائت کرد:"/>
  </head>
  <body>
    <article>
      <h1>بیانیه بیش از ۲۲۰ نماینده مجلس خطاب به رییس جمهور در دفاع از بودجه صداوسیما</h1>
      <address>
        <time datetime="2019-11-06T09:54:00+00:00">06 Nov 2019, 09:54</time>
      </address>
      <p>۲۲۲ نماینده از رئیس جمهور خواستند تا ۰/۷ درصد بودجه عمومی را بر اساس قانون باید برای صدا و سیما در لایحه بودجه قرار دهد.</p>
      <p>به گزارش باشگاه خبرنگاران جوان، یوسف نژاد عضو هیئت رئیسه مجلس نامه ۲۲۲ نماینده مجلس به حجت الاسلام روحانی رئیس جمهور درباره بودجه صدا و سیما به شرح زیر قرائت کرد:</p>
      <p>احتراماً همانگونه که مستحضرید نظام سلطه در مصاف رسانه‌ای نابرابر و با راه‌اندازی حدود ۲۹۰ ماهواره شبکه‌ای معاند فارسی زبان، به عیان، فرهنگ، اقتصاد و سیاست نظام مقدس جمهوری اسلامی ایران را هدف قرار داده و این در حالی است که در هیچ جای جهان سابقه ندارد به زبان مردم یک کشور، علیه آن کشور در چنین حجم و تعدادی محتوای رسانه‌ای تولید شود.</p>
      <p>شایان ذکر است در شرایطی که کل منابع بودجه‌ای سازمان صدا و سیما در قوانین سنواتی، کمتر از ۵۰ درصد بودجه یک شبکه کمپانی BBC است، این سازمان بیش از ۱۵۰ شبکه تلویزیونی ملی، استانی، منطقه‌ای و بین‌المللی را اداره می‌کنند. عملکرد مراکز استانی این سازمان در سراسر کشور برای تقویت همدلی و هم‌زبانی ملی قابل تقدیر است و شبکه‌های بین‌المللی همچون العالم، پرس تی‌وی، هیسپان‌تی‌وی و ... در معرفی دستاورد‌های انقلاب اسلامی از سطح تأثیرگذاری بالا و قابل توجهی برخوردارند.</p>
      <p>متأسفانه در سال‌های اخیر کاهش سهم دولت در تأمین بودجه این سازمان به کمتر از ۵۰ درصد، تکلیف این سازمان به فروش بیشتر تبلیغات بازرگانی را به همراه داشته است که لاجرم در شرایط کنونی فرصت فراهم کردن آرایش رسانه‌ای مورد نیاز در جبهه جنگ نرم را دشوار کرده است.</p>
      <p>از سوی دیگر روند تهیه سریال‌های فاخر، الف ویژه و نیز انیمیشن در شبکه‌های سراسری معطل مانده و رسالت رسانه ملی در فرهنگ‌سازی از تاریخ کهن این مرز و بوم، معارف والای اسلامی و ریشه‌های انقلاب اسلامی با کندی مواجه شده است. همچنین فرایند تکمیل پوشش دیجیتال و سیگنال رسانی به ویژه در مناطق مرزی از اولویت‌های مهمی است که به دلیل مسائل مالی متوقف مانده است؛ لذا نظر به بررسی لایحه بودجه سال ۱۳۹۹ کل کشور در دولت و نیز اجرای نشدن ماده ۹۳ قانون برنامه ششم توسعه مبنی بر اقتصاد ۰/۷ درصد بودجه عمومی به سازمان صدا و سیمای جمهوری اسلامی ایران، در لوایح سنوات گذشته بدین وسیله تاکید می‌شود دستور فرمایید قانون مصوب مجلس مورد احترام و اجرای مبادی مربوطه در تنظیم لایحه بودجه سال آینده قرار گیرد.</p>
      <p>پیشاپیش از حسن توجه و دستور قاطع و عادل جناب عالی تشکر و قدردانی می‌کنیم.</p>
    </article>
  </body>
</html>