<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/rekonstrukciya-shulyavskogo-mostu-na-finishniy-pryamiy-u-klichka-obicyayut-vidkriti-do-novogo-roku-638057.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-06T09:50:11+00:00"/>
    <meta property="og:title" content="Реконструкція Шулявського мосту на фінішній прямій: у Кличка обіцяють відкрити до Нового року"/>
    <meta property="og:description" content="Найскладнішу частину реконструкції Шулявського шляхопроводу вже виконано"/>
  </head>
  <body>
    <article>
      <h1>Реконструкція Шулявського мосту на фінішній прямій: у Кличка обіцяють відкрити до Нового року</h1>
      <address>
        <time datetime="2019-11-06T09:50:11+00:00">06 Nov 2019, 09:50</time>
      </address>
      <h4>Найскладнішу частину реконструкції Шулявського шляхопроводу вже виконано</h4>
      <p>Мер Києва, кризовий менеджер Максим Бахматов гарантує, що до кінця цього року буде завершена реконструкція Шулявського шляхопроводу і його відкриють для руху транспорту.</p>
      <p>За його словами, найскладніша частина реконструкції Шулявського мосту вже зроблена.</p>
      <p>«Ви побачите, що до Нового року міст поїде», - пообіцяв Бахматов в <a href="https://www.youtube.com/watch?v=9H6lOdwX940">інтерв’ю</a> Bihus.Info.</p>
      <p>«Перекрити проспект Перемоги і накрити - там 36 на 60 метрів - цю байду за один день, за два дня - це саме головне», - пояснив він.</p>
      <p>На думку Бахматова, затримка із будівництвом мосту відбувалася через кримінальні проблеми навколо компаній з групи «Укрбуд». Мовляв, власнику і співробітникам було не до будівництва.</p>
      <p>Нагадаємо, фактичному власнику компанії «Укрбуд Девелопмент» <a href="https://glavcom.ua/news/sud-zaareshtuvav-eksnardepa-mikitasya-ta-priznachiv-zastavu-u-80-mln-grn-634506.html">Максиму Микитасю НАБУ висунуло підозру</a> через сумнівний квартирний обмін з Нацгвардією.</p>
      <p>Як відомо, <a href="https://glavcom.ua/kyiv/news/klichko-vnochi-pereviriv-gotovnist-robit-po-demontazhu-shulyavskogo-shlyahoprovodu-577722.html">Шулявський шляхопровід закрили з 17 березня 2019 року на довгострокову реконструкцію</a>. За оцінками фахівців, роботи зі зведення нового шляхопроводу триватимуть 17 місяців. Загальна вартість реконструкції – 830,12 млн грн.</p>
      <p>Кияни <a href="https://glavcom.ua/kyiv/news/stolichniy-shulyavskiy-mist-pereymenuvali-na-mist-ganbi-577791.html">охрестили шляхопровід «мостом ганьби»</a>. </p>
      <p>26 вересня Кличко повідомив, що <a href="https://glavcom.ua/kyiv/news/klichko-poobicyav-shcho-shulyavskiy-shlyahoprovid-vidkriyut-do-kincya-roku-628197.html">відкрити новий Шулявський шляхопровід планують до кінця 2019 року.</a></p>
      <p>8 жовтня у КМДА повідомили, що <a href="https://glavcom.ua/kyiv/news/budivnictvo-shulyavskogo-mosta-aktivizuvalosya-u-vihidni-bude-perekrito-prospekt-peremogi--631118.html">зведення Шулявського шляхопроводу переходить в активну фазу</a>.</p>
      <p>20 жовтня <a href="https://glavcom.ua/kyiv/news/klichko-progin-novogo-shuljavskogo-mostu-vzhe-nad-prospektom-peremogi-video-633878.html">прогін нового Шулявського мосту встановили над проспектом Перемоги.</a></p>
      <p>29 жовтня Кличко повідомив, що <a href="https://glavcom.ua/kyiv/news/shulyavka-zalishitsya-bez-gazu-shcho-vidbuvajetsya-na-budivnictvi-shlyahoprovodu-foto-video-636220.html">будівельні роботи тривають на всіх ділянках реконструкції Шулявського шляхопроводу.</a></p>
      <p><a href="https://glavcom.ua/kyiv/publications/vitaliy-klichko-hochu-zasteregti-novogo-prezidenta-vid-krokiv-yaki-robiv-u-stolici-yanukovich-603674.html">В інтерв’ю «Главкому»</a> Кличко розповів, що Шулявський міст коштуватиме бюджету майже 1 мільярд гривень.</p>
      <related>
        <a href="https://glavcom.ua/kyiv/news/shulyavka-zalishitsya-bez-gazu-shcho-vidbuvajetsya-na-budivnictvi-shlyahoprovodu-foto-video-636220.html"/>
        <a href="https://glavcom.ua/kyiv/news/u-klichka-pokazali-yak-i-vden-i-vnochi-budujetsya-shulyavskiy-mist-foto-635788.html"/>
        <a href="https://glavcom.ua/kyiv/news/klichko-progin-novogo-shuljavskogo-mostu-vzhe-nad-prospektom-peremogi-video-633878.html"/>
      </related>
    </article>
  </body>
</html>