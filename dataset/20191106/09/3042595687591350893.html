<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/ble-pappa-i-all-hemmelighet/71486837"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T09:59:00+00:00"/>
    <meta property="og:title" content="Ble pappa i all hemmelighet"/>
    <meta property="og:description" content="Samuel Massie avslører barn og kjæreste."/>
  </head>
  <body>
    <article>
      <h1>Ble pappa i all hemmelighet</h1>
      <h2>Samuel Massie avslører barn og kjæreste.</h2>
      <address><time datetime="2019-11-06T09:59:00+00:00">06 Nov 2019, 09:59</time> by <a rel="author">Linn-Christin Marthinussen</a></address>
      <p>Den profilerte eventyreren, tv-profilen og foredragsholderen Samuel Massie (26) har blitt far. Det røper bergenseren overfor Dagbladet.</p>
      <p>
        <b>Familieforøkelsen kommer trolig overraskende på flere, da Massie har holdt både kjæresten og svangerskapet utenfor offentlighetens søkelys. I juli kom imidlertid hans første sønn til verden.</b>
      </p>
      <p>- Jeg kan bekrefte at vi har blitt foreldre til verdens skjønneste guttebass. Utover det ønsker jeg ikke å kommentere noe mer på nåværende tidspunkt, sier 26-åringen.</p>
      <h3>Dramatisk vending</h3>
      <p>Den gledelige kunngjøringen deles i kjølvannet av en noe utfordrende sommer rent helsemessig for 26-åringen.</p>
      <p>
        <b>I juni ble Massie innlagt på sykehus etter å <a href="https://www.dagbladet.no/kjendis/utsetter-turen-som-folge-av-akutt-sykdom/71164068">ha</a> <a href="https://www.dagbladet.no/kjendis/utsetter-turen-som-folge-av-akutt-sykdom/71164068">begynt å kaste opp blod</a>. Ei drøy uke seinere ble bestefaren Arne Ulvolden (84) <a href="https://www.dagbladet.no/kjendis/nar-jeg-blir-innlagt-skal-sa-klart-bestefar-ogsa-bli-det/71193241">innlagt på isolat på Haukeland sykehus</a>.</b>
      </p>
      <p>Der førstnevnte hadde pådratt seg <a href="https://www.dagbladet.no/kjendis/utsetter-turen-som-folge-av-akutt-sykdom/71164068">rifter i både magesekken og tarmen</a>, var bestefaren rammet av et parainfluensavirus, som er en vanlig årsak til luftveisinfeksjoner.</p>
      <p>
        <b>I august forklarte derimot den nybakte pappaen <a href="https://www.dagbladet.no/kjendis/raste-ned-i-vekt-etter-akutt-sykdom/71485424">at han var på bedringens vei</a>, og at det samme gjaldt for sønnens oldefar, Ulvolden.</b>
      </p>
      <p>Etter at sykdomsdramaet hadde lagt seg, dro duoen ut i verden på nok et eventyr i oktober. I India oppsto det derimot en tragisk situasjon da en tiger gikk til <a href="https://www.dagbladet.no/kjendis/i-sjokk-etter-dodelig-tigerangrep/71699661">angrep på en av landsbyens innbyggere Satyanarayan Pur</a>.</p>
      <h3>- Lyst på mange barn</h3>
      <p>For ett år siden fortalte Massie overfor Dagbladet at han en gang i framtida ønsket å stifte en familie.</p>
      <p>Hvorvidt det ligger en familieutvidelse i framtida for Massie og sin nåværende kjæreste, gjenstår å se. Den gang la han likevel ikke skjul på at drømmen besto av mange barn.</p>
      <p>- Jeg er kjempeglad i barn, og har lyst på mange barn. Jeg er veldig familiekjær, men det trenger ikke nødvendigvis å være «mine» barn. Det finnes nok av barn som trenger trygghet og støtte her i verden, og det er vel en del av livet det også - å lære bort alt det tidligere generasjoner har lært meg, sa han i 2018 og la til:</p>
      <p>- Samtidig er jeg forholdsvis ung fremdeles.</p>
    </article>
  </body>
</html>