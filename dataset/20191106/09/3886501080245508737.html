<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118931-nkd-preletanja-uvode-ekstremnu-desnicu-u-lokalne-parlamente?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-06T09:55:04+00:00"/>
    <meta property="og:title" content="NKD: Preletanja uvode ekstremnu desnicu u lokalne parlamente"/>
    <meta property="og:description" content="Nacionalna koalicija za decentralizaciju (NKD) upozorila je danas da  je organizovanim preletanjem odbornika i većnika širom Srbije, ekstremno-desničarska stranka &quot;Srpska desnica&quot; ušla  u lokalne parlamente, čak i lokalne vlasti, bez jednog jedinog glasa na izborima.&quot;Besmisao postojećeg izbornog sistema, u kojem glasači ne znaju zapravo za koga glasaju jer svoj glas poveravaju strankama, pretvorio se u sistem trgovine mandatima na lokalnom nivou&quot;, istakli su u NKD-u.U toj organizaciji podsećaju da je Centar za istraživanje, transparentnost i odgovornost (CRTA) od  2016. do 2019. godine registrovao da je 657 odbornika i odbornica promenilo stranku u 107 gradova i opština u Srbiji, najčešće u pravcu prelaska u vladajuće stranke.&quot;Konačna brojka je svakako daleko veća (ukupno 9.130), ali je svakako reč je o značajnom procentu odbornika u Srbiji , koji su praktično oteli glasove date njihovim partijama i listama i preneli ih drugoj stranci&quot;, navodi se u saopštenju NKD-a.Prema procenama NKD-a, oko 250.000 glasova sa…"/>
  </head>
  <body>
    <article>
      <h1>NKD: Preletanja uvode ekstremnu desnicu u lokalne parlamente</h1>
      <address>
        <time datetime="2019-11-06T09:55:04+00:00">06 Nov 2019, 09:55</time>
      </address>
      <p><b>Nacionalna koalicija za decentralizaciju (NKD) upozorila je danas da  je organizovanim preletanjem odbornika i većnika širom Srbije, ekstremno-desničarska stranka "Srpska desnica" ušla  u lokalne parlamente, čak i lokalne vlasti, bez jednog jedinog glasa na izborima.</b><br/><br/>"Besmisao postojećeg izbornog sistema, u kojem glasači ne znaju zapravo za koga glasaju jer svoj glas poveravaju strankama, pretvorio se u sistem trgovine mandatima na lokalnom nivou", istakli su u NKD-u.<br/><br/>U toj organizaciji podsećaju da je Centar za istraživanje, transparentnost i odgovornost (CRTA) od  2016. do 2019. godine registrovao da je 657 odbornika i odbornica promenilo stranku u 107 gradova i opština u Srbiji, najčešće u pravcu prelaska u vladajuće stranke.<br/><br/>"Konačna brojka je svakako daleko veća (ukupno 9.130), ali je svakako reč je o značajnom procentu odbornika u Srbiji , koji su praktično oteli glasove date njihovim partijama i listama i preneli ih drugoj stranci", navodi se u saopštenju NKD-a.<br/><br/>Prema procenama NKD-a, oko 250.000 glasova sa prošlih lokalnih izbora oteto je preletanjem i političkom trgovinom partija, suprotno izraženoj volji glasača na izborima.<br/><br/>U saopštenju se dodaje da NKD-u nije poznato da je pokrenuta bilo kakva istraga u vezi sa mogućom trgovinom uticajem koja je u Srbiji krivično delo.<br/><br/>"Po statistikama inicijative "Ko je na vlasti", iz opozicije u vlast je preletelo 28 odsto preletača, a dodatnih 35 odsto preletača je prešlo iz jedne u drugu stranku na vlasti, kao što je slučaj i sa kreiranjem nove stranke na vlasti, "Srpske desnice", naveli su u NKD-u.<br/><br/>Prema njihovim rečima, poseban problem u slučajevima preletanja u "Srpsku desnicu" jeste to što vlast očigledno orkestrira stvaranje nove ekstremističke stranke, koja javno promoviše nasilje, mržnju i "tvrdu ruku države" koja mora biti "oštrija" prema neistomišljenicima i protivnicima vlasti.<br/><br/>Kako su naveli u NKD-u, do sada je zabeležen ulazak "Srpske desnice" u lokalne samouprave najviše na jugu Srbije. Prvi slučaj ulaska ove stranke u lokalnu vlast zabeležen je jula ove godine u Vranju, a poslednji prvih dana novembra u gradskoj opštini Palilula u Nišu.<br/><br/>"Postoje indicije i da se sistem partijskog zapošljavanja u javnim institucijama koristi za "motivisanje" ljudi da predju u "Srpsku desnicu", kao i mogućnost "direktnijeg kontakta sa predsednikom Aleksandrom Vučićem, mnogo lakše nego kroz SNS strukture", kazali su u NKD-u.<br/><br/>Po mišljenju NKD-a, promena izbornog sistema u pravcu personalizacije izabranih odbornika i poslanika jedini je izlaz iz ove situacije u kojoj su političke partije zarobile politiku i institucije i gde glasači nemaju nikakav uticaj na to koga njihov glas dovodi na mesto odlučivanja.<br/><br/>"Aktuelni način biranja predstavnika gradjana doveden je do apsurda, jer glasačima niko ne garantuje da njihov glas neće u fotelje dovesti ekstremističku opciju, koja ne samo da se kosi sa njihovom voljom, već je i zloupotrebljava", istakli su u NKD-u.</p>
    </article>
  </body>
</html>