<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zalobce-chce-v-kauze-studenka-opet-nepodminene-tresty/1817749?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T09:25:00+00:00"/>
    <meta property="og:title" content="Žalobce chce v kauze Studénka opět nepodmíněné tresty"/>
    <meta property="og:description" content="Nový Jičín - Státní zástupce opět požaduje nepodmíněné tresty od tří do šesti let pro všech deset obžalovaných v kauze železničního neštěstí ve Studénce na Novojičínsku. Žalobce Aleš Kopal to dnes řekl před Okresním soudem v Novém Jičíně. Odkázal na svůj závěrečný návrh ze září 2017. Tehdy navrhoval všechny uznat vinnými z obecného ohrožení a udělit jim i tresty zákazu činnosti. Nehoda se stala v roce 2008. Osm lidí ji nepřežilo, desítky dalších utrpěly zranění a vznikla škoda kolem 180 milionů korun."/>
  </head>
  <body>
    <article>
      <h1>Žalobce chce v kauze Studénka opět nepodmíněné tresty</h1>
      <address><time datetime="2019-11-06T09:25:00+00:00">06 Nov 2019, 09:25</time> by <a rel="author" href="http://www.ctk.cz/" target="_blank">ČTK</a></address>
      <p>Nový Jičín - Státní zástupce opět požaduje nepodmíněné tresty od tří do šesti let pro všech deset obžalovaných v kauze železničního neštěstí ve Studénce na Novojičínsku. Žalobce Aleš Kopal to dnes řekl před Okresním soudem v Novém Jičíně. Odkázal na svůj závěrečný návrh ze září 2017. Tehdy navrhoval všechny uznat vinnými z obecného ohrožení a udělit jim i tresty zákazu činnosti. Nehoda se stala v roce 2008. Osm lidí ji nepřežilo, desítky dalších utrpěly zranění a vznikla škoda kolem 180 milionů korun.</p>
      <slideshow>
        <figure>
          <img src="https://i3.cn.cz/6/1573035080_P201911060465201.jpg"/>
        </figure>
        <figure>
          <img src="https://i3.cn.cz/6/1573035034_P201911060464301.jpg"/>
        </figure>
        <figure>
          <img src="https://i3.cn.cz/6/1573034890_P201911060461301.jpg"/>
        </figure>
        <figure>
          <img src="https://i3.cn.cz/6/1550566472_P201902190255801.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=125">Fotogalerie: Vlakové neštěstí ve Studénce</a>
        </figcaption>
      </slideshow>
      <p>"Co se týče výše trestu je v návrhu obžaloby zohledněna i délka trvání hlavního líčení," uvedl Kopal. Podle něj vinu obžalovaných potvrzují znalecké posudky. Hned po něm se slova ujal Radek Ondruš, jenž u soudu zastupuje stavební společnost Bögl a Krýsl, která se na stavbě podílela. Podle něj se nepodařilo zjistit proč most spadl. "Je jen několik variant," řekl.</p>
      <p>Podle něj před soudem stojí pouze "okrajoví a bezvýznamní pachatelé". "Skuteční hlavní viníci celé nehody se vyhnou potrestání," řekl Ondruš. Jde například o pracovníky, kteří na stavbě měli na starost bezpečnost a ochranu, projektanty a odpovědné úředníky Moravskoslezského kraje.</p>
      <p>Nehoda se stala 8. srpna 2008. Na trať ve Studénce spadl rekonstruovaný silniční most a do jeho trosek narazil mezinárodní rychlík Comenius. Na místě zahynuli dva muži a čtyři ženy, dva zranění zemřeli později.</p>
      <p>Státní zástupce v případu obžaloval deset lidí z obecného ohrožení. Novojičínský soud je původně viny zprostil, protože se podle něj neprokázalo, že za havárii mohli právě oni. Odvolací Krajský soud v Ostravě ale rozsudek loni v září zrušil a věc do Nového Jičína vrátil.</p>
      <p>Novojičínský soud v srpnu v obnoveném líčení ukončil dokazování. Nyní má na programu závěrečné řeči a vynesení rozsudku.</p>
    </article>
  </body>
</html>