<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/740189"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T09:35:00+00:00"/>
    <meta property="og:title" content="ซีพีเอฟผนึกกำลังเครือซีพี โชว์ศักยภาพด้านอาหาร"/>
    <meta property="og:description" content="ซีพีเอฟและเครือซีพี นำกองทัพอาหารเข้าร่วมแสดงศักยภาพ“ครัวของโลก”ในมหกรรมแสดงสินค้านำเข้านานาชาติ China International Import Expo 2019 (CIIE 2019) ณ นครเซี่ยงไฮ้"/>
  </head>
  <body>
    <article>
      <h1>ซีพีเอฟผนึกกำลังเครือซีพี โชว์ศักยภาพด้านอาหาร</h1>
      <address>
        <time datetime="2019-11-06T09:35:00+00:00">06 Nov 2019, 09:35</time>
      </address>
      <p>
        <b>ซีพีเอฟและเครือซีพี นำกองทัพอาหารเข้าร่วมแสดงศักยภาพ“ครัวของโลก”ในมหกรรมแสดงสินค้านำเข้านานาชาติ China International Import Expo 2019 (CIIE 2019) ณ นครเซี่ยงไฮ้</b>
      </p>
      <p><b>นายประสิทธิ์ บุญดวงประเสริฐ </b>ประธานคณะผู้บริหาร  บริษัท เจริญโภคภัณฑ์อาหาร จำกัด (มหาชน) หรือ <b>ซีพีเอฟ</b> เปิดเผยว่า ซีพีเอฟ ร่วมกับ บริษัทต่างๆ ในเครือเจริญโภคภัณฑ์ นำผลิตภัณฑ์นวัตกรรมอาหารทั้งอาหารสดและอาหารแปรรูป มาจัดแสดงที่บูธ เครือซีพี ในมหกรรมแสดงสินค้านำเข้าจีน China International Import Expo 2019 (CIIE2019) ตอกย้ำศักยภาพในการเป็น <b>"ครัวของโลก" (Kitchen of the World)</b> ในบทบาทการเป็นองค์กรชั้นนำระดับโลก ด้วยการมีฐานการผลิตแบบครบวงจรที่ทันสมัยและแข็งแกร่งครอบคลุม 5 ภูมิภาคทั่วโลก</p>
      <figure>
        <img src="https://www.dailynews.co.th/admin/upload/20191106/news_AjtetzdtvA163352_533.jpg?v=20191107165?v=6806"/>
      </figure>
      <p>สำหรับ <b>ซีพีเอฟ </b>นำนวัตกรรมอาหารหลากหลายรูปแบบทั้งอาหารสด อาหารสำเร็จรูป ประกอบด้วย ผลิตภัณฑ์อาหารที่ส่งออกมายังประเทศจีน และ กลุ่มผลิตภัณฑ์ที่จะสร้างโอกาสในตลาดผู้บริโภคชาวจีน  มาจัดแสดงภายใต้แนวคิด <b>Put Our Heart into Food</b> ชูความเป็นแบรนด์ผู้ผลิตนวัตกรรมอาหารชั้นนำของไทย ที่มีขีดความสามารถในการผลิตอาหารปลอดภัยแบบครบวงจร มีคุณภาพสูง รสชาติอร่อย โดยใช้เทคโนโลยีอันทันสมัย ตลอดจนเป็นผู้ผลิตและพัฒนานวัตกรรมที่ตอบโจทย์ผู้บริโภคทุกเพศทุกวัย อย่างมีความรับผิดชอบต่อสังคมและสิ่งแวดล้อม</p>
      <figure>
        <img src="https://www.dailynews.co.th/admin/upload/20191106/news_iqaAkVOOEx144225_533.jpg?v=20191107165?v=6626"/>
      </figure>
      <p><i><b>“การร่วมงาน CIIE เป็นโอกาสดีที่จะเปิดตัวสินค้านวัตกรรมอาหารของซีพีเอฟ สามารถตอบโจทย์ความต้องการกลุ่มผู้บริโภคชาวจีนรุ่นใหม่ที่มีกำลังซื้อสูง มีแนวโน้มต้องการสินค้านำเข้าเพิ่มขึ้นอย่างต่อเนื่อง และเชื่อมั่นสินค้าอาหารจากไทยที่มีจุดเด่นเรื่องคุณภาพ คาดว่าจะมีส่วนช่วยขยายการค้าของบริษัทในตลาดจีนได้เพิ่มมากขึ้น"</b></i> นายประสิทธิ์กล่าว<br/><br/>ขณะเดียวกัน <b>ซีพีเอฟ </b>ยังเป็นผู้ผลิตอาหารที่ให้ความสำคัญกับการพัฒนาอาหารใหม่ๆ โดยมี CPF RD Center อ.วังน้อย จ.พระนครศรีอยุธยา ซึ่งเป็นที่รวมสุดยอดเทคโนโลยีการผลิตอาหารมาตรฐานระดับโลกไว้  เพื่อพัฒนาอาหารเพื่อสุขภาพ และอาหารประเภทต่างๆ  ที่สอดคล้องกับความต้องการและเพื่อสุขภาพที่ดีของผู้บริโภคจีนได้เป็นอย่างดีอีกด้วย</p>
      <figure>
        <img src="https://www.dailynews.co.th/admin/upload/20191106/news_vNUbSohSYf144224_533.jpg?v=20191107165?v=6148"/>
      </figure>
      <p>ทั้งนี้ ผลิตภัณฑ์ไฮไลท์ที่<b>ซีพีเอฟ</b>นำมาจัดแสดง จะเน้นอาหารนวัตกรรมทั้งที่เป็นอาหารสด และอาหารแปรรูป ที่มีศักยภาพตอบโจทย์ความต้องการในตลาดจีน จากฐานการผลิตหลักๆ ในไทย เวียดนาม และยุโรป ได้แก่ ไก่เบญจา (Benja Chicken) ผลิตภัณฑ์เนื้อไก่พรีเมียมจากแบรนด์ยูฟาร์ม เลี้ยงด้วยข้าวกล้อง 100% จากธรรมชาติ ปลอดสาร และไม่ใช้ยาปฏิชีวนะตลอดการเลี้ยง รวมถึงผลิตภัณฑ์อาหารสำเร็จรูปที่บริษัทร่วมมือกับเชฟชั้นนำพัฒนาขึ้น เช่น สเต็กอกไก่โมชิโอะ ไก่ไข่สดเคจฟรี CP Selection ผลิตจากแม่ไก่ที่เลี้ยงแบบปล่อยอิสระในโรงเรือนระบบปิดตามหลักสวัสดิภาพสัตว์ ไข่ไก่สดกว่าไข่ปกติ กุ้งสดพรีเมียมคุณภาพสูง หมูดำ “ซีพี คูโรบูตะ” อาหารสำเร็จรูปแบรนด์คิทเช่นจอย ที่ประสบความสำเร็จในตลาดสแกนดิเนเวีย ผลิตภัณฑ์อาหารสำเร็จรูปภายใต้แบรนด์ PURE จากประเทศเบลเยี่ยมที่ใช้เทคโนโลยีไมโครเวฟยืดอายุอาหาร และรักษารสชาติ ไม่ต้องใช้สารปรุงแต่ง และสารกันบูด ใช้บรรจุภัณฑ์ย่อยสลายได้ ช่วยลดปัญหาพลาสติก ผลิตภัณฑ์ปลากรอบ จากประเทศเวียดนามรวมถึงอาหารสุนัขแบรนด์เจอร์ไฮ</p>
      <figure>
        <img src="https://www.dailynews.co.th/admin/upload/20191106/news_DhkNSZbUNW144225_533.jpg?v=20191107165?v=9038"/>
      </figure>
      <p>การร่วมแสดงสินค้าอาหารครั้งนี้ <b>ซีพีเอฟ</b> ยังให้ความสำคัญกับสร้างสรรค์มูลค่าเพิ่มของสินค้าที่เหนือกว่าในมิติของการพัฒนาที่ยั่งยืนทั้งเศรษฐกิจ สังคม ทรัพยากรธรรมชาติและสิ่งแวดล้อม ด้วยการนำเสนอการลดปริมาณปล่อยก๊าซเรือนกระจก การเพิ่มสัดส่วนการใช้พลังงานสะอาด  การใช้บรรจุภัณฑ์รักษ์โลก ลดการใช้พลาสติก การจัดการขยะ ตลอดถึงการให้ความสำคัญกับด้านสิทธิมนุษยชน และการบริหารจัดการด้านแรงงาน เป็นต้น ซึ่งเป็นอีกปัจจัยที่ช่วยให้ตลาดจีนมั่นใจในผลิตภัณฑ์อาหารของ<b>ซีพีเอฟ</b>ได้อย่างยั่งยืน</p>
      <figure>
        <img src="https://www.dailynews.co.th/admin/upload/20191106/news_HvnYqWczol090144_533.jpg?v=20191107165?v=8556"/>
      </figure>
      <p>อนึ่ง งาน CIIE2019 นับเป็นมหกรรมงานแสดงสินค้านำเข้านานาชาติ ที่จัดขึ้นเป็นปีที่ 2 ตามนโยบายของประธานาธิบดี สี จิ้นผิง เพื่อส่งเสริมการเปิดเสรีทางการค้า และความร่วมมือเศรษฐกิจการค้าระหว่างจีนกับทุกประเทศทั่วโลก ตลอดจนมีส่วนช่วยเศรษฐกิจโลกฟื้นตัว ในงานมีบริษัทมากกว่า 2,800 บริษัทจาก 130 ประเทศทั่วโลกมาแสดงสินค้าจาก 7 กลุ่มอุตสาหกรรม อาทิ สินค้าเทคโนโลยี รถยนต์ อุปกรณ์ทางการแพทย์ อาหารและเกษตร บนพื้นที่ 240,000 ตารางเมตร โดยคาดว่าจะมีผู้ซื้อสินค้าร่วมงานมากกว่า 150,000 คน มีส่วนช่วยสร้างมูลค่าการค้าได้ถึง 10 ล้านล้านเหรียญสหรัฐ</p>
      <figure>
        <iframe src="https://www.youtube.com/embed/G9lYuZ1nvBc" width="640" height="360" data-service="Youtube" scrolling="no"/>
      </figure>
      <p> </p>
    </article>
  </body>
</html>