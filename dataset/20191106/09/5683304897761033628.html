<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/health/health-news/2019/11/06/removal-of-leech-doctor-ready-to-dissertation.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-06T09:06:00+00:00"/>
    <meta property="og:title" content="ജനനേന്ദ്രിയത്തിൽ നിന്ന് അട്ടയെ നീക്കിയ സംഭവം; പ്രബന്ധമാക്കാനൊരുങ്ങി ഡോക്ടർ"/>
    <meta property="og:description" content="ആലപ്പുഴ ജനറൽ ആശുപത്രിയിൽ ജനനേന്ദ്രിയത്തിൽ നിന്ന് അട്ടയെ നീക്കം ചെയ്ത സംഭവം പ്രബന്ധമാകുന്നു. മൂത്രനാളിക്കുള്ളിൽ കയറിയ അട്ടയെ ശസ്ത്രക്രിയ കൂടാതെ.Healthy life. Leech.health.Health News. Malayalam Health News. Health Tips. Manorama Online"/>
  </head>
  <body>
    <article>
      <h1>ജനനേന്ദ്രിയത്തിൽ നിന്ന് അട്ടയെ നീക്കിയ സംഭവം; പ്രബന്ധമാക്കാനൊരുങ്ങി ഡോക്ടർ</h1>
      <address><time datetime="2019-11-06T09:06:00+00:00">06 Nov 2019, 09:06</time> by <a rel="author">മനോരമ ലേഖകൻ</a></address>
      <p>ആലപ്പുഴ ജനറൽ ആശുപത്രിയിൽ ജനനേന്ദ്രിയത്തിൽ നിന്ന് അട്ടയെ നീക്കം ചെയ്ത സംഭവം പ്രബന്ധമാകുന്നു. മൂത്രനാളിക്കുള്ളിൽ കയറിയ അട്ടയെ ശസ്ത്രക്രിയ കൂടാതെ പുറത്തെടുത്തത് അത്യപൂർവ സംഭവം ആയതിനാലാണ് പ്രബന്ധം ആക്കുന്നത്.</p>
      <p>ആലപ്പുഴ കണിയാംകുളം സ്വദേശിയും ജനറൽ ആശുപത്രിയിലെ കാഷ്വൽറ്റി മെഡിക്കൽ ഓഫിസറുമായ ഡോ. സി. പി പ്രിയദർശൻ ആണ് അതീവ ഗുരുതരമായ അവസ്ഥയിലെത്തിയ യുവാവിന്റെ ശരീരത്തിൽ നിന്ന് അപകടങ്ങളുണ്ടാവാതെ അട്ടയെ പുറത്തെടുത്തത്. </p>
      <p>ദേശീയ തലത്തിൽ ഇത് അപൂർവമാണെന്നും ഇതിന്റെ സാധ്യതകൾ മറ്റ് ഡോക്ടർമാരിലേക്കും മെഡിക്കൽ വിദ്യാർഥികളിലേക്കും എത്തണമെന്നും മുതിർന്ന ഡോക്ടർമാർ അറിയിച്ചതിന്റെ അടിസ്ഥാനത്തിലാണ് പ്രബന്ധമാക്കുന്നതെന്നു ഡോ. പ്രിയദർശൻ പറഞ്ഞു. മറ്റ് ആശുപത്രികളിൽ എത്തിച്ചിരുന്നെങ്കിൽ ലക്ഷങ്ങൾ ചെലവു വരുന്ന ശസ്ത്രക്രിയ നടത്തേണ്ടി വരുമായിരുന്നു.</p>
      <p>ജനറൽ ആശുപത്രി കാഷ്വൽറ്റിയിലെ പരിമിത സൗകര്യങ്ങൾ ഉപയോഗിച്ചാണ് അട്ടയെ നീക്കിയത്. മറ്റു പുസ്തകങ്ങളിലോ രേഖകളിലോ ഇത്തരം സംഭവങ്ങൾ പരാമർശിച്ചിട്ടില്ലെന്നും ഡോക്ടർ പറയുന്നു.</p>
      <figure>
        <img src="https://img-mm.manoramaonline.com/content/dam/mm/mo/health/health-news/images/2019/11/6/dr-priyadarsan.jpg"/>
      </figure>
      <p>ഈ മാസം ഒന്നിനാണു മൂത്രനാളിയിൽ കുളയട്ട കയറി അസഹനീയമായ വേദനയുമായി യുവാവ് എത്തിയത്. രക്തം കുടിച്ച 7 സെന്റീമീറ്റർ നീളമുള്ള അട്ട വലുതായി, ഗുരുതരാവസ്ഥയിലാണു യുവാവിനെ ആശുപത്രിയിലെത്തിച്ചത്.</p>
      <p>സ്ത്രീകളുടെ മൂത്രനാളിയിൽ അട്ടകൾ കയറിയിട്ടുള്ള സംഭവം ഉണ്ടായിട്ടുണ്ടെന്നും എന്നാൽ പുരുഷൻമാരുടെ മൂത്രനാളിയിൽ കയറുന്നത് അത്യപൂർവം ആണെന്നും അദ്ദേഹം പറയുന്നു.</p>
      <p>English summary: Leech removed from Youths' Penis Incident; Doctor to submit detailed Paper</p>
    </article>
  </body>
</html>