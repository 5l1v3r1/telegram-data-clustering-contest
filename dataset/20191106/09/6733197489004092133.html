<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/skoda-citigoe-iv-cena-v-cesku-vybava-wallbox-ekobonus"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-06T09:45:00+00:00"/>
    <meta property="og:title" content="Levná elektrická Škoda Citigoe iV je vyprodaná. Dneškem začíná jiná realita"/>
    <meta property="og:description" content="Nejsou tomu ani dva měsíce, co na trh vstoupila první elektricky poháněná Škoda. Zaváděcí série za zvýhodněnou cenu je pryč a nastupuje trochu jiná realita."/>
  </head>
  <body>
    <article>
      <h1>Levná elektrická Škoda Citigoe iV je vyprodaná. Dneškem začíná jiná realita</h1>
      <h2>Nejsou tomu ani dva měsíce, co na trh vstoupila první elektricky poháněná Škoda. Zaváděcí série za zvýhodněnou cenu je pryč a nastupuje trochu jiná realita.</h2>
      <address><time datetime="2019-11-06T09:45:00+00:00">06 Nov 2019, 09:45</time> by <a rel="author">Jan Mička</a></address>
      <p>Nejsou tomu ani dva měsíce, co na český trh oficiálně vstoupila první ryze elektrická Škoda. Model Citigoe iV jsme od té doby několikrát „cenově“ rozebrali a sami musíte uznat, že malé městské auto s nulovými emisemi, dojezdem přes 250 kilometrů na jedno nabití a cenou 430 tisíc korun nebyl úplně špatný kauf. Škodovka navíc prvním 500 majitelům dopřála rok nabíjení u ČEZu zdarma, což také bodne.</p>
      <related>
        <a href="https://www.autorevue.cz/skoda-citigoe-iv-v-cr-nejdrazsi-verze-cena-vybava-priplatky-fotky"/>
      </related>
      <p>Dnešním dnem vstoupil v platnost nový ceník. Škoda tuto příležitost spojila s vydáním tiskové zprávy, v níž uvádí, že o zaváděcí sérii elektrického vozu byl ohromný zájem a všech 500 kusů je už pryč. Ti, kdož si vůz stihli koupit za 429.900 Kč, si mohou mnout ruce, protože od dnešního dne stojí 479.900 Kč. Za podobnou cenu můžete mít třeba Škodu Scalu Ambition 1.6 TDI s automatem, ale to uvádím jen pro lepší představu toho, v jakých vodách se elektrické Citigo aktuálně pohybuje.</p>
      <related>
        <a href="https://www.autorevue.cz/frankfurt-2019--elektricka-skoda-citigoe-iv-cena-v-cr-vybava-technicka-data-nabijeni"/>
      </related>
      <p>Stále se bavíme o linii Style, nově ale rozšířenou o paket Extra Top, který byl v úvodní nabídce za příplatek 20.000 Kč. Dostáváte tak vlastně plně vybavené na 16palcových kolech, s vyhřívanými sedadly, vyhřívaným čelním sklem či automatickou klimatizací a připlatit si můžete pouze za jiný lak karoserie. Stojí od 6000 do 10.900 korun.</p>
      <p>Pokud správně počítám, v porovnání s předchozí nabídkou jsme na ceně 449.900 Kč a bez ročního nabíjení zdarma. Zbytek aktuální pořizovací ceny Škoda částečně vyvažuje ekobonusem, který zahrnuje wallbox včetně instalace, nebo zvýhodnění až 30.000 Kč.</p>
      <related>
        <a href="https://www.autorevue.cz/seat-mii-electric-cena-nemecko-vybava-technicka-data"/>
      </related>
      <p>Pokud chcete elektrickou Škodovku a vystačili byste si s dřívější výbavou Style (tedy bez paketu Extra Top, který je dnes už zahrnut ve standardu), máte smůlu. Wallbox zdarma (včetně kontroly připravenosti domácí sítě) či finanční prémie jsou fajn, nic to ale nemění na faktu, že zákazníci, kteří hledají nejlevnější cestu k elektrické mobilitě, se měli dříve rozhoupat. Dnes totiž za elektrickou Škodu dají více, ať chtějí, nebo ne. A nebavíme se jen o firmách. Škoda totiž uvedla, že podíl retailových a fleetových zákazníků činil 60:40.</p>
      <table>
        <tr>
          <th colspan="2">Škoda Citigoe iV – Technická data a české ceny</th>
        </tr>
        <tr>
          <td>
            <b>Pohon</b>
          </td>
          <td align="center">elektromotor</td>
        </tr>
        <tr>
          <td>
            <b>Největší výkon [kW]</b>
          </td>
          <td align="center">61</td>
        </tr>
        <tr>
          <td>
            <b>Točivý moment [N.m]</b>
          </td>
          <td align="center">210</td>
        </tr>
        <tr>
          <td>
            <b>Max. rychlost [km/h]</b>
          </td>
          <td align="center">130</td>
        </tr>
        <tr>
          <td>
            <b>Zrychlení 0-100 km/h [s]</b>
          </td>
          <td align="center">12,5</td>
        </tr>
        <tr>
          <td>
            <b>Akumulátor [typ/kapacita]</b>
          </td>
          <td align="center">Li-on/36,8 kWh</td>
        </tr>
        <tr>
          <td>
            <b>Max. dojezd [km]</b>
          </td>
          <td align="center">252 (WLTP)</td>
        </tr>
        <tr>
          <td>
            <b>Nabíjení 40 kW/80 % [hod]</b>
          </td>
          <td align="center">cca 1</td>
        </tr>
        <tr>
          <td>
            <b>Základní cena </b>
            <b>[Kč]</b>
          </td>
          <td align="center">
            <b>479.900</b>
          </td>
        </tr>
      </table>
      <related>
        <h4>Určitě si přečtěte</h4>
        <a href="https://www.autorevue.cz/vw-uz-nikdy-nebude-jako-driv-vsechno-se-zmeni-za-par-tydnu-ve-frankfurtu"/>
        <a href="https://www.auto.cz/legendarni-rusky-traktor-kirovec-k-700-a-jeho-naslednici-kde-se-vzalo-jeho-jmeno-131944"/>
        <a href="https://www.autorevue.cz/nadsenec-si-nechal-postavit-specialni-kempingovy-ford-transit-na-cenu-nehledel"/>
        <a href="https://www.auto.cz/osm-veci-ktere-nova-octavia-dostava-poprve-a-jedna-kterou-ne-132000"/>
        <a href="https://www.autorevue.cz/skoda-kodiaq-rs-ceska-uprava-dieselpower"/>
        <a href="https://www.autorevue.cz/10-spolehlivych-motoru-drzaku-jejichz-koupi-neslapnete-vedle"/>
        <a href="https://www.autorevue.cz/slabym-skodam-kamiq-a-scala-je-konec-nyni-mohou-mit-az-181-koni-a-305-nm"/>
        <a href="https://www.autorevue.cz/toyota-corolla-sedan-2019-prime-vip-cena-vybava-technicka-data"/>
        <a href="https://www.autorevue.cz/mocny-ford-mustang-gt500-se-do-evropy-nepodiva-kvuli-emisim"/>
        <a href="https://www.autorevue.cz/skoda-kamiq-oficialne-vybava-rozmery-dojmy-motory"/>
        <a href="https://www.autorevue.cz/kultura-bosozuku-predstavuje-nejvetsi-japonsky-bizar-presvedcte-se-o-tom-sami"/>
        <a href="https://www.autorevue.cz/techto-20-motoru-obejdete-v-bazaru-sirokym-obloukem"/>
      </related>
    </article>
  </body>
</html>