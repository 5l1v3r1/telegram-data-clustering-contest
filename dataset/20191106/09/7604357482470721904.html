<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/islamleraar-veroordeeld-voor-zedenfeiten-maar-krijgt-milde-straf/"/>
    <meta property="og:site_name" content="SCEPTR"/>
    <meta property="article:published_time" content="2019-11-06T09:11:07+00:00"/>
    <meta property="og:title" content="Islamleraar veroordeeld voor zedenfeiten, maar krijgt milde straf"/>
    <meta property="og:description" content="Een islamleraar uit Brussel is gisteren veroordeeld tot een voorwaardelijke celstraf voor zedenfeiten en geweldpleging op leerlingen"/>
  </head>
  <body>
    <article>
      <h1>Islamleraar veroordeeld voor zedenfeiten, maar krijgt milde straf</h1>
      <address><time datetime="2019-11-06T09:11:07+00:00">06 Nov 2019, 09:11</time> by <a rel="author" href="https://sceptr.net/author/tomlallemand/" target="_blank">Tom Lallemand</a></address>
      <p>
        <b>Een islamleraar uit Brussel is gisteren veroordeeld voor zedenfeiten en geweldpleging op leerlingen. Hij kreeg daarvoor geen effectieve gevangenisstraf, zoals het Openbaar Ministerie gevorderd had, maar enkel een voorwaardelijke straf. De rechter zag genoeg verzachtende omstandigheden daarvoor. <a href="https://www.hln.be/in-de-buurt/brussel/islamleraar-krijgt-beroepsverbod-na-ongewenste-aanrakingen-en-geweld-tegen-leerlingen~a1dbd95b/">Dat meldt HLN</a>. </b>
      </p>
      <p>De 53-jarige beklaagde is geen onbekende voor het gerecht. In het verleden kwam de man immers al eens in opspraak toen hij op school de terroristische aanslag op Charlie Hebdo verheerlijkte. Een geschiedenisleerkracht had zich uitgesproken tegen die aanslag, maar dat was niet naar de zin van de islamleerkracht. Hij besloot een petitie te starten tegen zijn collega-leerkracht. Leerlingen die weigerden om de petitie te ondertekenen, werden in elkaar geslagen.</p>
      <p>De islamleerkracht werd tijdelijk geschorst door de school waar hij werkte, het Koninklijk Atheneum Leonardo da Vinci in Anderlecht, maar niet veel later mocht de man er gewoon terug aan de slag gaan. Het duurde niet lang alvorens hij het weer bijzonder bont maakte. <a href="https://www.hln.be/in-de-buurt/brussel/gewezen-islamleraar-riskeert-4-jaar-cel-maar-blijft-betichtingen-rond-geweld-en-aanrakingen-ontkennen~afacff8c/">Verschillende leerlingen dienden de afgelopen jaren klacht in tegen de islamleerkracht</a>. </p>
      <h3>Beroepsverbod voor islamleraar</h3>
      <p>Het Openbaar Ministerie vorderde een effectieve gevangenisstraf van 4 jaar tegen de islamleraar, maar het vonnis van de rechtbank was een stuk milder. Volgens de rechter waren er genoeg verzachtende omstandigheden om toch geen effectieve celstraf uit te spreken. Zo had de man nog een blanco strafblad en vonden de feiten enkele jaren geleden plaats. </p>
      <p>Vanwege die verzachtende omstandigheden sprak de rechter gisteren celstraf uit van 3 jaar, maar wel volledig met uitstel. De man moet dus niet naar de gevangenis. Daarnaast kreeg hij ook een beroepsverbod van 10 jaar opgelegd, om te vermijden dat hij op die manier nog in contact komt met kinderen. </p>
      <p>Zelf ontkent de man alles. De kans is dan ook groot dat hij in beroep zal gaan tegen de veroordeling. “Er<i> klopt helemaal niets van”</i>, stelde hij in de rechtbank. <i>“Niets van die berichten of ongepaste aanrakingen en niets van de beweerde slagen. Ik ben inderdaad streng maar ik ging nooit over de schreef. Ik had met mijn leerlingen steeds een professionele relatie die gebaseerd was op respect. Velen onder hen kwamen ook met mij praten over hun problemen. Waarom die leerlingen mij beschuldigen? Geen enkel idee.</i></p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/mourad-20-steekt-man-dood-omdat-die-gestolen-pet-terug-wil/"/>
        <a href="https://sceptr.net/2019/11/noord-afrikaanse-valse-taxichauffeur-verkracht-studente-in-brussel/"/>
        <a href="https://sceptr.net/2019/10/de-donder-cdv-er-zijn-hele-wijken-ontvolkt-van-onze-eigen-mensen/"/>
      </related>
    </article>
  </body>
</html>