<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740290"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T09:16:00+00:00"/>
    <meta property="og:title" content="&quot;บิ๊กแดง&quot;สั่งปรับแผน เสริมแกร่งอาสาสมัครชายแดนใต้"/>
    <meta property="og:description" content="“บิ๊กแดง” เสียใจ เหตุลอบทำร้ายชรบ.ยะลา สั่งกอ.รมน.ภาค 4 สน.เร่งปรับแผนเสริมความเข้มแข็งอาสาสมัครภาคประชาชน"/>
  </head>
  <body>
    <article>
      <h1>"บิ๊กแดง"สั่งปรับแผน เสริมแกร่งอาสาสมัครชายแดนใต้</h1>
      <address>
        <time datetime="2019-11-06T09:16:00+00:00">06 Nov 2019, 09:16</time>
      </address>
      <p>
        <b>“บิ๊กแดง” เสียใจ เหตุลอบทำร้ายชรบ.ยะลา สั่งกอ.รมน.ภาค 4 สน.เร่งปรับแผนเสริมความเข้มแข็งอาสาสมัครภาคประชาชน</b>
      </p>
      <p>เมื่อวันที่ 6 พ.ย. ที่กองบัญชาการกองทัพบก (บก.ทบ.) ถ.ราชดำเนิน พ.อ.วินธัย สุวารี โฆษกกองทัพบก กล่าวภายหลังการประชุมผู้บังคับหน่วยขึ้นตรงกองทัพบก (นขต.ทบ.) ที่มีพล.อ.อภิรัชต์ คงสมพงษ์ ผู้บัญชาการทหารบก (ผบ.ทบ.) เป็นประธานการประชุมว่า ผบ.ทบ.ได้กล่าวว่า ขอแสดงความเสียใจกับครอบครัวของชุดรักษาความปลอดภัยหมู่บ้าน (ชรบ.) ที่เสียชีวิตจากเหตุร้ายที่เกิดขึ้น ณ จุดตรวจ ต.ลำพะยา อ.เมือง จ.ยะลา เมื่อคืนวันที่ 5 พ.ย.ที่ผ่านมา พร้อมระบุว่าพล.อ.ประยุทธ์ จันทร์โอชา นายกรัฐมนตรีและรมว.กลาโหม มีความห่วงใยและให้แนวทางการดูแลต่อเรื่องดังกล่าว ทั้งการติดตามผู้ก่อเหตุมาเข้าสู่กระบวนการทางกฎหมาย การดูแลผู้บาดเจ็บและเยียวยาผู้สูญเสีย รวมถึงการปรับเสริมมาตรการรักษาความปลอดภัย โดยผบ.ทบ.ได้สั่งการให้แม่ทัพภาคที่ 4 เร่งดำเนินการตามแนวทางดังกล่าวแล้ว พร้อมทั้งการช่วยสร้างความเข้มแข็งและสนับสนุนการปฏิบัติงานของชุดรักษาความปลอดภัยหมู่บ้านในมิติต่างๆ ด้วย<br/><br/>เมื่อถามว่า เหตุใดเหตุการณ์ครั้งนี้จึงเกิดขึ้นรุนแรง พ.อ.วินธัย กล่าวว่า ทางฝ่ายกลุ่มผู้ก่อเหตุพยายามจับจ้องก่อเหตุตลอดเวลาอยู่แล้ว โดยเฉพาะกลุ่มที่เป็นเป้าหมายอ่อนแอ ซึ่งทางกองอำนวยการรักษาความมั่นคงภายในภาคที่ 4 ส่วนหน้า (กอ.รมน.ภาค 4 สน.) ต้องปรับแผนการดำเนินงานให้เหมาะสมกับสถานการณ์และสภาพแวดล้อมให้มากยิ่งขึ้น โดยเฉพาะพี่น้องประชาชนที่มาเป็นอาสาสมัครดูแลหมู่บ้านพื้นที่ของตนเอง<br/><br/>เมื่อถามว่า จากนี้ฝ่ายความมั่นคงจะมีมาตรการอะไรที่จะเข้าไปฝึกชรบ.ให้มีความเข้มแข็งเพิ่มขึ้นหรือไม่ พ.อ.วินธัย กล่าวว่า ทางกอ.รมน.ภาค 4 สน.มีมาตรการปรับเสริมงานด้านนี้อยู่แล้ว แต่ต้องยอมรับว่าพื้นที่จังหวัดชายแดนภาคใต้มีพื้นที่กว้าง รวมทั้งอาสาสมัครก็มีอยู่หลายส่วนและหลายจุด ซึ่งจากนี้จะต้องมีการปรับให้มีความแข็งแกร่งมากขึ้น.<br/> </p>
    </article>
  </body>
</html>