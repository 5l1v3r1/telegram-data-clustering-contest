<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740291"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T09:21:00+00:00"/>
    <meta property="og:title" content="เปิดขั้นตอนการจับ'ลิขสิทธิ์' เผยกลเม็ดมิจฉาชีพแฝงตัว!"/>
    <meta property="og:description" content="แจงขั้นตอนจับลิขสิทธิ์ ต้องแจ้งความก่อนเสมอ ก่อนขออำนาจศาลออกหมายค้น ระบุวัน-เวลา-หัวหน้าทีมชัดเจน ด้านผู้ค้ามีสิทธิ์ขอดูเอกสารได้ เผยเล่ห์กลบ่ายเบี่ยงไม่แสดงตนข่มขู่ห้ามถ่ายรูป ให้สันนิษฐานเป็นมิจฉาชีพแฝงตัวมา"/>
  </head>
  <body>
    <article>
      <h1>เปิดขั้นตอนการจับ'ลิขสิทธิ์' เผยกลเม็ดมิจฉาชีพแฝงตัว!</h1>
      <address>
        <time datetime="2019-11-06T09:21:00+00:00">06 Nov 2019, 09:21</time>
      </address>
      <figure>
        <img src="https://www.dailynews.co.th/admin/upload/20191106/news_nEvFOxxucr172810_533.jpg?v=20191106207"/>
      </figure>
      <p>
        <b>แจงขั้นตอนจับลิขสิทธิ์ ต้องแจ้งความก่อนเสมอ ก่อนขออำนาจศาลออกหมายค้น ระบุวัน-เวลา-หัวหน้าทีมชัดเจน ด้านผู้ค้ามีสิทธิ์ขอดูเอกสารได้ เผยเล่ห์กลบ่ายเบี่ยงไม่แสดงตนข่มขู่ห้ามถ่ายรูป ให้สันนิษฐานเป็นมิจฉาชีพแฝงตัวมา</b>
      </p>
      <p>เมื่อวันที่ 6 พ.ย. แหล่งข่าวจาก ศูนย์ปราบปรามการละเมิดทรัพย์สินทางปัญญา สำนักงานตำรวจแห่งชาติ (ศปลป.ตร.) เปิดเผยว่า โดยปกติทั่วไปสำหรับขั้นตอนการจับกุมคดีละเมิดลิขสิทธิ์ ตามกฎหมายแล้ว ก่อนการดำเนินการจับกุม เจ้าของลิขสิทธิ์จะต้องเข้าแจ้งความร้องทุกข์ต่อพนักงานสอบสวนก่อน ซึ่งหากเจ้าของลิขสิทธิ์มิได้แจ้งความร้องทุกข์ด้วยตนเอง จะต้องมีหนังสือมอบอำนาจ แจ้งความร้องทุกข์แทน พร้อมด้วยหลักฐานยืนยันสิทธิ์ของผู้มอบอำนาจ และผู้รับมอบอำนาจ รวมทั้งทางผู้แจ้ง ซึ่งเป็นเจ้าของหรือผู้รับมอบอำนาจ จะต้องนำตัวอย่างสิ่งของหรือสินค้า หรือที่เป็นภาพถ่าย ตามที่กล่าวอ้างว่ามีการละเมิดลิขสิทธิ์มาเป็นหลักฐานให้พนักงานสอบสวนด้วย <br/> <br/>เมื่อรวบรวมพยานหลักฐานครบถ้วนแล้ว เจ้าหน้าที่ตำรวจก็จะใช้อำนาจในการสืบสวน ก่อนจะประสานชุดสืบสวนเข้าไปตรวจสอบร่วมกับเจ้าของลิขสิทธิ์ หรือเจ้าหน้าที่ผู้รับมอบอำนาจ หากพบการกระทำความผิดก็ทำการจับกุม โดยกรณีที่สถานที่จับกุมเป็นที่รโหฐาน หรือเป็นโกดังเก็บสินค้าละเมิดลิขสิทธิ์ จำเป็นที่ชุดจับกุมต้องมีหมายค้นเพื่อขอตรวจสอบ ซึ่งการที่ศาลจะออกหมายค้นได้ ทางเจ้าหน้าที่ต้องรวบรวมหลักฐานไปที่ศาลและยื่นคำร้อง เพื่อขอหมายค้นจากศาล โดยขั้นตอนก่อนที่ศาลจะออกหมายก็จะพิเคราะห์ตามคำร้องของเจ้าพนักงานผู้ขอหมาย เมื่อคำร้องเป็นจริง ถูกต้อง ศาลก็จะออกหมายค้นพร้อมระบุวันที่และเวลา รวมทั้งชื่อหัวหน้าทีม และหน่วยงานที่เข้าตรวจค้นด้วย<br/> <br/>การเข้าตรวจค้นหรือจับกุมต้องเป็นไปอย่างเปิดเผยทุกครั้ง เพื่อความโปร่งใส อีกทั้งต้องแสดงตัวว่ามาจากหน่วยงานใด รวมทั้งแสดงเอกสารต่าง ๆ ให้ครบถ้วนตามขั้นตอน ไม่ว่าจะเป็นบัตรประจำตัวข้าราชการตำรวจ ใบบันทึกการแจ้งความ หนังสือมอบอำนาจ พร้อมกับแนะนำว่ามากับเจ้าของลิขสิทธิ์ หรือเจ้าหน้าที่ผู้รับมอบอำนาจจากบริษัทใด และมาจับลิขสิทธิ์ประเภทใด <br/> <br/>ทั้งนี้ผู้ค้าสามารถที่จะขอดูเอกสารเกี่ยวกับรายละเอียดของบริษัทลิขสิทธิ์ หรือผู้เสียหายที่อ้างว่าเป็นเจ้าของลิขสิทธิ์ หรือเจ้าหน้าที่ผู้รับมอบอำนาจ ต้องตอบได้ อย่างไรก็ดีผู้ค้าสามารถสังเกตง่าย ๆ ว่า หากไม่มีการแสดงตนก่อนและเข้ามาในลักษณะข่มขู่ บังคับไม่ให้ถ่ายภาพและคลิป ให้สันนิษฐานไว้เลยว่า อาจเป็นพวกมิจฉาชีพแฝงตัวมา<br/> <br/>โดยสิ่งที่ต้องทำ คือ เรียกดูบัตรเจ้าหน้าที่ และขอให้มีการแสดงตนอย่างชัดเจนว่า มาจากหน่วยใด แต่ถ้าไม่สามารถที่จะตอบได้หรือบ่ายเบี่ยง ยืนยันที่จะไม่แสดงตน ให้โทรศัพท์แจ้งสถานีตำรวจในท้องที่ทันที เพื่อให้เจ้าหน้าที่ตำรวจมาตรวจสอบ ซึ่งถ้าเป็นพวกมิจฉาชีพส่วนใหญ่จะกลัวและหนีไปเอง ข้อสำคัญเมื่อมีการเข้านำจับสินค้าละเมิดลิขสิทธิ์แล้ว ขั้นตอนต่อไปคือ จะต้องเชิญตัวไปสถานีตำรวจท้องที่ที่รับเรื่องแจ้งความร้องทุกข์ ซึ่งจะยอมความหรือไม่นั้น ก็ต้องกระทำต่อหน้าพนักงานสอบสวน จะไม่นำตัวไปสถานที่อื่น หรือบริเวณอื่น ๆ เพื่อเจรจาเรียกค่าเสียหาย.<br/><br/><b>อ่านข่าวที่เกี่ยวข้อง...</b><br/><br/><b>- <a href="https://www.dailynews.co.th/regional/740288">ติงอย่าใช้กฎหมายรังแกเด็ก! ล่อให้ทำผิดกับล่อซื้อต่างกัน</a><br/><br/>- <a href="https://www.dailynews.co.th/regional/740246">ตัวแทนลิขสิทธิ์แจงยิบ อ้างบังเอิญ-ปัดล่อซื้อกระทงเด็ก</a></b></p>
    </article>
  </body>
</html>