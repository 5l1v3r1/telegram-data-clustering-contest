<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/real-madrid-1.html"/>
    <meta property="og:site_name" content="bTV Новините"/>
    <meta property="article:published_time" content="2019-11-06T09:08:00+00:00"/>
    <meta property="og:title" content="&quot;Реал&quot; се нуждае от победа, гонитбата между &quot;Ювентус&quot; и &quot;Атлетико&quot; продължава"/>
    <meta property="og:description" content="Гледайте всички мачове от Шампионската лига в каналите на bTV Media Group"/>
  </head>
  <body>
    <article>
      <h1>"Реал" се нуждае от победа, гонитбата между "Ювентус" и "Атлетико" продължава</h1>
      <h2>Гледайте всички мачове от Шампионската лига в каналите на bTV Media Group</h2>
      <address>
        <time datetime="2019-11-06T09:08:00+00:00">06 Nov 2019, 09:08</time>
      </address>
      <p>Четвъртият кръг в Шампионската лига продължава тази вечер с нови осем вълнуващи мача. В двубоите във вторник бяха отбелязани 29 гола, а зрителите със сигурност очакват много попадения и от "Реал" Мадрид, "Ювентус" и ПСЖ. Всички срещи ще бъдат излъчени на живо в каналите на bTV Media Group, както и в комбинирано безплатно предаване на платформата Champions TV.</p>
      <p>Кралският клуб ще търси задължителна победа над "Галатасарай", ако иска да не трепери до последно за класирането си за 1/8-финалите. До момента "Реал" има само 4 точки от първите си три мача и спешно се нуждае от глътка въздух. Мачът е от 22 ч. и ще се излъчи на живо по bTV Action. </p>
      <figure>
        <img src="https://img.bg.sof.cmestatic.com/media/images/640x/Nov2019/2112015858.jpg"/>
        <figcaption>Снимка: Getty Images</figcaption>
      </figure>
      <p>В първа група нещата изглеждат така - "Пари Сен Жермен" е с три победи от три мача и посреща "Гент". Играчите на Томас Тухел не са допуснали гол във вратата си от началото на тази фаза, а успех довечера ще им гарантира първото място. </p>
      <p>Във втора група са срещите "Байерн" Мюнхен - "Олимпиакос" и "Цървена звезда" - "Тотнъм". Баварците, които уволниха треньора Нико Ковач заради незадоволителните резултати в Бундеслигата, записаха три победи в Шампионската лига с впечатляваща голова разлика от 13:4 и гледат уверено към 1/8-финалите. Срещата на "Алианц Арена" е от 19:55 ч. и ще бъде излъчена пряко по RING.</p>
      <p>В Белград "Цървена звезда" и "Тотнъм" ще се изправят в директен двубой за второто място. Срещата е от 22 ч. по RING.</p>
      <figure>
        <img src="https://img.bg.sof.cmestatic.com/media/images/640x/Nov2019/2112015859.jpg"/>
        <figcaption>Снимка: Getty Images</figcaption>
      </figure>
      <p>В трета група аутсайдерът "Аталанта" е домакин на "Манчестър Сити". За бергамаските това е последен шанс да запазят шансове за третото място и продължаване в Лига Европа. Срещата е от 22 ч. на Voyo.bg. </p>
      <p>В другия мач се изправят отборите на "Динамо" Загреб и "Шахьор" Донецк, които имат по четири точки. Изходът от този двубой до голяма степен ще премахне въпросителната за второто място в групата.</p>
      <figure>
        <img src="https://img.bg.sof.cmestatic.com/media/images/640x/Nov2019/2112015860.jpg"/>
        <figcaption>Снимка: Getty Images</figcaption>
      </figure>
      <p>В четвърта група за първото място продължават да се борят отборите на "Ювентус" и "Атлетико" Мадрид, като и двата тима са с по 7 точки. "Старата госпожа" гостува на "Локомотив" Москва, а срещата от 19:55 ч. ще бъде излъчена на живо по bTV Action. "Рохибланкос" гостуват на "Байер" Леверкузен от 22ч. Мачът е на Voyo.bg.</p>
      <p>Всички късни двубои от 22 ч. ще бъдат излъчени и пряко на нашия сайт btvnovinite.bg в комбинирано и безплатно предаване на платформата Champions TV.</p>
    </article>
  </body>
</html>