<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191106-tramp-proponuvav-ukrayini-391-mln-za-rozsliduvannya-proty-syna-bajdena-sondlend/?utm_source=telegram&amp;utm_medium=social&amp;utm_campaign=live"/>
    <meta property="og:site_name" content="ФАКТИ"/>
    <meta property="article:published_time" content="2019-11-06T09:21:34+00:00"/>
    <meta property="og:title" content="Трамп пропонував Україні $391 млн за розслідування проти сина Байдена – Сондленд"/>
    <meta property="og:description" content="Посол США у ЄС Гордон Сондленд несподівано змінив свідчення у справі щодо імпічменту президента Дональда Трампа, які стосуються надання Україні військової допомоги."/>
  </head>
  <body>
    <article>
      <h1>Трамп пропонував Україні $391 млн за розслідування проти сина Байдена – Сондленд</h1>
      <address>
        <time datetime="2019-11-06T09:21:34+00:00">06 Nov 2019, 09:21</time>
      </address>
      <p>Посол США у ЄС Гордон Сондленд несподівано змінив свідчення у справі щодо імпічменту президента Дональда Трампа, які стосуються надання Україні військової допомоги.</p>
      <p>Гордон Сондленд, який на початку жовтня заперечував, що Білий дім у переговорах з Україною використовував принцип quid pro quo (послуга за послугу), тепер стверджує, що відновлення військової допомоги залежало від розслідування справи щодо компанії Burisma, де працював син головного конкурента Трампа Джозефа Байдена.</p>
      <p>Виступаючи на слуханнях у Конгресі, посол США у ЄС уникнув відповіді на питання про причини призупинення військової допомоги, бо нібито не пам’ятає всіх обставин тих подій.</p>
      <p>
        <b>Читайте:</b>
        <a href="https://fakty.com.ua/ua/ukraine/20190905-ssha-mozhut-nadaty-vijskovu-dopomogu-ukrayini-nastupnogo-roku/"> США можуть надати військову допомогу Україні наступного року</a>
      </p>
      <p>У <a href="https://docs.house.gov/meetings/IG/IG00/CPRT-116-IG00-D006.pdf">нових свідченнях Сондленда</a>, які додано в оприлюднений текст стенограми закритого допиту, він згадує, що 1 вересня сказав помічнику президента України Володимира Зеленського Андрію Єрмаку, “що відновлення американської допомоги, ймовірно, не відбудеться, поки Україна не виступить з публічною антикорупційною заявою”.</p>
      <p>Американський дипломат мав на увазі розслідування справи щодо компанії Burisma та Хантера Байдена – сина екс-віце-президента США Джо Байдена.</p>
      <p>Водночас генеральний прокурор Руслан Рябошапка стверджує, що <a href="https://fakty.com.ua/ua/ukraine/20191106-spravy-burisma-ne-isnuye-ryaboshapka/">справи щодо компанії Burisma,</a> яку пов’язують із сином екс-віце-президента США Джо Байдена Хантером, не існує.</p>
    </article>
  </body>
</html>