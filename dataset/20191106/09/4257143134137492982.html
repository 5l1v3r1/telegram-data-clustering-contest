<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/06/az-iden-eddig-negy-amerikai-bank-ment-csodbe"/>
    <meta property="og:site_name" content="infostart"/>
    <meta property="article:published_time" content="2019-11-06T09:53:00+00:00"/>
    <meta property="og:title" content="Az idén eddig négy amerikai bank ment csődbe"/>
    <meta property="og:description" content="Tavaly viszont egy sem."/>
  </head>
  <body>
    <article>
      <h1>Az idén eddig négy amerikai bank ment csődbe</h1>
      <address><time datetime="2019-11-06T09:53:00+00:00">06 Nov 2019, 09:53</time> by <a rel="author">Infostart / MTI</a></address>
      <h3>Tavaly viszont egy sem.</h3>
      <p>Az amerikai állami betétbiztosítási alap (FDIC) honlapján az szerepel, hogy idén eddig májusban egynek, októberben kettőnek, november eddig eltelt időszakában pedig egy banknak kellett lehúznia a rolót.</p>
      <p>Az Egyesült Államokban tavaly egyetlen bank sem ment tönkre, két éve a számuk nyolc volt és ezzel a 2007 óta bezárt pénzintézetek száma csaknem ötszázra nőtt. Az Egyesült Államokban 2016-ban öt, 2015-ben nyolc, 2014-ben még tizennyolc, egy évvel korábban pedig huszonnégy banknak kellett végleg bezárnia.</p>
      <blockquote>A csődhullám kilenc éve tetőzött, a bezárt bankok száma 2010-ben 157-re nőtt az egy évvel korábbi 140-ről.</blockquote>
      <p>Az amerikai bankszektor nyeresége az idei második negyedévben 62,6 milliárd dollár volt, 4,1 százalékkal nagyobb az egy évvel korábbinál.</p>
      <p>
        <i>Nyitókép: Pixabay</i>
      </p>
    </article>
  </body>
</html>