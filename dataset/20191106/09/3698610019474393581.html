<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/dlya-perezapusku-ekonomiki-uryad-skorotit-mayzhe-dvi-tisyachi-pochad-v-derzhsluzhbi-statistiki-328649_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T09:28:00+00:00"/>
    <meta property="og:title" content="Для &quot;перезапуску економіки&quot; уряд скоротить майже дві тисячі посад в Держслужбі статистики"/>
    <meta property="og:description" content="Це проводиться в рамках загальної оптимізації. "/>
  </head>
  <body>
    <article>
      <h1>Для "перезапуску економіки" уряд скоротить майже дві тисячі посад в Держслужбі статистики</h1>
      <h2>Це проводиться в рамках "загальної оптимізації". </h2>
      <address>
        <time datetime="2019-11-06T09:28:00+00:00">06 Nov 2019, 09:28</time>
      </address>
      <p>В Україні скоротять 1770 посад у Державній службі статистики, а також звільнять і передадуть в оренду або на приватизацію 281 об'єкт нерухомості, повідомив міністр Кабінету міністрів Дмитро Дубілет.</p>
      <p>"Ми проводимо цю оптимізацію за рахунок скорочення підрозділів районного рівня. З урахуванням того, що більшість звітів, які компанії подають у Держстат, подаються в електронному вигляді, підтримка цих підрозділів стала недоцільною. Частина функцій, які виконували районні підрозділи, будуть передані на обласний рівень", - написав міністр у своєму Facebook.</p>
      <p>Також він запевнив, що в уряді планують спростити звіти, що подаються у Держстат, та зменишити їхню кількість.</p>
      <p>"Хотів би звернутися окремо до співробітників, які потрапили під це скорочення. Нам дуже шкода, що нам довелося йти на ці заходи, але ми змушені це робити, щоб перезапустити економіку України. Я дуже сподіваюся, що ви зможете знайти в цій новій економіці своє місце. Ми будемо над цим працювати разом із оновленою службою зайнятості та багатьма іншими сторонами", - додав Дубілет.</p>
      <p>Зазначимо, що в рамках так званої оптимізації кабінет міністрів України під головуванням Олексія Гончарука<a href="https://dt.ua/ECONOMICS/zakonoproekt-minsocpolitiki-mozhe-pozbaviti-dopomogi-sotni-tisyach-rodin-yunisef-328425_.html"><b> мало не скасував як явище одноразову виплату при народження дитини</b></a>. Щоправда <a href="https://dt.ua/POLITICS/pislya-publikaciyi-dt-ua-u-minsocpolitiki-poobicyali-zberegti-sistemu-dityachih-viplat-328478_.html"><b>після суспільного розголосу та негативного резонансу від ідеї відмовились.</b></a></p>
      <p>Також уряд вирішив <a href="https://dt.ua/ECONOMICS/zarplati-ta-vidryadzhennya-dlya-dezhrsluzhbovciv-teper-viplachuvatimut-lishe-v-bezgotivkoviy-formi-328370_.html"><b>скасувати виплату відпускних держчиновникам готівкою</b></a> та перевести їх на безготівковий розрахунок, чим поклав витрати за оготівлення коштів на плечі працівників.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>