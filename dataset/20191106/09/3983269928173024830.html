<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/la-fiscalia-recorrera-la-sentencia-de-manresa-perque-la-condemna-sigui-per-violacio/noticia/2961344/"/>
    <meta property="og:site_name" content="CCMA"/>
    <meta property="article:published_time" content="2019-11-06T09:59:00+00:00"/>
    <meta property="og:title" content="Fiscalia recorrerà la sentència de Manresa perquè els condemnin per agressió sexual"/>
    <meta property="og:description" content="L'Audiència de Barcelona va considerar que era abús sexual, i no agressió, perquè quan la nena de 14 anys va ser violada estava inconscient i als agressors no els va caldre fer ús de la violència ni intimidar-la"/>
  </head>
  <body>
    <article>
      <h1>Fiscalia recorrerà la sentència de Manresa perquè els condemnin per agressió sexual</h1>
      <h2>L'Audiència de Barcelona va considerar que era abús sexual, i no agressió, perquè quan la nena de 14 anys va ser violada estava inconscient i als agressors no els va caldre fer ús de la violència ni intimidar-la</h2>
      <address><time datetime="2019-11-06T09:59:00+00:00">06 Nov 2019, 09:59</time> by <a rel="author">Redacció</a></address>
      <p>La Fiscalia <a href="https://www.ccma.cat/324/sentencia-de-la-violacio-multiple-a-una-menor-a-manresa-no-va-ser-agressio-va-ser-abus/noticia/2959898/">recorrerà la condemna per abús sexual i no per agressió </a>dels cinc processats per una <b>violació en grup a una nena de 14 anys a Manresa</b>. El ministeri públic ha anunciat aquest dimecres que recorrerà la <b>sentència de l'Audiència de Barcelona</b>, que dijous passat va condemnar a penes d'entre <b>10 i 12 anys de presó </b>per un delicte d'abús sexual cinc dels condemnats.</p>
      <p>Ja sigui perquè la consideren <b>insuficient o excessiva</b>, ni la víctima, ni els col·lectius feministes, ni els acusats estan d'acord amb la sentència. Tant l'<b>acusació particular</b>, que representa la família, com els advocats d'alguns dels agressors <b>van anunciar que tenien previst recórrer-la</b>.</p>
      <p>A l'informe final del judici, en l'últim moment, el ministeri fiscal<a href="https://www.ccma.cat/324/la-fiscalia-eleva-a-agressio-sexual-lacusacio-per-la-violacio-en-grup-a-manresa/noticia/2947872/"> va elevar l'acusació a agressió sexual</a> perquè va considerar que durant la vista oral havia quedat demostrat que els acusats es van valer de la seva superioritat numèrica i de l'estat d'embriaguesa de la víctima per intimidar-la i agredir-la sexualment.</p>
      <p>
        <b>Els arguments del tribunal</b>
      </p>
      <p>L'Audiència de Barcelona va sentenciar que no veu agressió sexual en la violació. El tribunal va considerar que era abús sexual, i no agressió, perquè <b>quan es van produir les violacions la víctima estava inconscient i els agressors no van necessitar fer ús de la violència ni van intimidar-la</b>.</p>
      <p>Segons l'opinió del tribunal, quan la víctima va ser violada es trobava "en <b>estat d'inconsciència</b>, sense saber què feia i què no feia", cosa que, segons el seu parer, encaixa en l'article 181.2 del Codi Penal, que<b> considera "abusos sexuals no consentits (...) els que s'executen sobre persones que es trobin privades de sentit o anul·lant la voluntat de la víctima mitjançant fàrmacs, drogues o altres substàncies"</b>.</p>
      <p>La sentència <b>va absoldre dos dels acusats</b>. Un d'ells, que estava acusat de la violació múltiple, perquè durant la instrucció de la causa no va ser processat pels delictes d'abús ni d'agressió sexual. Un setè processat, que presumptament es va masturbar mentre presenciava les violacions i al qual s'imputava un delicte d'omissió de socors, també va ser absolt.<br/> </p>
      <figure>
        <img src="https://www.ccma.cat/multimedia/jpg/1/9/1572518388791.jpg"/>
      </figure>
      <p>
        <i>Els cinc nois van violar la noia quan tenia 14 anys en una fàbrica abandonada a Manresa</i>
      </p>
      <p>
        <b>Eliminar el concepte d'abús sexual del Codi Penal</b>
      </p>
      <p>Centenars de persones <b>s'han manifestat des de dijous passat</b> en contra d'una sentència que el feminisme considera que és "<a href="https://www.ccma.cat/324/el-feminisme-creu-que-la-sentencia-es-el-resultat-duna-justicia-patriarcal/noticia/2960097/">el resultat d'una justícia patriarcal</a>".  Més d'un centenar d'associacions van convocar aquest dilluns <a href="https://www.ccma.cat/324/protestes-a-tot-lestat-contra-la-sentencia-per-abus-i-no-violacio-a-una-menor-a-manresa/noticia/2960933/">protestes a diferents ciutats catalanes i d'arreu de l'estat espanyol</a>.</p>
      <p><b>La reivindicació és unànime</b>: eliminar el concepte d'abús sexual del Codi Penal. Consideren que qualsevol abús implica violència i que si no hi ha consentiment sempre ha de ser considerat agressió. També defensen que la falta d'intimidació mai pot fer rebaixar la pena.</p>
      <p>El feminisme reclama una reforma urgent de la llei per evitar que es puguin tornar a repetir sentències que deixin indefenses les dones agredides.</p>
    </article>
  </body>
</html>