<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/hatalmas-okori-fellegvarat-tartak-fel-gorogorszagban/186000"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-06T09:43:00+00:00"/>
    <meta property="og:title" content="Hatalmas ókori fellegvárat tártak fel Görögországban"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Hatalmas ókori fellegvárat tártak fel Görögországban</mark>
      </h1>
      <address><time datetime="2019-11-06T09:43:00+00:00">06 Nov 2019, 09:43</time> by <a rel="author">Bors</a></address>
      <p>Hatalmas ókori fellegvárat tártak fel a közép-görögországi Boiótiában, a mükénéi civilizáció idejében virágzó Gla városában.</p>
      <p>A görög kulturális minisztérium keddi bejelentése szerint Gla hajdani akropolisza hétszer akkora volt, mint maga Mükéné.</p>
      <p>A Kr.e. 13. századi település akropolisza egy természetes hegytetőn emelkedett. Miután megerősítették, a lábainál elterülő termékeny síkságot művelő lakosság védvára lett.</p>
      <p>A terület a mükénéi civilizáció csatorna- és öntözőrendszerével összefüggő árvízvédelmi központként is szolgált, a rendszert a hajdani Kopaiszi-tó látta el vízzel. A tó vizét a csatornák a tengerbe vezették, ezzel gátolták meg, hogy elöntse a termékeny földeket.</p>
      <figure>
        <img src="http://media.borsonline.hu/cikk/20/191557/big-lead/650x360/2015557_gorogorszag-greece-7-reu.jpg"/>
        <figcaption>© Reuters</figcaption>
      </figure>
      <p>A fellegvár 202 ezer négyzetméteres területét vastag kőfal vette körül három kilométer hosszan, mely máig fennmaradt.</p>
      <p>A kulturális minisztérium közleménye szerint a két éve tartó ásatások legújabb szakaszában hat szimmetrikus kőtömböt tártak fel, melyeket az építkezéskor használtak.</p>
      <p>Számos tárolóedény, korsók és amforák, serlegek és konyhai eszközök, díszítőfreskók és kis szobrok is előkerültek, melyek a mükénéi hódítás korának művészi hagyományait képviselik.</p>
      <p>A Gla akropoliszát tűzész pusztította el valamivel Kr.e. 1200 előtt, ezután lakatlan maradt.</p>
      <p>A hegyet körülvevő síkság lenyűgözően kialakított öntöző- és csatornarendszerét is sorsára hagyták, a tó újra elöntötte a földeket.</p>
    </article>
  </body>
</html>