<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/sport/naykraschim-trenerom-19-go-turu-v-drugiy-lizi-stav-nastavnik-fk-bukovina-379889"/>
    <meta property="og:site_name" content="Погляд"/>
    <meta property="article:published_time" content="2019-11-06T09:50:00+00:00"/>
    <meta property="og:title" content="Найкращим тренером 19-го туру в другій лізі став наставник ФК Буковина"/>
    <meta property="og:description" content="Всеукраїнське об'єднання тренерів з футболу проаналізувало підсумки чергового туру в українській першій і другій лігах і назвало найкращих тренерів"/>
  </head>
  <body>
    <article>
      <h1>Найкращим тренером 19-го туру в другій лізі став наставник ФК Буковина</h1>
      <h2>А Тарас Сивка – у символічній збірній</h2>
      <address>
        <time datetime="2019-11-06T09:50:00+00:00">06 Nov 2019, 09:50</time>
      </address>
      <p>Всеукраїнське об'єднання тренерів з футболу проаналізувало підсумки чергового туру в українській першій і другій лігах і назвало найкращих тренерів.</p>
      <p>Найкращим тренером 19-го туру в другій лізі став наставник чернівецької «Буковини» Степан Маковійчук. Нагадаємо, що наприкінці минулого тижня «Буковина» перемогла на виїзді хмельницьке «Поділля» (1:0) та залишила останню сходинку групи «А». </p>
      <p>Як пише fcbukovyna.com, Степан Маковійчук отримав від експертів середній бал 4,4.</p>
      <p>
        <b>1. Номінальний результат команди – 5 </b>
        <i>(важливість, несподіваність, сила суперника, історична й турнірна складова)</i>
      </p>
      <p>Останнє місце неабияк мотивувало буковинців, до того ж, суперник – досить гідний: «Поділля» було в п’ятірці найкращих, мало досить переконливі показники в цьому чемпіонаті, в першому колі виграло в Чернівцях із розгромним рахунком і вже три матчі не знало поразок у матчах із цим суперником. А сама «Буковина» в Хмельницькому не вигравала 24 роки – від 1995-го.</p>
      <blockquote>Наставник чернівецької «Буковини» Степан Маковійчук також визнаний тренером туру за версією Sport Arena</blockquote>
      <p>
        <b>2. Труднощі в вишикуванні та керуванні підопічними – 4 </b>
        <i>(травмовані/дискваліфіковані, особливі обставини)</i>
      </p>
      <p>Обидві команди мали кадрові складнощі. По-перше, це дискваліфікація основних захисників (Воловик у господарів, Полянський – у гостей). По-друге, «Поділля» страждало від наслідків захворювання, яке відправило на лікарняний відразу кількох гравців. По-третє, сама «Буковина» напередодні через складну ситуацію втратила кількох гравців. Перед виїздом у Хмельницький в клубі залишалося всього 15 гравців, реально доступних тренерові в цьому матчі – 14.</p>
      <p>
        <b>3. Майстерність в роботі з кадрами – 5 </b>
        <i>(гравці, використані не на своїх звичних позиціях та несподівані, але успішні нові обличчя у складі)</i>
      </p>
      <p>Тренерський штаб буковинців працював у екстремальних умовах, фактично не маючи не тільки якісного, а навіть кількісного вибору. У Хмельницькому відсутність найдосвідченішого центрбека Полянського гості компенсували переведенням у захист універсала середини поля Понедельника, а на його місце перевели номінального лівого лінійного Сантрапинських (зліва у захисті вийшов номінальний вінгер Сивка). А замість Ходаковського праворуч у півзахисті з перших хвилин вийшов Іванченко.</p>
      <p>
        <b>4. Тренерська майстерність – 5 </b>
        <i>(різноманіття тактик, зміни по ходу матчу, використання людського фактору)</i>
      </p>
      <p>Номінальна схема «Буковини» – 4-4-2, в цій грі – 4-1-4-1, але при цьому, звичайно, маємо на увазі величезну обмеженість вибору в тренерів і необхідність використовувати гравців не на їхніх оптимальних позиціях, а також практично повну відсутність підсилення з лави запасних, а отже – неможливість керувати грою через заміни. Якби господарі не залишилися в меншості на досить великий відрізок гри, це зіграло б свою негативну роль.</p>
      <p>
        <b>5. Накопичувальний критерій – 3 </b>
        <i>(якщо команда під керівництвом тренера кілька турів поспіль демонструє чіткий прогрес, постійне поліпшення результатів, тренерські новинки)</i>
      </p>
      <p>Про якісь серії відносно команди-аутсайдера не випадає говорити – виступи «Буковини» все ще нестабільні, не вистачає кадрового потенціалу та матеріального підґрунтя. Втім, є дві обставини. На виїзді чернівчани не програють вже майже місяць (4 очка за цей час), та й після провального літнього відрізку команда почала набирати очки й дещо вирівнялася порівняно з іншими учасниками ліги. </p>
      <p>Наставник чернівецької «Буковини» Степан Маковійчук також визнаний тренером туру за версією Sport Arena. А ось капітан чернівецької команди Тарас Сивка за версією Sport Arena потравив у символічну збірну 19-го туру на позиції лівого захисника.</p>
      <related>
        <h4>Схожі записи</h4>
        <a href="https://pogliad.ua/news/sport/v-o-trenera-fk-bukovina-u-nas-misto-ta-oblast-ne-zvertayut-uvagu-na-komandu-378757"/>
        <a href="https://pogliad.ua/news/sport/s-makoviychuk-chasto-suddi-traktuyut-superechlivi-momenti-ne-na-korist-bukovini-379499"/>
        <a href="https://pogliad.ua/news/sport/trener-fk-kalush-prokomentuvav-gru-z-cherniveckoyu-komandoyu-379498"/>
        <a href="https://pogliad.ua/news/sport/volodimir-mazyar-fk-bukovina-staralasya-grati-dlya-vbolivalnikiv-377918"/>
      </related>
    </article>
  </body>
</html>