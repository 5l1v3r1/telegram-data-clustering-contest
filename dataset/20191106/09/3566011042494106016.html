<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545252.html/%D8%B4%DA%A9%D8%B3%D8%AA-%D8%A8%D8%B1%D8%AC%D8%A7%D9%85-%D8%B9%D9%88%D8%A7%D9%82%D8%A8-%D8%AE%D8%B7%D8%B1%D9%86%D8%A7%DA%A9%DB%8C-%D8%A8%D8%B1%D8%A7%DB%8C-%D8%A7%D9%85%D9%86%DB%8C%D8%AA-%D8%AC%D9%87%D8%A7%D9%86%DB%8C-%D9%88-%D9%85%D9%86%D8%B7%D9%82%D9%87-%D8%A7%DB%8C-%D8%AF%D8%A7%D8%B1%D8%AF--%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D8%A8%D8%B1%D8%AC%D8%A7%D9%85%DB%8C--%D8%AF%D8%A7%D8%AF%D9%86-%D9%81%D8%B1%D8%B5%D8%AA-%D8%A8%D9%87-%D8%AF%DB%8C%DA%AF%D8%B1-%D8%A7%D8%B9%D8%B6%D8%A7-%D8%A8%D8%B1%D8%A7%DB%8C-%D8%A7%D8%AC%D8%B1%D8%A7%DB%8C-%D8%AA%D8%B9%D9%87%D8%AF%D8%A7%D8%AA-%D8%B4%D8%A7%D9%86-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-06T09:37:00+00:00"/>
    <meta property="og:title" content="شکست برجام عواقب خطرناکی برای امنیت جهانی و منطقه‌ای دارد/ کاهش تعهدات برجامی، دادن فرصت به دیگر اعضا برای اجرای تعهدات شان است"/>
    <meta property="og:description" content="بعیدی نژاد شامگاه سه‌شنبه در مصاحبه‌ای هشدار داد که شکست برنامه جامع اقدام مشترک عواقب خطرناکی برای امنیت جهانی و منطقه‌ای به همراه خواهد داشت."/>
  </head>
  <body>
    <article>
      <h1>شکست برجام عواقب خطرناکی برای امنیت جهانی و منطقه‌ای دارد/ کاهش تعهدات برجامی، دادن فرصت به دیگر اعضا برای اجرای تعهدات شان است</h1>
      <h2>سفیر ایران در انگلیس:</h2>
      <address>
        <time datetime="2019-11-06T09:37:00+00:00">06 Nov 2019, 09:37</time>
      </address>
      <p>بعیدی نژاد شامگاه سه‌شنبه در مصاحبه‌ای هشدار داد که شکست برنامه جامع اقدام مشترک عواقب خطرناکی برای امنیت جهانی و منطقه‌ای به همراه خواهد داشت.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ «حمید بعیدی نژاد» سفیر ایران در انگلیس شامگاه سه‌شنبه بخشی از مصاحبه خود با شبکه خبری اسکای‌نیوز درباره گام چهارم کاهش تعهدات برجامی ایران را منتشر کرد.</p>
      <p>وی در این مصاحبه گفت: «تصمیم ایران به کاهش اجرای برخی از تعهدات خود در برجام با هدف دادن فرصت کافی به دیگر اعضا برای اجرای تعهدات خود گرفته شده است.»</p>
      <p>سفیر ایران در انگلیس اضافه کرد: «وضعیت فعلی قابل دوام نیست و شکست برجام به اعتراف همگان عواقب خطرناکی بر امنیت جهانی و منطقه ای خواهد داشت.»</p>
      <p>همچنین سفیر جمهوری اسلامی ایران در لندن روز سه‌شنبه در صفحه توئیترش با اشاره به اعلام گام چهارم کاهش تعهدات برجامی از سوی حسن روحانی رئیس جمهوری کشورمان مبنی بر آغاز گازدهی به ماشین‌های سانتریفیوژ در تأسیسات غنی سازی شهید علیمحمدی فردو، نوشت: «ایران در گام چهارم کاهش تعهداتش برجامی، اقدام به گازدهی به سانتریفیوژها در فردو خواهد کرد.»</p>
      <p>به گزارش فارس، وی افزود: «این اقدام با نظارت آژانس بین‌المللی انرژی اتمی انجام خواهد شد و اگر دیگر طرف‌ها (طرف‌های باقیمانده در برجام) تصمیم به اجرای تعهداتشان طبق توافق هسته‌ای بگیرند، این اقدام قابل بازگشت خواهد بود.»</p>
      <p>حسن روحانی رئیس جمهوری اسلامی ایران روز سه‌شنبه در آخرین روز سومین فرصت دو ماهه ایران به طرف‌های باقیمانده در برجام به سازمان انرژی اتمی ابلاغ کرد که از روز چهارشنبه گازدهی به سانتریفیوژها در فردو را آغاز کند.</p>
      <p>انتهای پیام/</p>
    </article>
  </body>
</html>