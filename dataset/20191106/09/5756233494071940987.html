<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620154/%D9%BE%DB%8C%D8%A7%D9%85-%D8%B4%D9%87%D8%B1%D9%88%D9%86%D8%AF%D8%A7%D9%86-%D8%AF%D8%B1-%D8%B3%D8%A7%D9%85%D8%A7%D9%86%D9%87-%DB%B1%DB%B9%DB%B7-%D9%85%D8%AD%D8%B1%D9%85%D8%A7%D9%86%D9%87-%D9%85%DB%8C%E2%80%8C%D9%85%D8%A7%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T09:53:00+00:00"/>
    <meta property="og:title" content="پیام شهروندان در سامانه ۱۹۷ محرمانه می‌ماند"/>
    <meta property="og:description" content="رئیس بازرسی پلیس پیشگیری پایتخت گفت: شهروندان آگاه باشند که پیام‌هایشان نزد ۱۹۷محرمانه می‌ماند و ماموری که تخلف انجام داده به هیچ عنوان مطلع نمی‌شود که چه کسی از او شکایت داشته است."/>
  </head>
  <body>
    <article>
      <h1>پیام شهروندان در سامانه ۱۹۷ محرمانه می‌ماند</h1>
      <address>
        <time datetime="2019-11-06T09:53:00+00:00">06 Nov 2019, 09:53</time>
      </address>
      <p>
        <i>رئیس بازرسی پلیس پیشگیری پایتخت گفت: شهروندان آگاه باشند که پیام‌هایشان نزد ۱۹۷محرمانه می‌ماند و ماموری که تخلف انجام داده به هیچ عنوان مطلع نمی‌شود که چه کسی از او شکایت داشته است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ بهزاد هادی‌پور در گفتگو با مهر، اظهار کرد: طبق فرمایشات مقام معظم رهبری و فرمانده نیروی انتظامی جمهوری اسلامی ایران یکی از اهداف پلیس، رضایتمندی شهروندان در کلانتری‌ها است.</p>
      <p>وی تصریح کرد: از جمله تاکیدهای سردار رحیمی فرمانده نیروی انتظامی تهران بزرگ و سردار ظهیری فرمانده پلیس پیشگیری تهران بزرگ در جلسات کلی این است که در کنار عملیات‌های پلیس شهروندان هم از پلیس رضایت داشته باشند، به همین خاطر مجموعه پلیس فاتب از طریق سامانه ۱۹۷ تمام انتقادات و تقدیرها را بررسی و رصد می‌کند.</p>
      <figure>
        <img src="https://aftabnews.ir/files/fa/news/1398/8/15/355984_203.jpg"/>
      </figure>
      <p>رئیس بازرسی پلیس پیشگیری پایتخت ادامه داد: در تمامی انتقاداتی که از یک مامور پلیس می‌شود موضوع بررسی و در صورت لزوم مامور و فرمانده نیز فراخوانده می‌شوند، همچنین با شهروند تماس می‌گیریم تا ببینیم آیا خواسته وی انجام شده است یا خیر، یعنی اگر شکایت یا انتقادی به سامانه ۱۹۷ اعلام شود تا زمان نتیجه گیری پیگیر آن موضوع هستیم.</p>
      <p>برگزاری کلاس‌های آگاه سازی ماموران در بازرسی پلیس پیشگیری پایتخت</p>
      <p>هادی‌پور بیان کرد: همچنین برای ماموران نیز کلاس‌های آگاه سازی برگزار می‌کنیم و مامور را توجیه می‌کنیم باید در زمانی که مشکلی به وجود آمده چگونه با شهروندان ارتباط برقرار کند تا هم بتواند ماموریت خود را به خوبی انجام دهد و هم حقوق شهروندی را رعایت کند.</p>
      <p>وی ادامه داد: بخش دیگر سامانه۱۹۷ مربوط به تقدیرها است یعنی شهروندان پس از انجام کار خود در کلانتری‌ها و دیدن عکس العمل نیروهای ما با سامانه ۱۹۷ تماس می‌گیرند و پیغام تشکر خود را بازگو می‌کنند همچنین برخی از شهروندان برای تقدیر از ماموری که عملکرد خوبی داشته است، حضوری به ما مراجعه می کنند.</p>
      <p>هادی‌پور تاکید کرد: بنده این قول را به مردم شریف پایتخت می‌دهم که تمامی انتقادات، پیشنهادات و تشکرهای ثبت شده در سامانه۱۹۷ بررسی و رصد می‌شود و این گونه نیست که اگر انتقادی در این سامانه ثبت شود ما ندید بگیریم و فقط تقدیر و تشکرها را بشنویم.</p>
      <p>انتقادات و تقدیرات در سامانه ۱۹۷ می‌تواند تاثیر مثبتی بر عملکرد بهتر پلیس داشته باشد</p>
      <p>رئیس بازرسی پلیس پیشگیری پایتخت ادامه داد: از مردم می‌خواهم تا در ارائه خدمات بهتر به ما کمک کنند و در سامانه ۱۹۷ گزارشات خود را نسبت به عملکرد ماموران ما عنوان کنند تا در صورت منفی بودن نظرشان آن مامور احضار و با او برخورد و در صورت مثبت بودن از او تقدیر کنیم.</p>
      <p>وی اذعان داشت: پیام شهروندان به صورت محرمانه در بازرسی دریافت می‌شود و هیچ پیامی از آن‌ها به کسی گفته نمی‌شود. ما حق نداریم بگوییم کدام شهروند این پیام را ارسال کرده و تنها موضوع را بررسی می‌کنیم. شهروندان مطمئن باشند که پیام‌ها محرمانه رصد و پیگیری می‌شوند و ماموری که از او انتقاد شده است نمی داند چه فردی از او نزد سامانه ۱۹۷ انتقاد کرده است.</p>
      <p>تقدیر از ماموران برتر فاتب در پایان مراسم طرح رعد ۳۰</p>
      <p>رئیس بازرسی پلیس پیشگیری پایتخت با اشاره به تقدیر فرمانده انتظامی پایتخت از تعدادی ماموران بعد از اجرای طرع رعد ۳۰ گفت: پس از پایان طرح رعد به نوبت از۱۰ الی ۱۵ نفر از نیروهای فاتب که عملکرد بسیارخوب داشته‌اند و همچنین شهروندان نسبت به عملکردشان در سامانه بازرسری۱۹۷ رضایتمندی خود را ثبت کرده بودند و پاسخگویی مناسبی نیز داشتند تقدیر به عمل آمد.</p>
      <p>هادی‌پور با اشاره به ماجرای رد رشوه‌ای که از سوی یکی از مامورانی که از او تقدیر شد گفت: ماشینی توسط پدر و پسری سرقت شده بود؛ هنگامی که ماشین توسط ماموران ما پیدا شده به ماموران نیروی انتظامی رشوه پیشنهاد دادند اما این پیشنهاد توسط ماموران فهیم ما رد و ماشین به صاحب اصلی‌اش بازگردانده شد.</p>
    </article>
  </body>
</html>