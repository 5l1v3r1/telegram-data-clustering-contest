<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/sud-vidmovivsya-znyati-aresht-iz-tankera-mriya-yakiy-postachav-rf-palivo-328650_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T09:40:00+00:00"/>
    <meta property="og:title" content="Суд відмовився зняти арешт із танкера MRIYA, який постачав РФ паливо"/>
    <meta property="og:description" content="Херсонський міський суд відхилив апеляцію власників танкера."/>
  </head>
  <body>
    <article>
      <h1>Суд відмовився зняти арешт із танкера MRIYA, який постачав РФ паливо</h1>
      <h2>Херсонський міський суд відхилив апеляцію власників танкера.</h2>
      <address>
        <time datetime="2019-11-06T09:40:00+00:00">06 Nov 2019, 09:40</time>
      </address>
      <p>Херсонський міський суд відмовився зняти арешт з танкера <a href="https://dt.ua/UKRAINE/prokuratura-oskarzhila-znyattya-areshtu-z-tankera-kiy-voziv-palivo-v-aneksovaniy-krim-320554_.html"><b>MRIYA</b></a>, який перевозив паливо для потреб Чорноморського флоту Росії в анексованому Криму, повідомила Прокуратура АРК в Telegram-каналі. Засідання відбулося напередодні, 5 листопада.</p>
      <p>"5 листопада 2019 року, Херсонський міський суд відмовив власникам арештованого судна "VILGA" (зараз MRIYA) в задоволенні клопотання про зняття арешту", - йдеться в повідомленні.</p>
      <p>Раніше суд <b><a href="https://dt.ua/UKRAINE/hersonskiy-sud-dozvoliv-peredati-arma-tanker-mriya-scho-postavlyav-rf-palivo-325622_.html">дозволив передати танкер</a> </b>Нацагентству з питань виявлення, розшуку та управління активами, отриманими від корупційних та інших злочинів (АРМА).</p>
      <p>10 серпня<a href="https://dt.ua/UKRAINE/pravoohoronci-obshukali-tanker-yakiy-voziv-palne-v-aneksovaniy-krim-320242_.html"> <b>українські правоохоронці обшукали танкер "MRIYA"</b></a>. Кримінальну справу відкрили за фактом порушення порядку в'їзду/виїзду на тимчасово окуповану територію України, судно підозрюють у перевезенні контрабанди нафтопродуктів.</p>
      <p>У червні 2015 року це ж судно, але під назвою "Вилга", постачало паливо для підрозділів Чорноморського флоту РФ в окупованому Севастополі. Судно під новою назвою MRIYA в травні-червні цього року відвідувало порт Ізмаїла Одеської області.</p>
      <p>19 серпня Херсонський апеляційний суд <b><a href="https://dt.ua/UKRAINE/sud-zaareshtuvav-tanker-yakiy-voziv-palne-okupaciynomu-flotu-rf-u-krimu-321071_.html">ухвалив рішення заарештувати танкер</a></b>. Зазначимо, що Херсонський міський суд спочатку відмовив в арешті MRIYA.</p>
      <p>27 серпня <b><a href="https://dt.ua/UKRAINE/tanker-mriya-scho-postavlyav-rf-palivo-dostavili-v-port-hersona-prokuratura-321784_.html">танкер MRIYA доставили в порт Херсона</a></b>. При цьому безпосередньо капітан судна самоусунувся від виконання своїх обов'язків з управління танкера.</p>
      <p>Прокуратура АР Крим <a href="https://dt.ua/UKRAINE/prokuratura-povidomila-pro-pidozru-kapitanu-tankera-mriya-yakiy-postavlyav-rf-palivo-324501_.html"><b>оголосила капітану танкера підозру</b></a> за ч. 2 ст. 332-1 (порушення порядку в'їзду на тимчасово окуповану територію України та виїзду з неї з метою заподіяння шкоди інтересам держави, вчинені службовою особою з використанням службового становища, повторно) Кримінального кодексу України.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>