<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/diki-chrysis-aygis-simera-apologeitai-o-nikos-michaloliakos-oi-katigories-kai-ta-kayta-erotimata-ti-tha-ypostirixei-o-archigos-tis-chrysis-aygis/"/>
    <meta property="og:site_name" content="europost.gr"/>
    <meta property="article:published_time" content="2019-11-06T09:03:35+00:00"/>
    <meta property="og:title" content="Δίκη Χρυσής Αυγής: Σήμερα απολογείται ο Νίκος Μιχαλολιάκος – Οι κατηγορίες και τα καυτά ερωτήματα, τι θα υποστηρίξει ο αρχηγός της Χρυσής Αυγής?…"/>
    <meta property="og:description" content="Έπειτα από τέσσερα και πλέον χρόνια ακροαματικής διαδικασίας ήρθε η ώρα της απολογίας του Νίκου Μιχαλολιάκου στη δίκη της Χρυσής Αυγής. Για πρώτη φορά ο γενικός γραμματέας της Χρυσής Αυγής αναμένεται να βρεθεί σήμερα στο"/>
  </head>
  <body>
    <article>
      <h1>Δίκη Χρυσής Αυγής: Σήμερα απολογείται ο Νίκος Μιχαλολιάκος – Οι κατηγορίες και τα καυτά ερωτήματα, τι θα υποστηρίξει ο αρχηγός της Χρυσής Αυγής?…</h1>
      <address>
        <time datetime="2019-11-06T09:03:35+00:00">06 Nov 2019, 09:03</time>
      </address>
      <p>Έπειτα από τέσσερα και πλέον χρόνια ακροαματικής διαδικασίας ήρθε η ώρα της απολογίας του Νίκου Μιχαλολιάκου στη δίκη της Χρυσής Αυγής. Για πρώτη φορά ο γενικός γραμματέας της Χρυσής Αυγής αναμένεται να βρεθεί σήμερα στο Τριμελές Εφετείο Κακουργημάτων της Αθήνας, προκειμένου να απολογηθεί για τις κατηγορίες της «ένταξης, συμμετοχής και διεύθυνσης εγκληματικής οργάνωσης» αλλά και για «παράνομη κατοχή όπλων με σκοπό τον εφοδιασμό εγκληματικής οργάνωσης».</p>
      <p>Ο ιδρυτής «και κατ’ ουσία Αρχηγός και ηγέτης της Χρυσής Αυγής» σύμφωνα με τη δικογραφία της υπόθεσης, «διηύθυνε αυτήν καθ’ όλο το διάστημα της λειτουργίας της ως εγκληματικής οργάνωσης, ήτοι κατ’ ουσίαν από το έτος 2008, οπότε εκδηλώθηκε εμφανώς η σωρευτική και εξακολουθητική εγκληματική της δράση».</p>
      <p>Κατά τη σημερινή απολογία του ο Ν. Μιχαλολιάκος προκειμένου να αντικρούσει τις κατηγορίες που τον βαραίνουν αναμένεται να κάνει χρήση της επιχειρηματολογίας, που έκαναν κατά το παρελθόν συγκατηγορούμενοί του πρώην βουλευτές, οι οποίοι μίλησαν στο δικαστήριο για πολιτική δίωξη σε βάρος τους.</p>
      <p>Ο Ν. Μιχαλολιάκος, ο οποίος είναι ο τελευταίος κατηγορούμενος που απολογείται στη δίκη της Χρυσής Αυγής, αναμένεται ακόμη να αποδώσει τη δίωξή του σε σκευωρία από την τότε κυβέρνηση Σαμαρά, με στόχο να καταποντιστούν τα υψηλά ποσοστά που εμφάνιζε το διάστημα εκείνο στις δημοσκοπήσεις το κόμμα της Χρυσής Αυγής.</p>
      <p>Η έδρα αναμένεται να θέσει στον κατηγορούμενο γενικό γραμματέα της Χρυσής Αυγής πλήθος ερωτήσεων σχετικά με τη δράση και την ιδεολογία του κόμματος του. Το σε βάρος του κατηγορητήριο άλλωστε αναφέρει: «Εσύ δε υπό την ιδιότητα του μέλους της στενής ηγετικής ομάδας της οργανώσεως και του βουλευτού της Χρυσής Αυγής διηύθυνες αυτήν παρέχων διαταγές, οδηγίες και εντολές προς τα μέλη της οργανώσεως ελέγχων απολύτως τη δράση αυτής και ενεργών προς επίτευξη των παρανόμων σκοπών της όπως ανωτέρω αυτοί αναλυτικώς αναφέρονται».</p>
      <p>Επίσης ιδιαίτερη βαρύτητα αναμένεται να δοθεί από την έδρα και στο χρόνο κατά τον οποίο ο Ν. Μιχαλολιάκος ενημερώθηκε για τη δολοφονία του Παύλου Φύσσα. Όπως είχε αναφέρει στην απολογία της η σύζυγος του Νίκου Μιχαλολιάκου, Ελένη Ζαρούλια, οι δυο τους ενημερώθηκαν για τη δολοφονία του μουσικού την επόμενη ημέρα. Αντίθετα, ο κατηγορούμενος Ν. Μίχος που έχει αποχωρήσει από τη Χρυσή Αυγή, έχει καταθέσει ότι ο Ν. Μιχαλολιάκος γνώριζε για τη δολοφονία Φύσσα από το βράδυ που αυτή έλαβε χώρα.</p>
      <p>Εν όψει της σημερινής απολογία τους Ν. Μιχαλολιάκου έχουν απευθύνει κάλεσα για συγκεντρώσεις έξω από το εφετείο, μεταξύ άλλων, η εκτελεστική επιτροπή της ΑΔΕΔΥ, όπως και η πολιτική αγωγή.</p>
      <h3>Σχετικά</h3>
    </article>
  </body>
</html>