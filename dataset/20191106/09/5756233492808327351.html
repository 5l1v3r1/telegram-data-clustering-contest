<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620151/%D9%88%D8%A7%DA%AF%D8%B0%D8%A7%D8%B1%DB%8C-%DB%B9%DB%B9-%D8%B3%D8%A7%D9%84%D9%87-%D8%B2%D9%85%DB%8C%D9%86-%D8%AF%D8%B1-%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86-%D8%A7%D8%B3%D9%84%D8%A7%D9%85%DB%8C-%D8%A8%D9%87-%DA%A9%D8%A7%D8%B3%D8%A8%D8%A7%D9%86-%D8%B2%D9%85%DB%8C%D9%86-%D9%86%D9%85%DB%8C%E2%80%8C%D8%AF%D9%87%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T09:45:00+00:00"/>
    <meta property="og:title" content="واگذاری ۹۹ ساله زمین در طرح ملی مسکن/ اسلامی: به کاسبان زمین نمی‌دهیم"/>
    <meta property="og:description" content="وزیر راه و شهرسازی با بیان جزئیاتی از طرح ملی مسکن گفت: نذر نکرده ایم زمین را در اختیار عده‌ای کاسب بگذاریم. در وزارت راه و شهرسازی تکلیف قانونی داریم که مردم را خانه دار کنیم."/>
  </head>
  <body>
    <article>
      <h1>واگذاری ۹۹ ساله زمین در طرح ملی مسکن/ اسلامی: به کاسبان زمین نمی‌دهیم</h1>
      <address>
        <time datetime="2019-11-06T09:45:00+00:00">06 Nov 2019, 09:45</time>
      </address>
      <p>
        <i>وزیر راه و شهرسازی با بیان جزئیاتی از طرح ملی مسکن گفت: نذر نکرده ایم زمین را در اختیار عده‌ای کاسب بگذاریم. در وزارت راه و شهرسازی تکلیف قانونی داریم که مردم را خانه دار کنیم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد اسلامی با بیان این‌که در طرح ملی مسکن هدف ما جامعه فاقد مسکن هستند که زمینه تامین آن فراهم آید، اظهار کرد: ثبت‌نام این طرح از فردا (چهارشنبه) به 10 استان تسری می یابد. ساخت و سازها در استان های مختلف آغاز شده و مسئله مهم این است که جامعه هدف به صورت دقیق شناسایی و ثبت نام شوند تا اقدامات غربالگری صورت گیرد.</p>
      <p>وی با بیان این‌که در برخی شهرها کار به خود مردم واگذار می شود، افزود: پروژه هایی را به شرکت های سازنده واگذار کرده ایم و طبق زمانبندی تعیین شده، مردم قادرند مسکن خود را در زمان مورد نظر ابتیاع کنند.</p>
      <figure>
        <img src="https://aftabnews.ir/files/fa/news/1398/8/15/355979_848.jpg"/>
      </figure>
      <p>وی درباره نقش بنیاد مسکن در اجرای این طرح تصریح کرد:عده ای از پشتیبان مهندسی بنیاد مسکن و تسهیلات بانکی بهره می برند؛ همچنین در برخی شهرها زمین در اختیار مردم گذاشته می شود و پروژه های نوع سوم توسط شرکت های بزرگ احداث و به مردم واگذار می شود.</p>
      <p>وزیر راه و شهرسازی گفت:‌ متاسفانه عده ای با نام کارشناس از تریبون های مختلف در صداوسیما صحبت می کنند؛ اما ما انتظار داریم کسانیکه اظهارنظر می کنند بر اساس دانسته و اطلاعات واقعی باشد.</p>
      <p>اسلامی با بیان "ما قصد نداریم کار جدیدی انجام دهیم و هر آنچه مد نظر است در قانون ساماندهی زمین و مسکن به وضوح روشن شده است"، اظهار کرد: وزارت راه و شهرسازی نیز در این روند دخالت دارد؛ به عنوان طرف مشارکت قرارداد را امضا و ضوابط را تعیین می کنیم؛ اما نذر نکرده ایم زمین را در اختیار عده ای کاسب بگذاریم. ما تکلیف قانونی داریم که مردم را خانه دار کنیم و لذا وزارت راه طبق شیوه نامه در این حوزه مشارکت می کند.همچنین در مدلی دیگر زمین را 99 ساله واگذار می کنیم و بر اساس غربالگری قشر متقاضی، اقدامات نرم افزاری را صورت داده تا ارائه مسکن را متناسب با جامعه هدف پیش بریم.</p>
      <p>وی تاکید کرد: برخی توقع دارند وزارت راه زمین را واگذار کرده و خودشان اقدام کند، در حالیکه وزارت راه باید اعمال نظارت کند تا مطمئن شود مردم خانه دار می شوند.</p>
    </article>
  </body>
</html>