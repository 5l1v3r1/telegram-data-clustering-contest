<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740299"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T09:45:00+00:00"/>
    <meta property="og:title" content="ทำงานเกาหลี7ปีนึกว่ารอด ข่มขืนเด็ก14กลับไทยถูกจับ"/>
    <meta property="og:description" content="หนุ่มหนองบัวลำภู ลงทุนบิดข้ามฟ้า...ไปทำงานเกาหลี 7 ปี หลังร่วมกับพวกก่อเหตุข่มขืนเด็กสาวอายุ 14 ปี อ้างทำไปเพราะคึกคะนอง ภายหลังเดินทางกลับประเทศตำรวจแกะรอยจับกุมทันที"/>
  </head>
  <body>
    <article>
      <h1>ทำงานเกาหลี7ปีนึกว่ารอด ข่มขืนเด็ก14กลับไทยถูกจับ</h1>
      <address>
        <time datetime="2019-11-06T09:45:00+00:00">06 Nov 2019, 09:45</time>
      </address>
      <p>
        <b>หนุ่มหนองบัวลำภู ลงทุนบิดข้ามฟ้า...ไปทำงานเกาหลี 7 ปี หลังร่วมกับพวกก่อเหตุข่มขืนเด็กสาวอายุ 14 ปี อ้างทำไปเพราะคึกคะนอง ภายหลังเดินทางกลับประเทศตำรวจแกะรอยจับกุมทันที</b>
      </p>
      <p>เมื่อวันที่ 6 พ.ย. ที่ กองบังคับการปราบปราม (บก.ป.) พล.ต.ต.จิรภพ ภูริเดช ผบก.ป. สั่งการให้  พ.ต.อ.เนติ วงษ์กุหลาบ ผกก.5 บก.ป. พ.ต.ต.เกริก เสนาะสำเนียง สว.กก.5 บก.ป. นำกำลังจับกุม นายโกวิท ยลภูเขา อายุ 36 ปี ชาวจ.หนองบัวลำภู  ตามหมายจับศาลจังหวัดหนองบัวลำภู ที่ 67/2549 ลงวันที่ มี.ค. 2549   ข้อหา "พรากเด็กอายุยังไม่เกินสิบห้าปีไปเสียจากบิดามารดาเพื่อการอนาจารและข่มขืนกระทำชำเราเด็กอายุยังไม่เกินสิบห้าปี" จับกุมได้ที่ บริเวณหน้าทางเข้าซอยวัดบุณย์กัญจนาราม ต.หนองปรือ อ.บางละมุง จ.ชลบุรี<br/><br/>ทั้งนี้ สืบเนื่องจากเมื่อปี 2549 ขณะที่ นายโกวิท และนายตู้ ขวันขวา ไปเที่ยวชมคอนเสิร์ตหมอลำซิ่ง ในพื้นที่ ต.นาด่าน อ.สุวรรณคูหา จ.หนองบัวลำภู ได้พบเจอ ด.ญ.เปิ้ล (นามสมมุติ) อายุ 14 ปี ขณะนั้นเดินอยู่ภายในงานดังกล่าว ภายหลังเห็นว่า ด.ญ.เปิ้ล กำลังเดินกลับบ้านจึงทำทีเข้าไปตีสนิท ก่อนออกอุบายขออาสาเป็นผู้พาไปส่งบ้าน ด้วยความที่เห็นว่าเป็นรุ่นพี่ในหมู่บ้าน จึงไว้ใจยอมนั่งรถกลับด้วย แต่พอขับไปได้สักระยะ นายโกวิทและนายตู้กลับเปลี่ยนเส้นทาง พาผู้เสียหายไปที่กระท่อมปลายนา เพื่อก่อเหตุข่มขืนจนสำเร็จความใคร่ ก่อนนำตัวผู้เสียหายไปส่งที่บ้านพักพร้อมกับข่มขู่ว่าห้ามนำเรื่องไปบอกใคร จนกระทั่งผู้ปกครองพบเห็นบุตรสาวมีอาการผิดปกติ จึงสอบถามจนทราบความจริงก่อนเข้าแจ้งความเอาผิดไว้ที่ ส.ภ.สุวรรณคูหา <br/><br/>ต่อมาจะสามารถติดตามจับกุมตัวนายตู้ ได้คงเหลือเพียงนายโกวิท ที่ยังคงพยายามหลบหนีคดีเรื่อยมา จนกระทั่งเจ้าหน้าที่ชุดจับกุมสืบทราบว่าปัจจุบันนายโกวิท ได้มากบดานซ่อนตัวอยู่ในพื้นที่ จ.ชลบุรี จึงนำกำลังไปจับกุมตัวไว้ได้ สอบสวนนายโกวิท ให้การรับสารภาพอ้างว่าที่ทำไปนั้นเพราะความเมาประกอบกับความคึกคะนอง โดยหลังเกิดเหตุตนได้หนีไปทำงานที่ประเทศเกาหลีใต้เป็นเวลา 7 ปี ก่อนจะกลับมาอยู่ที่ชลบุรี แต่ก็มาถูกจับกุมจนได้ เบื้องต้นจึงแจ้งข้อกล่าวหาตามหมายจับก่อนนำตัวส่งพนักงานสอบสวน สภ.สุวรรณคูหา ดำเนินการตามกฎหมายต่อไป.</p>
    </article>
  </body>
</html>