<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/vbivstvo-gandzyuk-sprava-ne-hotili-rozsliduvati-novini-ukrajini-50051834.html"/>
    <meta property="og:site_name" content="НВ"/>
    <meta property="article:published_time" content="2019-11-06T02:43:00+00:00"/>
    <meta property="og:title" content="Рябошапка: У справі Гандзюк є величезна проблема, її не хотіли розслідувати"/>
    <meta property="og:description" content="У справі вбивства активістки і співробітниці мерії Херсона Катерини Гандзюк на сьогодні мало зрушень через низку проблем серед групи прокурорів."/>
  </head>
  <body>
    <article>
      <h1>Рябошапка: У справі Гандзюк є величезна проблема, її не хотіли розслідувати</h1>
      <h2>У справі вбивства активістки і співробітниці мерії Херсона Катерини Гандзюк на сьогодні мало зрушень через низку проблем серед групи прокурорів.</h2>
      <address>
        <time datetime="2019-11-06T02:43:00+00:00">06 Nov 2019, 02:43</time>
      </address>
      <p>Про це розповів генеральний прокурор України Руслан Рябошапка в інтерв'ю <a href="https://lb.ua/news/2019/11/05/441431_ruslan_ryaboshapka_suspilstvo.html">LB.ua</a>.</p>
      <p>За його словами, на сьогодні в справі Гандзюк повністю змінено групу прокурорів.</p>
      <p>На питання журналіста, чи був з боку прокурорів, які займалися цією справою, саботаж, Рябошапка відповів, що не буде прямо відповідати на це запитання.</p>
      <p>«Скажу лише, що ми поміняли групу прокурорів. У цій справі є величезна проблема … Її не хотіли розслідувати», — зазначив він.</p>
      <p><a href="https://nv.ua/ukr/ukraine/events/pomerla-aktivistka-katerina-handzjuk-2504839.html">Катерина Гандзюк померла в лікарні</a> 4 листопада 2018 року. <a href="https://nv.ua/ukr/ukraine/events/stala-vidoma-prichina-smerti-katerini-handzjuk-2505122.html">Офіційна причина смерті:</a> поліорганна недостатність, хімічні опіки з ураженням 30−39% тіла; напад з використанням хімічної речовини з метою вбивства чи нанесення ушкоджень.</p>
      <p>31 липня 2018 року в Херсоні на неї було скоєно напад. Її облили сірчаною кислотою, в результаті активістка отримала хімічні опіки тулуба, руки і обличчя (більше 35% тіла).</p>
      <p>У нападі на Гандзюк підозрюються п’ятеро осіб: Володимир Васянович, Микита Грабчук (йому інкримінують безпосередньо виконання), Віктор Горбунов, В’ячеслав Вишневський та Сергій Торбін.</p>
      <p>Всі, крім Торбіна (він — можливий організатор), визнали свою провину і розповіли, що погодилися здійснити напад за грошову винагороду.</p>
      <p>Покровський райсуд Дніпропетровської області затвердив угоду зі слідством п’яти обвинувачених і призначив їм покарання. Підозрювані отримали від трьох до шести років ув’язнення.</p>
    </article>
  </body>
</html>