<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-air-pollution-level-know-todays-morning-aqi-level-2834493.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T02:25:38+00:00"/>
    <meta property="og:title" content="वायु प्रदूषण की आपात स्थिति से धीरे-धीरे उबर रही है दिल्ली, जानें कैसी है आज की सुबह"/>
    <meta property="og:description" content="कई दिनों तक जानलेवा प्रदूषण झेलने के बाद राष्ट्रीय राजधानी दिल्ली धीरे-धीरे उबर रही है। बुधवार सुबह दिल्ली एनसीआर के कई इलाकों में एक्यूआई स्तर पिछले दिनों के मुकाबले काफी कम रहा। लोधी रोड इलाके में..."/>
  </head>
  <body>
    <article>
      <h1>वायु प्रदूषण की आपात स्थिति से धीरे-धीरे उबर रही है दिल्ली, जानें कैसी है आज की सुबह</h1>
      <address><time datetime="2019-11-06T02:25:38+00:00">06 Nov 2019, 02:25</time> by <a rel="author">नई दिल्ली, लाइव हिन्दुस्तान</a></address>
      <p>कई दिनों तक जानलेवा प्रदूषण झेलने के बाद राष्ट्रीय राजधानी दिल्ली धीरे-धीरे उबर रही है। बुधवार सुबह दिल्ली एनसीआर के कई इलाकों में एक्यूआई स्तर पिछले दिनों के मुकाबले काफी कम रहा। लोधी रोड इलाके में आज सुबह पीएम 2.5 279 और पीएम 10 250 रहा। यह दोनों ही 'खराब श्रेणी' में आता है। वहीं, दिल्ली के स्कूल खुलने के बाद छात्र-छात्राएं मास्क लगाकर स्कूल जाते हुए दिखाई दिए।</p>
      <figure>
        <iframe data-src="https://twitter.com/ANI/status/1191888226094469121?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>इससे पहले मंगलवार को वायु गुणवत्ता में कुछ सुधार हुआ था जिसके बाद लोगों ने कुछ राहत की सांस ली थी। हालांकि, केन्द्रीय प्रदूषण नियंत्रण बोर्ड (सीपीसीबी) के एक अधिकारी ने बताया कि सीपीसीबी पंजाब में पराली जलाये जाने पर कड़ी नजर रखे हुए है।</p>
      <p>
        <b>
          <a href="https://www.livehindustan.com/national/story-bjp-mp-vijay-goel-says-even-odd-election-poll-stunt-will-violate-it-2830535.html">बीजेपी सांसद विजय गोयल ने ऑड-ईवन को बताया चुनावी हथकंडा, कहा- इसका करूंगा उल्लंघन</a>
        </b>
      </p>
      <p>सीपीसीबी के मुताबिक, मंगलवार को राष्ट्रीय राजधानी में सुबह नौ बजकर 45 मिनट पर सूचकांक 365 दर्ज किया गया जो रात नौ बजे 309 पर आ गया। राष्ट्रीय राजधानी क्षेत्र (एनसीआर) के ग्रेटर नोएडा (324), नोएडा (336) गाजियाबाद (342), फरीदाबाद में (274) और गुड़गांव में (291) भी वायु गुणवत्ता में कुछ सुधार हुआ। </p>
      <p>मौसम विभाग (आईएमडी) ने कहा है कि 25 किलोमीटर प्रति घंटे की रफ्तार की हवाओं ने प्रदूषकों को तेजी से छितरा दिया है। आईएमडी के क्षेत्रीय मौसम पूर्वानुमान केंद्र के प्रमुख कुलदीप श्रीवास्तव ने बताया, ''पश्चिमी विक्षोभ के कारण बुधवार रात और बृहस्पतिवार को उत्तर-पश्चिम भारत में बारिश होने के आसार हैं। दिल्ली-एनसीआर, जम्मू कश्मीर, हिमाचल प्रदेश, उत्तराखंड, पंजाब, हरियाणा, राजस्थान, पश्चिमी उत्तर प्रदेश में बारिश होने का अनुमान है। </p>
      <p>
        <b>
          <a href="https://www.livehindustan.com/national/story-social-media-up-ministers-trolled-by-supporting-stubble-burning-2830729.html">सोशल मीडिया: पराली जलाने का समर्थन कर ट्रोल हुए यूपी के ये मंत्री</a>
        </b>
      </p>
      <p>वायु प्रदूषण पर निगरानी से जुड़ी पर्यावरण मंत्रालय की संस्था 'सफर' के अनुसार सोमवार को दिल्ली के पड़ोसी राज्यों में पराली जलाने की 4962 घटनायें दर्ज की गयी। इस बीच पंजाब में मंगलवार को इस सीजन में पराली जलाये जाने की सबसे अधिक 6,668 घटनायें सामने आने की खबर है।</p>
    </article>
  </body>
</html>