<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740195"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T02:55:00+00:00"/>
    <meta property="og:title" content="ตร.นับร้อย-สุนัขดมกลิ่นปูพรม ล่า'แก๊งแหกคุก'หนีเข้าป่า"/>
    <meta property="og:description" content="กำลังตำรวจกว่า 100 นาย พร้อมสุนัขดมกลิ่น เตรียมเดินเท้าปูพรมค้นหา 3 ผู้ต้องหายาเสพติด 'แก๊งแหกคุก' ในพื้นที่เขาฉกรรจ์ อ.วังน้ำเย็น จ.สระแก้ว หลังพบรถที่พาหลบหนีและเบาะแสสาวถึงตัว "/>
  </head>
  <body>
    <article>
      <h1>ตร.นับร้อย-สุนัขดมกลิ่นปูพรม ล่า'แก๊งแหกคุก'หนีเข้าป่า</h1>
      <address>
        <time datetime="2019-11-06T02:55:00+00:00">06 Nov 2019, 02:55</time>
      </address>
      <p>
        <b>กำลังตำรวจกว่า 100 นาย พร้อมสุนัขดมกลิ่น เตรียมเดินเท้าปูพรมค้นหา 3 ผู้ต้องหายาเสพติด "แก๊งแหกคุก" ในพื้นที่เขาฉกรรจ์ อ.วังน้ำเย็น จ.สระแก้ว หลังพบรถที่พาหลบหนีและเบาะแสสาวถึงตัว </b>
      </p>
      <p>เมื่อวันที่ 6 พ.ย. จากกรณี 3 ผู้ต้องหาคดียาเสพติด นายหน่อย หรือ ต้น นิลเทศ อายุ 40 ปี น.ส.สิรินภา วิเศษฤทธิ์ อาย 30 ปี นายบาร์ท อันเลน เฮลมัส อายุ 39 ปี ร่วมกันใช้มีดแทงตำรวจศาลพัทยาแล้วใช้ปืนยิงเปิดทางวิ่งหลบหนีไปขึ้นรถกระบะที่จอด ก่อนไปเปลี่ยนรถยนต์เป็นทอดๆ หลบหนี และเจ้าหน้าที่ตำรวจสามารถจับกุมผู้ร่วมกระบวนการที่พาหลบหนีได้หลายราย  ล่าสุดเมื่อคืนที่ผ่านมา พล.ต.ต.ปราศรัย จิตตสนธิ ผบก.ภ.จว.สระแก้ว สั่งระดมกำลังปิดล้อมพื้นที่เป้าหมายซึ่งอยู่ห่างจากชายแดนด้าน อ.อรัญประเทศ ประมาณ 30 กม. หลังมีเบาะแสผู้ต้องหาจะหลบหนีข้ามแดนไปฝั่งกัมพูชา พร้อมตรวจยึดรถเก๋งมิตซูบิชิ มิราจ สีขาว ทะเบียน ขต 4390 ชลบุรี ที่คนร้ายใช้หลบหนีมาจอดทิ้งอยู่ในพื้นที่บ้านโคกข้าวเหนียว ต.เขาฉกรรจ์ อ.วังน้ำเย็น จ.สระแก้ว <br/><br/>ทั้งนี้มีรายงานว่า เจ้าหน้าที่ตำรวจสามารถควบคุมตัวชาย 1 คน หญิง 1 คน เจ้าของรถมิตซูบิชิ มิราจ คันดังกล่าวที่ใช้พาผู้ต้องหาหลบหนีมาสอบสวน เพื่อเค้นข้อมูลเส้นทางที่ผู้ต้องหาจะไปต่อ นอกจากนี้เจ้าหน้าที่ยังได้เบาะแสจากชาวบ้านว่า เห็นคนที่มากับรถสีขาวเดินเข้าไปในพื้นที่ไร่เขตรอยต่อ บ้านเขาจาน บ้านทับช้าง และบ้านหนองปลาเข็ง<br/><br/>ผู้สื่อข่าวรายงานว่า ตั้งเช้าช่วงวันนี้ที่แยกตลาดคลองมะนาว ต.ท่าเกวียน อ.วัฒนานคร จ.สระแก้ว พล.ต.ต.ปราศรัย จิตตสนธิ ผบก.ภ.จว.สระแก้ว สั่งระดมกำลังเจ้าหน้าที่ตำรวจกว่า 100 นาย พร้อมสวมเสื้อเกราะเตรียมความพร้อม แบ่งกำลังเป็นชุดเดินเท้าชุดละ 10 นาย จำนวน 7 ชุด พร้อมสุนัขดมกลิ่นปูพรมออกค้นหาผู้ต้องหาทั้ง 3 คน ซึ่งเชื่อว่าทั้งหมดยังหนีไปได้ไม่ไกลคาดอยู่ในพื้นที่รัศมี 10 กิโลเมตร <br/><br/><br/><b><a href="https://www.dailynews.co.th/crime/740171">'แก๊งแหกคุก'ใช้ชีวิตแลกอิสรภาพ! 'ทนไม่ได้ถ้าติดคุกอีก'</a></b>              </p>
    </article>
  </body>
</html>