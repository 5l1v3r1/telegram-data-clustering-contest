<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/entertainment/740192"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T02:15:00+00:00"/>
    <meta property="og:title" content="'เล็ก'โพสต์เฟซฯแจงดราม่า ยืนยันว่า'คาราบาว'ไม่แตกกัน"/>
    <meta property="og:description" content="“เล็ก คาราบาว”โพสต์เฟซบุ๊กแจงปมดราม่า ยืนยัน”วงคาราบาว”ไม่แตกกัน ยกปรัชญาความเป็นเพื่อนเป็นอุทาหรณ์”ความจริงใจคือคุณค่าสูงสุดของความเป็นเพื่อน”"/>
  </head>
  <body>
    <article>
      <h1>'เล็ก'โพสต์เฟซฯแจงดราม่า ยืนยันว่า'คาราบาว'ไม่แตกกัน</h1>
      <address>
        <time datetime="2019-11-06T02:15:00+00:00">06 Nov 2019, 02:15</time>
      </address>
      <p>
        <b>“เล็ก คาราบาว”โพสต์เฟซบุ๊กแจงปมดราม่า ยืนยัน”วงคาราบาว”ไม่แตกกัน ยกปรัชญาความเป็นเพื่อนเป็นอุทาหรณ์”ความจริงใจคือคุณค่าสูงสุดของความเป็นเพื่อน”</b>
      </p>
      <p>กลายเป็นประเด็นที่ชาวเน็ตสนใจอย่างต่อเนื่อง สำหรับกรณีที่นักร้องและนักดนตรีคนดัง เทียรี่ เมฆวัฒนา หนึ่งในสมาชิกของวงคาราบาว ได้ออกมาโพสต์ข้อความผ่านทางเฟซบุ๊กส่วนตัวว่า “ตั้งแต่วันนี้ไป ผมไม่ทำตามคำสั่งของพี่แอ๊ดอีกต่อไปนะครับ” และ “ถึงเวลาจะพูดความจริงนะครับ” ทำให้แฟนๆเกิดความสงสัยว่าเกิดอะไรขึ้นมีปัญหาภายในวงหรือเปล่าและวงคาราบาวจะแตกไหม</p>
      <h4>ความคืบหน้าเมื่อเวลา 09.00 น.วันที่ 6 พ.ย.เพจเฟซบุ๊ก Lek Carabao Solo ของ เล็ก คาราบาว ได้โพสต์ถึงกรณีที่เป็นข่าวอยู่ในขณะนี้ว่า  "ความจริงใจ คือคุณค่าสูงสุดของความเป็นเพื่อน"บ่อยครั้งที่ผมพูดว่า "ชีวิตคือการเดินทางผ่านกาลเวลา" แน่แท้และแน่นอนบนความไม่แน่นอนของเส้นทางชีวิตที่ผันผวนได้ตลอด ดังนั้นการเดินหรือการดำเนินของชีวิตในการฝ่ากาลเวลาสู่จุดหมายปลายฝันจึงต้อง "อย่างมีสติ"</h4>
      <p>มีสติในที่นี้ กล่าวรวมถึงสติปัญญาด้วยนั่นเอง เพราะมนุษย์เราใช้สมองเป็นดั่งเนวิเกเตอร์ของการเดินทางผ่านเส้นทางชีวิตอันแสนจะยอกย้อน นั่นจึงทำให้ต้องคิดให้มากก่อนก้าวเดิน และต้องรู้รับผิดชอบในเส้นทางที่เราเหยียบย่ำไป<br/><br/>โดยส่วนตัวผมแล้วเห็นว่า การเดินทางของชีวิตนั้นทำให้เราได้ประสบการณ์มากมายทั้งดีและแย่ นั่นหมายถึงผู้คนที่เราพบเจอด้วย ซึ่งต้องบอกว่า "เราเลือกเอง"ทั้งสิ้น "เพื่อน" พยางค์เดียวสั้นๆ แต่กลับมีความหมายลึกซึ้งมากมายนัก นั่นจึงทำให้ผมจัดให้เพื่อนอยู่ในหนึ่งของสมบัติทิพย์เช่นกัน ไม่มีใครมาบังคับใจเราให้อยากคบใคร รักใคร ชอบใครได้หรอกครับ เราล้วนใช้ความรู้สึกส่วนตัวของเราตัดสินในความรักความชอบทั้งนั้น ซึ่งนั่นยิ่งทำให้เราได้เห็นชัดเจนในความอยากมีเพื่อนของเราหนักเข้าไปอีก<br/><br/>เมื่อวานผมชวนเพื่อนๆมาทานข้าวที่บ้าน และนั่งคุยกันตามประสา"เพื่อน" ซึ่งคนรุ่นผมนั้นคำว่าเพื่อนมันช่างเป็นสมบัติที่ล้ำค่าและเก่าแก่มากมาย เพื่อนบางคนคบกันมาตั้งแต่ยังนุ่งกางเกงขาสั้นไปโรงเรียนก็มีไม่น้อย จวบจนวันนี้เราเข้าสู่วัยเกษียณกันแล้ว แต่คำว่าเพื่อนไม่เคยมีช่วงเวลาเกษียณเลย<br/><br/>อีกครั้งที่ต้องบอกว่า เราเองนั้นอยู่คนเดียวในโลกนี้ไม่ได้หรอก มันว้าเหว่เกินทน แต่มนุษย์เป็นสิ่งมีชีวิตที่อยู่เกินหนึ่งก็มีเรื่องขัดแย้งแล้ว ดังนั้นจึงต้องชั่งน้ำหนักในการก้าวเดินให้จงหนัก เพื่อนไม่ใช่ญาติ แต่เพื่อนบางคนกลับคบกันมาแสนนานและรู้ใจยิ่งกว่าญาติก็ยังมี และเงื่อนไขในการคบกันก็แสนจะใสซื่อ<br/><br/>เคยเห็นเหมือนกัน คนที่เลือกคบเพื่อนแบบคิดต่อยอดต่อยาว และเงื่อนไขในการคบก็เปรอะไปด้วยอัตรา ซึ่งสุดท้ายแล้ว ก็มักจะจบแบบทางใครทางมันไร้ซึ่งความจริงใจ อันที่จริงแล้ว คุณค่าของความเป็นเพื่อนนั้น"ความจริงใจ คือคุณค่าสูงสุดของความเป็นเพื่อน" สำหรับผมแล้ว ถ้ามีความจริงใจเป็นตัวตั้งให้เพื่อน ก็ไม่เห็นมีอะไรอีกแล้วที่ต้องกังวลในการเป็นเพื่อนกัน "สุดท้าย วงคาราบาวไม่แตกกันหรอกครับ เข้าใจตรงกันตามนี้นะทุกท่าน" สวัสดีครับ<br/><br/><a href="https://www.facebook.com/lekcarabaosolo/?__tn__=K-R&amp;eid=ARADHr7-CvsqWoBiGlJ3AOHlbvy19D7JkjR__wIRiJ436goiLFFr-N23W7BYPF0QdQvD6ghha397XWaR&amp;fref=mentions&amp;__xts__%5B0%5D=68.ARAZPdcsDEDunXC7d6ZKaLXPodmEame02NU-ej97_HdTMGQdC9q4OVQEsFktUDaiQOWjtZ6UaTe88jqB7vAhXS2jQI6rHQrRdHegQpi6CijIYIhYjGwb2k8jTKjbgVI6kLU-tYJvVEQKrMEhDq7rxhex5fzTNRIl0YEWPSUHREUfFO5vzzJHG-9snKQqjWSdMm9g8Hbw_g_R0VL7DCqSfMPgRhmWDidJ2YIb5Flr-2KB3ViUhwmKgJswl3ARFiLjjA08DdRSwDdRB1LceUq-J-Pagj9WwOLmkhRmLQEqKpgnbqlpZYtNK-YltWXvogiRsSvJ_9l4AhQxTqzZFT_1fYzdrtyMhMrpZzoSmkfACDxrutfaP8LlY4Q">Lek Carabao Solo</a>, Lekbaostore - เล็กบาวสโตร์ - และ LekCarabao DrinkingWater<br/><br/>ขอบคุณเพจ เล็ก คาราบาว<br/><br/>อ่านข่าวที่เกี่ยวข้อง<br/><a href="https://www.dailynews.co.th/entertainment/740081">ส่องคอมเมนต์ดราม่าคาราบาววงแตก 'เทียรี่'ล้อเล่น'แอ๊ด'</a> .<br/> <br/> </p>
    </article>
  </body>
</html>