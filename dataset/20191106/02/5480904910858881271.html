<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/soud-rozhodne-o-petici-obzalovanych-z-obchodu-s-lidmi-v-britanii/1817648?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T02:16:00+00:00"/>
    <meta property="og:title" content="Soud rozhodne o pětici obžalovaných z obchodu s lidmi v Británii"/>
    <meta property="og:description" content="Ústí nad Labem - Ústecký krajský soud dnes rozhodne o pětici obžalovaných z obchodu s lidmi ve Velké Británii. Manželé Rigovi podle žalobce organizovali odchod lidí z Mostecka do ciziny, kde je nutili k různým pracím a prostituci a peníze jim poté odebírali. Státní zástupce navrhl pro údajného strůjce vykořisťování Júlia Riga 14 let vězení. Na obchodu s lidmi podle státního zástupce dvojice získala během několika let nejméně 15 milionů korun. Obžalovaní vinu odmítli."/>
  </head>
  <body>
    <article>
      <h1>Soud rozhodne o pětici obžalovaných z obchodu s lidmi v Británii</h1>
      <address><time datetime="2019-11-06T02:16:00+00:00">06 Nov 2019, 02:16</time> by <a rel="author" href="http://www.ctk.cz/" target="_blank">ČTK</a></address>
      <p>Ústí nad Labem - Ústecký krajský soud dnes rozhodne o pětici obžalovaných z obchodu s lidmi ve Velké Británii. Manželé Rigovi podle žalobce organizovali odchod lidí z Mostecka do ciziny, kde je nutili k různým pracím a prostituci a peníze jim poté odebírali. Státní zástupce navrhl pro údajného strůjce vykořisťování Júlia Riga 14 let vězení. Na obchodu s lidmi podle státního zástupce dvojice získala během několika let nejméně 15 milionů korun. Obžalovaní vinu odmítli.</p>
      <figure>
        <img src="https://i3.cn.cz/2/1563524238_P201907190295801.jpg"/>
      </figure>
      <p>Vazebně stíhaný Július Rigo popřel, že by někoho vydíral nebo nutil k prostituci, odmítl také znásilnění jedné poškozené, prostituci podle něj dívky vykonávaly dobrovolně. Doznal se k dvojímu manželství. V době, kdy vstupoval do manželství s Darinou Rigovou, byl už ženatý s ženou pocházející ze země mimo EU.</p>
      <p>Vinu odmítli i Rigová, pro kterou státní zástupce žádá trest kolem devíti let, a Karel Ádám, jemuž žalobce navrhl šestiletý trest. Podmíněné tresty od roka do dvou let navrhl státní zástupce v závěrečné řeči pro bratra Júlia Riga Josefa za vydírání a pro Blanku Sárköziovou obžalovanou z kuplířství.</p>
    </article>
  </body>
</html>