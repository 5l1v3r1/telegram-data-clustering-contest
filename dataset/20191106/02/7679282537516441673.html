<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-irfan-pathan-will-act-but-will-not-take-off-his-shirt-nor-sing-with-heroine-2834489.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T02:34:00+00:00"/>
    <meta property="og:title" content="फिल्मों में ना शर्ट उतारेंगे और ना हिरोइन के साथ गाना गाएंगे इरफान पठान"/>
    <meta property="og:description" content="भारतीय क्रिकेट के बेहतरीन ऑलराउंडरों में से एक रहे इरफान पठान जल्द ही दक्षिण भारत की फिल्मों में भूमिका निभाते नजर आएंगे। भारत में क्रिकेटरों और फिल्मों का काफी नजदीकी रिश्ता रहा है और कई क्रिकेटरों..."/>
  </head>
  <body>
    <article>
      <h1>फिल्मों में ना शर्ट उतारेंगे और ना हिरोइन के साथ गाना गाएंगे इरफान पठान</h1>
      <address><time datetime="2019-11-06T02:34:00+00:00">06 Nov 2019, 02:34</time> by <a rel="author">वार्ता,नई दिल्ली</a></address>
      <p>भारतीय क्रिकेट के बेहतरीन ऑलराउंडरों में से एक रहे इरफान पठान जल्द ही दक्षिण भारत की फिल्मों में भूमिका निभाते नजर आएंगे। भारत में क्रिकेटरों और फिल्मों का काफी नजदीकी रिश्ता रहा है और कई क्रिकेटरों ने फिल्मों में हाथ आजमाया है, लेकिन उन्हें ज्यादा सफलता नहीं मिली है। भारत की ओर से 29 टेस्ट, 120 वनडे और 24 टी-20 खेलने वाले 35 साल के इरफान जल्द ही साउथ की फिल्म में उतरने जा रहे हैं।</p>
      <p>इरफान ने बताया कि वह इस फिल्म में इंस्पेक्टर की भूमिका निभाने जा रहे हैं, लेकिन उन्होंने निर्देशक विजय को स्पष्ट किया है कि फिल्मों में उतरने के बावजूद वह अपने मजहब के साथ समझौता नहीं करेंगे। उन्होंने साथ ही बताया कि जल्द इस फिल्म की घोषणा कर दी जाएगी।</p>
      <h3>
        <a href="https://www.livehindustan.com/cricket/story-no-pressure-from-management-on-india-despite-delhi-defeat-says-yuzvendra-chahal-ahead-of-2nd-t20i-2834485.html">INDvsBAN: हार के बाद कोई दबाव नहीं, वापसी करेंगे- युजवेंद्र चहल</a>
      </h3>
      <h3>
        <a href="https://www.livehindustan.com/cricket/story-ms-dhoni-try-his-hand-at-tennis-not-in-cricket-preparing-for-the-tournament-2834467.html">अभी क्रिकेट में नहीं टेनिस में हाथ आजमाएंगे धौनी, टूर्नामेंट की तैयारी</a>
      </h3>
      <p>उन्होंने बताया कि वह निर्देशक को बता चुके हैं कि वह फिल्मों में न तो शर्ट उतारेंगे और न ही किसी हिरोइन के साथ गाना गाएंगे। इरफान ने कहा,“ मैं मानता हूं कि फिल्मों में काम करना बुरी बात नहीं है लेकिन कुछ चीजें ऐसी हैं, जिनमें मैं अपने मजहब के हिसाब से चलता हूं।”</p>
      <p>इस फिल्म में मुख्य भूमिका दक्षिण भारत के सुपर स्टार विक्रम की रहेगी जबकि इस फिल्म में इरफान पुलिस इंस्पेक्टर की भूमिका निभाएंगे। इरफान क्रिकेट के मैदान से इतर कमेंटेटर की भूमिका में काफी सफल नजर आ रहे हैं और बड़ौदा के इस बेहद हैंडसम खिलाड़ी को फिल्मों में देखने का इंतजार उनके प्रशंसकों को रहेगा। </p>
      <figure>
        <iframe data-src="https://twitter.com/IrfanPathan/status/1191627640647536640?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/IrfanPathan/status/1191628176499200000?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>उल्लेखनीय है कि पूर्व भारतीय क्रिकेटर शांतकुमारन श्रीसंत दक्षिण भारत की फिल्मों में काम कर चुके हैं। एक समय था जब पूर्व दिग्गज सलामी बल्लेबाज सुनील गावस्कर ने एक मराठी फिल्म में काम किया था। विस्फोटक बल्लेबाज संदीप पाटिल 'कभी अजनबी थे' फिल्म के हीरो थे जबकि इसी फिल्म में भारतीय विकेटकीपर सैयद किरमानी ने विलेन की भूमिका निभाई थी।</p>
      <p>विश्वकप विजेता कप्तान कपिल देव ने 'इकबाल' और 'मुझसे शादी करोगी' में विशेष भूमिका निभाई थी। सलमान खान और अक्षय कुमार की 'मुझसे शादी करोगी' में भारतीय क्रिकेटर नवजोत सिंह सिद्धू कमेंटेटर बने थे। पूर्व ऑलराउंडर अजय जडेजा ने सुनील शेट्टी की फिल्म खेल में दूसरे हीरो का रोल किया था।</p>
    </article>
  </body>
</html>