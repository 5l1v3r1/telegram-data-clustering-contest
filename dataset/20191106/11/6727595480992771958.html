<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/thaha-fasal-family-on-bail-878.html"/>
    <meta property="og:site_name" content="DoolNews"/>
    <meta property="article:published_time" content="2019-11-06T11:48:00+00:00"/>
    <meta property="og:title" content="'തെളിവുകള്‍ പുറത്തുവിടേണ്ടത് മാധ്യമങ്ങളിലൂടെയാണോ; എന്തുകൊണ്ട് കോടതിയില്‍ നല്‍കിയില്ല; പൊലീസ് നടപടിക്കെതിരെ താഹ ഫസലിന്റെ കുടുംബം"/>
    <meta property="og:description" content="Alan Thaha Case Maoist Encounter U.A.P.A Kerala കോഴിക്കോട്: യു.എ.പി.എ ചുമത്തി കേസെടുത്ത സംഭവത്തില്‍ ജാമ്യത്തിനായി ഹൈക്കോടതിയെ സമീപിക്കുമെന്ന് താഹ ഫസലിന്റെ കുടുംബം. പൊലീസ്"/>
  </head>
  <body>
    <article>
      <h1>'തെളിവുകള്‍ പുറത്തുവിടേണ്ടത് മാധ്യമങ്ങളിലൂടെയാണോ; എന്തുകൊണ്ട് കോടതിയില്‍ നല്‍കിയില്ല; പൊലീസ് നടപടിക്കെതിരെ താഹ ഫസലിന്റെ കുടുംബം</h1>
      <address><time datetime="2019-11-06T11:48:00+00:00">06 Nov 2019, 11:48</time> by <a rel="author">ന്യൂസ് ഡെസ്‌ക്</a></address>
      <p>കോഴിക്കോട്: യു.എ.പി.എ ചുമത്തി കേസെടുത്ത സംഭവത്തില്‍ ജാമ്യത്തിനായി ഹൈക്കോടതിയെ സമീപിക്കുമെന്ന് താഹ ഫസലിന്റെ കുടുംബം. പൊലീസ് അവരുടെ കൈയിലുണ്ടെന്ന് അവകാശപ്പെട്ട തെളിവുകളെല്ലാം കെട്ടിച്ചമച്ചതാണെന്നും എന്തുകൊണ്ടാണ് അവര്‍ അത് കോടതിയില്‍ ഹാജരാക്കാതിരുന്നതെന്നും താഹയുടെ സഹോദരി ചോദിച്ചു.</p>
      <p>തെളിവുകള്‍ അവര്‍ കോടതിയിലാണ് ഹാജരാക്കേണ്ടത്. അല്ലാതെ മാധ്യമങ്ങളിലൂടെ പുറത്തുവിടുകയല്ല വേണ്ടത്. ജുഡീഷ്യറിയില്‍ വിശ്വാസമുണ്ട്. ഹൈക്കോടതിയെ സമീപിക്കാനാണ് തീരുമാനം.</p>
      <p>അവന്‍ നിരപരാധിയാണെന്ന് പൂര്‍ണവിശ്വാസമുണ്ട്. കേസ് കെട്ടിച്ചമച്ചതാണ്. ഓരോ ദിവസവും ഓരോ തെളിവുകള്‍ മാധ്യമങ്ങള്‍ വഴിപുറത്തിടുകയാണ്. അവന്‍ ഉള്‍പ്പെട്ട ഫോട്ടുകളില്‍ പലതും കെട്ടിച്ചമച്ചതാണ്.</p>
      <p>പാര്‍ട്ടി അംഗങ്ങളാണ്. പല പൊതുപരിപാടിയിലും പങ്കെടുക്കും. എന്റെ ചിത്രങ്ങളും ചിലപ്പോള്‍ കാണാന്‍ കഴിയും. പൊതുപരിപാടികളില്‍ പങ്കെടുക്കുന്നവരെ<br/>മാവോവാദിയായും തീവ്രവാദിയുമായി മുദ്രകുത്തുകയാണോ. ഇത് ശരിയായ നടപടിയല്ല- താഹയുടെ കുടുംബം പറഞ്ഞു.</p>
      <related>
        <a href="https://www.doolnews.com/may-not-be-strong-like-the-others-but-i-don-t-doubt-my-ability-steve-smith552.html?utm_source=doolnews&amp;utm_medium=related"/>
      </related>
      <p>കോഴിക്കോട് ജില്ലാ സെഷന്‍സ് കോടതിയാണ് അലനും താഹയ്ക്കും ജാമ്യം നിഷേധിച്ചത്. യു.എ.പി.എ നിലനില്‍ക്കുന്ന സാഹചര്യത്തില്‍ ജാമ്യം നല്‍കേണ്ടതില്ലെന്ന് കോടതി പറഞ്ഞു.</p>
      <p>കേസില്‍ കൂടുതല്‍ അന്വേഷണം നടത്തേണ്ടതുണ്ടെന്നും പ്രതികള്‍ പുറത്തുപോകുന്നത് അന്വേഷണത്തെ ബാധിക്കുമെന്ന എന്ന നിലപാടാണ് പ്രോസിക്യൂഷന്‍ സ്വീകരിച്ചത്.</p>
      <p>പ്രതിഭാഗം അഭിഭാഷകര്‍ പലതരം വാദം ഉന്നയിച്ചെങ്കിലും കോടതി ഇതൊന്നും മുഖവിലയ്ക്കെടുത്തിട്ടില്ല.ഒന്നാം തിയതി വൈകീട്ടാണ് ഇരുവരേയും പൊലീസ് അറസ്റ്റ് ചെയ്തത്. യു.എ.പി.എ നിയമത്തിലെ സെക്ഷന്‍ 20, 38, 39 വകുപ്പുകളായിരുന്നു ചുമത്തിയത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>കേസില്‍ പിടിച്ചെടുത്ത തെളിവുകള്‍ പൊലീസ് കോടതിയില്‍ ഹാജരാക്കിയിരുന്നു. യു.എ.പി.എ ചുമത്താവുന്ന തരത്തിലുള്ള യാതൊന്നും ഇരുവരില്‍ നിന്നും പിടിച്ചെടുത്തിട്ടില്ലെന്നും ജാമ്യം അനുവദിക്കണമെന്നും പ്രതിഭാഗം അഭിഭാഷകന്‍ കോടതിയെ അറിയിച്ചിരുന്നു. യു.എ.പി.എ വകുപ്പുകള്‍ ചുമത്തിയത് തെളിവുകളാടെയാണെന്നായിരുന്നു പ്രോസിക്യൂഷന്‍ വാദം.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/4hbpKvClI6E" width="560" height="315" data-service="Youtube" scrolling="no"/>
      </figure>
    </article>
  </body>
</html>