<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/auto/test-auto-zf-citroen-c5-aircross-1-6-181-cp-a8-shine-accent-pe-confort-18547432"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-06T11:28:44+00:00"/>
    <meta property="og:title" content="Test Auto ZF Citroen C5 Aircross 1.6 181 CP A8 Shine: Accent pe confort"/>
    <meta property="og:description" content="Citroen s-a axat dintotdeauna pe confort şi designul diferit faţă de concurenţă. Până în urmă cu doar câţiva ani Citroen era cunoscut pentru monovolumele cu design futurist – spre exemplu C4 Picasso era de departe cea mai spectaculoasă apariţie din segment."/>
  </head>
  <body>
    <article>
      <h1>Test Auto ZF Citroen C5 Aircross 1.6 181 CP A8 Shine: Accent pe confort</h1>
      <address><time datetime="2019-11-06T11:28:44+00:00">06 Nov 2019, 11:28</time> by <a rel="author" href="https://www.zf.ro/autor/bogdan-alecu" target="_blank">Bogdan Alecu</a></address>
      <slideshow>
        <figure>
          <img src="https://storage0.dms.mpinteractiv.ro/media/1/1481/21327/18547432/4/18p7.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18547432/18/cl-18-023-017.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18547432/1/18p2.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18547432/2/18p3.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18547432/11/18p16.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18547432/12/18p20.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18547432/13/18p21.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18547432/14/18p22.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18547432/15/18p23.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18547432/16/cl-18-023-002.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18547432/17/cl-18-023-007.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18547432/19/cl-18-024-005.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18547432/20/cl-18-024-009.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18547432/3/18p6.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18547432/21/cl-18-024-021.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18547432/22/cl-18-024-025.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18547432/23/cl-18-024-029.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18547432/5/18p9.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18547432/6/18p10.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18547432/7/18p11.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18547432/8/18p12.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18547432/9/18p14.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/21327/18547432/10/18p15.jpg?width=620"/>
        </figure>
      </slideshow>
      <p>Citroen s-a axat dintotdeauna pe confort şi designul diferit faţă de concurenţă. Până în urmă cu doar câţiva ani Citroen era cunoscut pentru monovolumele cu design futurist – spre exemplu C4 Picasso era de departe cea mai spectaculoasă apariţie din segment.</p>
      <p>Dacă în Grupul PSA Peugeot este marca avangardistă, Citroen mizează pe design neconvenţional şi confort. Din acest motiv, scaunele unui Citroen sunt inconfundabile, de la designul lor, la confortul oferit.</p>
      <p>Numele de C5 Aircross aminteşte de clasa medie, însă modelul este mai degrabă un SUV compact prin prisma dimensiunilor.</p>
      <p>Modelul testat era echipat cu motorizarea de 1,6 litri benzină PureTech, un propulsor supraalimentat care dezvoltă 181 CP/5.500 rpm şi un cuplu motor de 250 Nm/1.650 Nm.</p>
      <p>Propulsorul este unul silenţios, atât la mers în oraş, cât şi pe autostradă la viteze mai ridicate. Un plus de confort vine şi prin faptul că acest motor vine numai cu transmisia automată cu opt trepte – aceasta schimbă rapid treptele şi permite obţinerea unui consum rezonabil. Treptele pot fi schimbate şi cu ajutorul celor două padele din spatele volanului – care sunt amplasate pe consolă şi nu efectiv pe volan, astfel încât treptele pot fi schimbate în acest mod doar când volanul este drept. Mai mult, comenzile pentru tempomat sunt amplasate în spatele volanului şi sunt greu de utilizat pentru cineva care nu este familiarizat cu maşina.</p>
      <p>Consumul? În traficul din Bucureşti consumul mediu afişat de computerul de bord a fost de 8-9 litri/100 km, în funcţie de oră şi traseu. Pe autostradă consumul s-a menţinut tot în jurul valorii de 8 litri/100 km, în timp ce pe drum naţional, cu o viteză medie între 80-90 km/h, consumul scade spre 6 litri/100 km - în funcţie de numărul de localităţi traversate şi depăşiri efectuate.</p>
      <p>Din punct de vedere al sportivităţii, C5 Aircross este un SUV axat pe confort. Da, oferă prestaţii bune, iar motorul puternic permite accelerarea de la 0 la 100 km/h în 8,2 secunde şi poate rula cu 220 km/h, însă maşina este gândită pentru a fi una de familie.</p>
      <p>Pentru confort C5 Aircross vine cu suspensia Progressive Hydraulic Cushion, un sistem de amortizoare care filtrează foarte bine denivelările, fără a utiliza însă sistemul pneumatic pentru care Citroen era celebru în trecut.  În plus, există şi un mod Sport – care face ca răspunsul motorului la accelerare este mai rapid, dar şi unul Eco pentru un consum mai redus. Pe partea de tracţiune, C5 Aircross vine cu sistemul Grip Control cu cinci moduri – Nisip, Noroi, Zăpadă, Asfalt şi ESP oprit, astfel încât să compenseze pe cât posibil lipsa unui sistem 4x4. Aici ajută desigur şi garda la sol de 23 de centimetri.</p>
      <p>Interiorul este unul specific pentru marca Citroen – scaunele sunt unele speciale, cu un şezut lat şi moale, însă cu o susţinere laterală mai redusă - maşina nefiind una sportivă. Avantajul acestor scaune este că şi după un drum de patru ore, nu resimţi dureri de spate. În plus, scaunele faţă dispun de funcţie de masaj – butonul este amplasat pe scaun, în colţul stânga faţă (la şofer) iar din sistemul de infotainment se poate selecta tipul de masaj. Deşi pare un artificiu, la un drum lung de 5-6 ore, un masaj, fie şi acesta în scaun, ajută mult.</p>
      <p>În habitaclu designul specific Citroen este omniprezent. Ceasurile de bord sunt înlocuite cu un display digital, iar cu ajutorul comenzilor de pe volan poţi schimba modul de afişare. În ceea ce priveşte materialele utilizate, plasticul este unul de calitate, iar în zonele "de contact" suprafeţele sunt moi la atingere. De apreciat este cotiera cu dublă deschidere, iar la baza consolei centrale există spaţiu cu încărcare wireless pentru telefonul mobil.</p>
      <p>Portbagajul are un volum "standard" de 580 de litri care poate fi mărit prin culisarea banchetei spate – astfel încât, fără a rabata bancheta, volumul creşte la 720 de litri.</p>
      <p>Preţul de pornire pentru un C5 Aircross este de aproape 22.000 de euro, pentru versiuna cu motorul de 1,2 litri şi 130 CP cuplat la o transmisie manuală cu şase trepte. În cazul modelului testat, preţul urcă la peste 30.000 de euro, însă maşina dispune de tapiţerie din piele, sistem de infotainment cu navigaţie şi funcţie Android Auto/Apple Car Play, sistem de climatizare cu două zone plus guri de ventilaţie pe consola dintre scaune pentru locurile din spate, faruri full LED – foarte utile pe timp de noapte, senzori de parcare şi cameră marşarier – utilă, însă calitatea imaginii nu este în ton cu o maşină de 30.000 de euro şi jante din aliaj de 19 inchi alături de sistemele de siguranţă - tempomat adaptiv cu funcţie de condus în coloană, sistem pentru monitorizarea celui de la volan, sistem de avertizare schimbare bandă de rulare fără semnal, sistem de frânare de urgenţă în caz de posibil impact cu un pieton, biciclist sau un alt vehicul şi sistem de recunoaştere a semnelor rutiere.</p>
      <p>Segmentul SUV-urilor compacte este unul tot mai competitiv, pe măsură ce oferta este din ce în ce mai mare. Spre norocul celor de la PSA, un procent foarte mare dintre aceste maşini sunt achiziţionate pentru imagine şi confort, nu pentru performanţe în off-road – nu ca nu s-ar descurca pe un macadam, ci pentru că în multe ţări vest-europene este interzis accesul maşinilor pe drumuri forestiere.</p>
    </article>
  </body>
</html>