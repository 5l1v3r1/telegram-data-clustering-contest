<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/196437/dendias-se-lavrof-apodidoyme-megali-simasia-stin-proagogi-ton-ellinorosikon-sxeseon"/>
    <meta property="og:site_name" content="CNN.gr"/>
    <meta property="article:published_time" content="2019-11-06T11:48:19+00:00"/>
    <meta property="og:title" content="Δένδιας σε Λαβρόφ: Αποδίδουμε μεγάλη σημασία στην προαγωγή των ελληνορωσικών σχέσεων"/>
    <meta property="og:description" content="Δένδιας σε Λαβρόφ: Αποδίδουμε μεγάλη σημασία στην προαγωγή των ελληνορωσικών σχέσεων"/>
  </head>
  <body>
    <article>
      <h1>Δένδιας σε Λαβρόφ: Αποδίδουμε μεγάλη σημασία στην προαγωγή των ελληνορωσικών σχέσεων</h1>
      <h2>Τη φιλοδοξία η συνάντηση με τον Ρώσο ομόλογό του, Σεργκέι Λαβρόφ, να σηματοδοτήσει την έναρξη ενός νέου κεφαλαίου εγκάρδιων διμερών σχέσεων της Ελλάδας με τη Ρωσία, εξέφρασε την Τετάρτη ο υπουργός Εξωτερικών, Νίκος Δένδιας, κατά την έναρξη των διευρυμένων επαφών μεταξύ των αντιπροσωπειών των δύο χωρών στο ρωσικό υπουργείων Εξωτερικών, στη Μόσχα.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 13:48 , 06 November 2019</p>
      <p>«Είναι πολύ μεγάλη η χαρά μου που βρίσκομαι σήμερα στη Μόσχα. Είναι η πρώτη επίσκεψη από την έναρξη της θητείας μου ως υπουργού Εξωτερικών. Είχαμε μία πολύ <b>ενδιαφέρουσα κατ' ιδίαν συνομιλία</b> σε ένα ιδιαιτέρως φιλικό κλίμα. Είχαμε στη συνομιλία μπορέσει να καταδείξουμε τη σημασία που αποδίδουμε στην προαγωγή της συνεργασίας μας. Αυτή η προσπάθεια αναθέρμανσης των σχέσεών μας έχει από την πλευρά μας έναν διττό στόχο: Αφενός την προώθηση των διμερών μας σχέσεων σε ένα ευρύ φάσμα επί τη βάση των υφισταμένων συνθηκών αφετέρου τη διαμόρφωση μίας στενότερης συνεργασίας και αμοιβαίας κατανόησης ως προς τα διεθνή αλλά και <b>τα περιφερειακά ζητήματα</b>», σημείωσε ο κ. Δένδιας.</p>
      <p>Επίσης, ευχαρίστησε τον κ. Λαβρόφ για την αναφορά του στο μακρύ ιστορικό των στενών διμερών σχέσεων, οι οποίες περιλαμβάνουν τον Ιωάννη Καποδίστρια, καθώς και για την πρόσκληση και τη «<b>θερμή υποδοχή</b>» που του επεφύλαξε.</p>
      <h3>Λαβρόφ: Μας δίνεται η ευκαιρία να αναπτύξουμε τις σχέσεις μας</h3>
      <p>Από την πλευρά του, ο <b>Σεργκέι Λαβρόφ</b> τόνισε πως η νέα ελληνική κυβέρνηση μάς δίνει την πρόσθετη ευκαιρία να αναλύσουμε, να κάνουμε ανασκόπηση των διμερών μας σχέσεων και να δούμε πώς θα αναπτυχθούν περαιτέρω.<br/><br/>Απευθυνόμενος στον κ. Δένδια, ο Ρώσος υπουργός Εξωτερικών εξέφρασε την ευγνωμοσύνη του που αποδέχθηκε την πρόσκληση να επισκεφτεί τη Ρωσία και επισήμανε:</p>
      <blockquote>«Σήμερα θα έχουμε την ευκαιρία να συζητήσουμε και τις διμερείς σχέσεις, καθώς και όλο το φάσμα των θεμάτων, όπως τη συνεργασία μας στην Ευρώπη, την κατάσταση στην ανατολική Μεσόγειο και παγκοσμίως».</blockquote>
      <p>Σύμφωνα με το ΑΠΕ - ΜΠΕ, μετά το τέλος των διευρυμένων επαφών και την υπογραφή του <b>κοινού Προγράμματος Διαβουλεύσεων Ελλάδας - Ρωσίας 2020 - 2022</b>, το οποίο θεσμοθετεί μία σειρά από τακτικές επαφές, τόσο σε υπηρεσιακό όσο και σε πολιτικό επίπεδο, μεταξύ των δύο χώρων, θα ακολουθήσουν δηλώσεις των δύο υπουργών Εξωτερικών στον Τύπο.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/focus/story/196482/sotiris-royssos-h-toyrkia-irthe-sti-syria-gia-na-meinei">Σωτήρης Ρούσσος: Η Τουρκία ήρθε στη Συρία για να μείνει</a>
        </li>
        <li>
          <a href="https://www.cnn.gr/news/politiki/story/196479/piges-ypex-exairetiko-klima-sti-synantisi-dendia-lavrof">Πηγές ΥΠΕΞ: Εξαιρετικό κλίμα στη συνάντηση Δένδια - Λαβρόφ</a>
        </li>
        <li>
          <a href="https://www.cnn.gr/news/kosmos/story/196476/poytin-h-rosia-diathetei-monadika-opla-alla-oxi-gia-na-apeilei">Πούτιν: Η Ρωσία διαθέτει μοναδικά όπλα αλλά όχι για να απειλεί</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/1198/nikos-dendias">ΝΙΚΟΣ ΔΕΝΔΙΑΣ</a>
        </li>
        <li>
          <a href="https://www.cnn.gr/eidhseis/tag/13562/sergkei-lavrof">ΣΕΡΓΚΕΙ ΛΑΒΡΟΦ</a>
        </li>
        <li>
          <a href="https://www.cnn.gr/eidhseis/tag/80/rosia">ΡΩΣΙΑ</a>
        </li>
        <li>
          <a href="https://www.cnn.gr/eidhseis/tag/46139/ypoyrgos-exoterikon">ΥΠΟΥΡΓΟΣ ΕΞΩΤΕΡΙΚΩΝ</a>
        </li>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/06/196462/snapshot/2463929.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/06/196449/snapshot/2747209.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/06/196488/snapshot/AP_16306585894163.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/06/196470/snapshot/2746178.jpg"/>
      </figure>
    </article>
  </body>
</html>