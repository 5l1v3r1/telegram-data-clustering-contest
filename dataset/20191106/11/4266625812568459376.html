<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/06/trener_zagrebskogo_dynamo_nenad_bielitsa_nas_vlashtovuie_lyshe_peremoga_my_1684783"/>
    <meta property="og:site_name" content="ZIK.UA"/>
    <meta property="article:published_time" content="2019-11-06T11:39:00+00:00"/>
    <meta property="og:title" content="Тренер загребського «Динамо» Ненад Бьєліца: Нас влаштовує лише перемога. Ми вийдемо на поле по неї"/>
    <meta property="og:description" content="Головний тренер загребського «Динамо» Ненад Бьєліца відповів на запитання журналістів перед сьогоднішньою домашньою грою із «Шахтарем» в рамках четвертого туру групового етапу Ліги чемпіонів УЄФА."/>
  </head>
  <body>
    <article>
      <h1>Тренер загребського «Динамо» Ненад Бьєліца: Нас влаштовує лише перемога. Ми вийдемо на поле по неї</h1>
      <address>
        <time datetime="2019-11-06T11:39:00+00:00">06 Nov 2019, 11:39</time>
      </address>
      <p>
        <b>Головний тренер загребського «Динамо» Ненад Бьєліца відповів на запитання журналістів перед сьогоднішньою домашньою грою із «Шахтарем» в рамках четвертого туру групового етапу Ліги чемпіонів УЄФА.</b>
      </p>
      <p>– На нас чекає великий, доленосний, вирішальний матч. Мені приємно констатувати, що вас, журналістів, сьогодні більше, ніж на поєдинку чемпіонату Хорватії. Також нас підтримає більше вболівальників. Ми <a href="http://shakhtar.com/uk-ua/news/2019/november/5_news/5_nenad-bjelica/">радіємо </a>результатам, яких домоглися раніше, а після матчів з «Аталантою» і з «Шахтарем» у Харкові ще краще підготовлені. Футболісти в гарній формі ментально й фізично, вони свіжі, дуже мотивовані та водночас спокійні, адже дістають задоволення від гри. Так буде і завтра.</p>
      <p>
        <b>– Хто фаворит поєдинку?</b>
      </p>
      <p>– Зараз незрозуміло. Шанси 50 на 50. Суперник є гарним і дуже досвідченим, проте і в нас велике бажання, воля до перемоги, що завтра й спробуємо довести. Зустрічаються дві міцні команди. Зробимо все можливе, аби використати свої найкращі сторони та здобути перемогу.</p>
      <p>
        <b>– Чи не думаєте ви, що «Шахтар» може недооцінити «Динамо»?</b>
      </p>
      <p>– Я б так не сказав. Чекаю агресивного «Динамо», такого ж, яким воно було в Харкові. Хочу бачити відповідні дії і в атаці, і в обороні. Завтра все продемонструємо.</p>
      <p>
        <b>– Після матчу в Харкові у вас достатньо інформації щодо можливостей «Шахтаря». Що хотілося б змінити, спираючись на досвід першої зустрічі?</b>
      </p>
      <p>– Я очікую лише ще більшої концентрації – всі 90 хвилин. «Шахтар» – чудова, дуже серйозна команда, яка домагається гарних результатів. У складі суперника є міцні виконавці, здатні своїми діями змінювати перебіг матчу. Це вимагає цілковитої зібраності – від першої до останньої хвилини. Минулого разу у двох-трьох ситуаціях нам цього забракло.</p>
      <p>
        <b>– Як ставитеся до того, що в «Шахтаря» не буде Коноплянки та Соломона? І які у вас утрати?</b>
      </p>
      <p>– У нас достатньо висококваліфікованих футболістів, які зможуть замінити тих, хто не зіграє. Так само і в «Шахтаря».</p>
      <p>
        <b>– Обидва клуби претендують на вихід до плей-оф Ліги чемпіонів. Звісно, кожен тренер скаже, що вдома його команда гратиме виключно на перемогу, та зрештою зараз вас улаштовує навіть нічия. Якщо завтра до 80-ї хвилини триматиметься рівний рахунок, «Динамо» йтиме в атаку і намагатиметься обов’язково виграти цей матч?</b>
      </p>
      <p>– Нас влаштовує лише перемога. Ми вийдемо на поле по неї.</p>
      <p> </p>
      <p> </p>
      <related>
        <h4>читайте також</h4>
        <a href="https://zik.ua/news/2019/11/06/trener_shahtarya_luish_kashtru_duzhe_vazhlyvo_znaty_chogo_ty_naspravdi_1684757"/>
        <a href="https://zik.ua/news/2019/11/06/shahtar_sogodni_u_zagrebi_zigraie_proty_mistsevogo_dynamo_klyuchovyy_match_1684667"/>
        <a href="https://zik.ua/news/2019/11/05/na_gru_ligy_chempioniv_u_zagrebi_z_dynamo_trenery_shahtarya_vzyaly_20_1683903"/>
        <a href="https://zik.ua/news/2019/11/06/opublikovano_prezydentskyy_zakon_pro_sudovu_reformu_1684797"/>
      </related>
    </article>
  </body>
</html>