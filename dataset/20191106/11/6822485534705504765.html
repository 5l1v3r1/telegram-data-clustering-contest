<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980815088.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-06T11:47:00+00:00"/>
    <meta property="og:title" content="گازدهی به سانتریفیوژهای فعال در سایت فردو آغاز شد"/>
    <meta property="og:description" content="به گزارش ایسنا، در اجرای دستور ریاست جمهوری و رئیس شورای عالی امنیت ملی ساعتی پیش مخزن (سیلندر) ۲۸۰۰ کیلویی که حاوی حدود ۲۰۰۰ کیلوگرم گاز هگزا فلوراید اورانیوم (uf6) است تحت نظارت بازرسان آژانس بین اللملی انرژی اتمی پس از انتقال از مجتمع غنی سازی شهید احمدی روشن (نطنز) به مجتمع غنی سازی شهید دکتر علیمحمدی (فردو) در سالن خوراک دهی مجتمع فردو قرار گرفت."/>
  </head>
  <body>
    <article>
      <h1>گازدهی به سانتریفیوژهای فعال در سایت فردو آغاز شد</h1>
      <address>
        <time datetime="2019-11-06T11:47:00+00:00">06 Nov 2019, 11:47</time>
      </address>
      <p>گازدهی به سانتریفیوژهای فعال در سایت فردو با حضور بازرسان آژانس بین المللی انرژی اتمی از صبح چهارشنبه ۱۵ آبان آغاز شد.</p>
      <p>به گزارش ایسنا، در اجرای دستور ریاست جمهوری و رئیس شورای عالی امنیت ملی ساعتی پیش مخزن (سیلندر) ۲۸۰۰ کیلویی که حاوی حدود ۲۰۰۰ کیلوگرم گاز هگزا فلوراید اورانیوم (uf6) است تحت نظارت بازرسان آژانس بین اللملی انرژی اتمی پس از انتقال از مجتمع غنی سازی شهید احمدی روشن (نطنز) به مجتمع غنی سازی شهید دکتر علیمحمدی (فردو) در سالن خوراک دهی مجتمع فردو قرار گرفت.</p>
      <figure>
        <img src="https://cdn.isna.ir/d/2019/11/06/3/61479461.jpg"/>
        <figcaption>عملیات انتقال مخزن حاوی گاز هگزا فلوراید اورانیوم به فردو</figcaption>
      </figure>
      <p>حجت‌الاسلام حسن روحانی روز سه‌شنبه ۱۴ آبان‌ به سازمان انرژی اتمی کشور دستور داد تا از ۱۵ آبان، گام چهارم کاهش تعهدات برجامی که گازدهی به ۱۰۴۴ سانتریفیوژ فعال در سایت غنی‌سازی فردو است را آغاز کند.</p>
      <p>طبق برجام قرار بود ۱۰۴۴ سانتریفیوژ در فردو فقط بچرخند و ایران به آن‌ها گاز تزریق نکند اما در راستای اجرای تصمیم کشور برای کاهش تعهدات برجامی و به دستور روحانی از چهارشنبه ۱۵ ابان، گازدهی در فردو آغاز می‌شود.</p>
      <p>حسن روحانی در سخنان خود با اشاره به حساسیت‌های طرف مقابل گفت: می‌دانیم که ممکن است آن‌ها سروصدا کنند اما هر وقت آن‌ها به تعهدات خود عمل کردند این گام ما قابل بازگشت خواهد بود.</p>
      <p>وی هم‌چنین تاکید کرد که فعالیت ایران در گام چهارم نیز با نظارت آژانس انرژی اتمی انجام خواهد گرفت.</p>
      <p>رییس جمهور خاطرنشان کرد: گام چهارم ایران مثل سه گام دیگر قابل بازگشت است و اگر آن‌ها به تعهدات خود در اول ژانویه ۲۰۱۷ بازگردند  و ما هم بتوانیم نفت‌مان را بفروشیم و از سود بانک‌های خود استفاده کنیم ما هم به این تاریخ برمی‌گردیم.</p>
      <p>بر اساس آخرین گزارش آژانس بین‌المللی انرژی اتمی که در شهریورماه سال جاری منتشر شد، در کارخانه غنی‌سازی سوخت فردو (FFEP) ۱۰۴۴ سانتریفیوژ IR-۱ در یک بال (واحد ۲)  قرار داده شده است (بند ۴۶).</p>
    </article>
  </body>
</html>