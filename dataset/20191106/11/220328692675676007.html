<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/biznest-e-optimistichno-nastroen-za-idnata-godina-406014.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-06T11:38:00+00:00"/>
    <meta property="og:title" content="Бизнесът е оптимистично настроен за идната година"/>
    <meta property="og:description" content="2019 г. беше добра за макроикономическите показатели на България, твърдят от БТПП"/>
  </head>
  <body>
    <article>
      <h1>Бизнесът е оптимистично настроен за идната година</h1>
      <address><time datetime="2019-11-06T11:38:00+00:00">06 Nov 2019, 11:38</time> by <a rel="author">Редактори</a></address>
      <p>Eвропейско икономическо проучване на бизнес климата за 2020 година ще представи днес Българската търговско-промишлена палата (БТПП). Акцентът се поставя върху данните  за страната. България участва за 21-ви път от 27 издания на изследването с 555 компании.</p>
      <p>Данните за бизнес климата у нас, които ще бъдат представени в детайли от икономическият екип на БТПП, обхващат проблемите пред бизнеса, приходите от продажби, заетостта и инвестициите и ще бъдат сравнени с тези от Европа.</p>
      <p>„2019 г. беше добра за макроикономическите показатели на България, но не беше добра за прогрес в направленията, които се очакват от бизнеса, за да бъдат подобрени позициите на страната. Това са липсата на електронно правителство, липсата въобще на сериозни стъпки за неговото реализиране, свързаната с това корупция и застой във върховенството за закона“. Това подчерта в интервю за БНР председателят на БТПП Цветан Симеонов.</p>
      <p>По думите му българският бизнес е оптимистично настроен за средата през 2020 г.: „Около 63% от анкетираните през тази година очакват подобрение на бизнес климата, което е близо 10% увеличение“.</p>
      <p>Според Цветан Симеонов не е редно да се увеличават с 10% заплатите на всички в публичния сектор, а това трябва да става след проверка на качеството на работа. Това е ясен сигнал, че въобще няма намерение да се въвежда електронно правителство, предположи той.</p>
      <p>Другият негативен ефект според него е, че това ще продължи да изтегля работна сила от частния сектор: „Не във всички сектори могат да си позволят 10% увеличение. Средно и четирите членки на Асоциацията на българските работодатели оценяват, че е възможно през следващата година двуцифрено, близо до 10-те процента, увеличение на заплатите в частния сектор, но това става под натиск“.</p>
      <p>Симеонов подчерта още, че няма добро движение в процедурите по внос на работници. Според него много мудно вървят нещата в тази посока. БТПП ще иска ускоряване на тази процедура и ще даде своите препоръки за това.</p>
    </article>
  </body>
</html>