<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/analisi/analisi-Antoni-Bassas-Catalunya-embogir_0_2339166184.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T11:37:15+00:00"/>
    <meta property="og:title" content="L'anàlisi d'Antoni Bassas: 'Catalunya els ha fet embogir'"/>
    <meta property="og:description" content="&quot;Tota la vida, els governs espanyols negant cap dependència de la Fiscalia i Sánchez presumeix: “De qui depèn la fiscalia?”. Catalunya els fa perdre l’enteniment. La CUP diu que anirà a bloquejar el Congrés, però la realitat és que el Congrés ja està bloquejat per Catalunya&quot;"/>
  </head>
  <body>
    <article>
      <h1>L'anàlisi d'Antoni Bassas: 'Catalunya els ha fet embogir'</h1>
      <h2>"Tota la vida, els governs espanyols negant cap dependència de la Fiscalia i Sánchez presumeix: “De qui depèn la fiscalia?”. Catalunya els fa perdre l’enteniment. La CUP diu que anirà a bloquejar el Congrés, però la realitat és que el Congrés ja està bloquejat per Catalunya"</h2>
      <address>
        <time datetime="2019-11-06T11:37:15+00:00">06 Nov 2019, 11:37</time>
      </address>
      <p>Després de veure els debats de dilluns a Madrid i d’ahir a TV3, es pot afirmar que mai hi ha hagut un grau tant alt d’hostilitat amb Catalunya, amb el que això representa. O, s’hi ho volen dit d’una altra manera, tanta hostilitat de partits espanyols contra gairebé la meitat de l’electorat català, que representen els 3 partits independentistes més els comuns. No és ja que no vulguin seduir aquest electorat, sinó que l’amenacen. I no és només el PP o Ciutadans o VOX, és el PSOE que s’hi suma. </p>
      <p>EL PSOE, que ha acabat deixant-se fer presoner de la dreta i la ultradreta nacionalista espanyola, va publicar ahir al BOE el decret pel qual podrà tancar pàgines web o serveis d’internet sense que calgui autorització judicial per tal de “salvaguardar l’ordre públic i la seguretat nacional”. El govern espanyol, esclar, va darrere del Tsunami Democràtic i de l’acció del Govern de l’IdentiCAT, el projecte impulsat per la Generalitat per crear una identitat digital oficial catalana. </p>
      <p>Més encara: recordaran que Pedro Sánchez va dir dilluns al debat que es comprometia a portar Puigdemont davant la justícia espanyola. Visca la separació de poders. Puigdemont, àgil, va contestar-li amb un video: </p>
      <figure>
        <iframe data-src="https://twitter.com/KRLS/status/1191698089175851008?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Doncs bé, aquest matí, <a href="https://www.ara.cat/judici-presos-politics-1-octubre/Pedro-Sanchez-Fiscalia-extradicio-Puigdemont_0_2339166166.html">Pedro Sánchez ha anat Ràdio Nacional</a> i li han preguntat què està fent, com pensa treballar per a l’extradició si no depèn d’ell.</p>
      <figure>
        <img src="https://www.ara.cat/2019/10/31/politica/Sanchez-acte-politic-Viladecans_2335576558_67025212_117x66.jpg"/>
      </figure>
      <p>
        <a href="https://www.ara.cat/judici-presos-politics-1-octubre/Pedro-Sanchez-Fiscalia-extradicio-Puigdemont_0_2339166166.html">Sánchez recorda que la Fiscalia depèn del govern espanyol per explicar com pensa extradir Puigdemont</a>
      </p>
      <p>Me’n faig creus: tota la vida, els governs espanyols negant cap dependència de la Fiscalia i Sánchez presumeix: “De qui depèn la fiscalia?”. Catalunya els fa perdre l’enteniment. La CUP diu que anirà a bloquejar el Congrés, però la realitat és que el Congrés ja està bloquejat per Catalunya. La política espanyola està bloquejada perquè només hi ha una qüestió que ho condiciona tot, que fa por a Sánchez, que impulsarà VOX, que enfonsarà Rivera, que ha fet més suau les formes de Casado, i és Catalunya. Diu Toni Soler avui que “si bé Catalunya està lligada de peus i mans, Espanya s’allunya cada cop més, entortolligada pels fantasmes del passat i per l’orgull ferit”. </p>
      <p>Si en condicions normals Catalunya ja és capaç d’exasperar, amb contenidors cremats i protestes contra el rei, encara més. Per donar-se a ells mateixos una il·lusió de control i d’ordre públic, no es pot descartar gens una nova onada de repressió, sobretot segons com vagi la jornada de reflexió. </p>
      <p>Llibertat per als presos polítics, per als processats, per als exiliats. I que tinguem un bon dia.</p>
    </article>
  </body>
</html>