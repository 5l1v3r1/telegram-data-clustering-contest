<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A2%D8%BA%D8%A7%D8%B2-%DA%AF%D8%A7%D9%85-%DA%86%D9%87%D8%A7%D8%B1%D9%85-%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D8%A8%D8%B1%D8%AC%D8%A7%D9%85%DB%8C-%D9%88%D8%A7%D8%B4%D9%86%DA%AF%D8%AA%D9%86-%D8%A7%DB%8C%D8%B1%D8%A7%D9%86-%D8%B1%D8%A7-%D8%A8%D9%87-%D8%A7%D8%AF%D8%A7%D9%85%D9%87%D8%A8%D8%A7%D8%AC-%DA%AF%DB%8C%D8%B1%DB%8C-%D8%A7%D8%AA%D9%85%DB%8C-%D9%85%D8%AA%D9%87%D9%85-%DA%A9%D8%B1%D8%AF-20191106/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-06T11:38:50+00:00"/>
    <meta property="og:title" content="آغاز گام چهارم کاهش تعهدات برجامی: واشنگتن ایران را به ادامه &quot;باج گیری اتمی&quot; متهم کرد"/>
    <meta property="og:description" content="وزارت امور خارجه آمریکا در واکنش به اعلام ایران برای برداشتن گام چهارم کاهش تعهدات برجامی با افزایش غنی سازی اورانیوم در سایت زیر زمینی &quot;فردو&quot; رویکرد ایران را &quot;باج گیری اتمی&quot; خواند و ضمن محکوم کردن آن اطمینان داد ایالات متحده سیاست &quot;فشار حداكثری&quot; علیه..."/>
  </head>
  <body>
    <article>
      <h1>آغاز گام چهارم کاهش تعهدات برجامی: واشنگتن ایران را به ادامه "باج گیری اتمی" متهم کرد</h1>
      <address><time datetime="2019-11-06T11:38:50+00:00">06 Nov 2019, 11:38</time> by <a rel="author">شاهرخ بهزادی</a></address>
      <p>
        <b>وزارت امور خارجه آمریکا در واکنش به اعلام ایران برای برداشتن گام چهارم کاهش تعهدات برجامی با افزایش غنی سازی اورانیوم در سایت زیر زمینی "فردو" رویکرد ایران را "باج گیری اتمی" خواند و ضمن محکوم کردن آن اطمینان داد ایالات متحده سیاست "فشار حداكثری" علیه جمهوری اسلامی را ادامه خواهد داد.</b>
      </p>
      <p>مورگان اورتگاس، سخنگوی وزارت امور خارجه آمریکا در بیانیه‌ای که سه شنبه شب ۵ نوامبر/ ۱۴ آبان منتشر کرد نوشت: "ایران هیچ دلیل موجهی برای توسعه برنامه غنی سازی خود در سایت فردو یا جاهای دیگر ندارد، این اقدام تلاشی آشکار برای باج گیری هسته ای است که موجب تشدید انزوای سیاسی و اقتصادی این کشور خواهد شد."</p>
      <p>مورگان اورتگاس در این بیانیه ضمن حمایت از ایفای نقش مستقل آژانس بین المللی اتمی، گفته که ایالات متحده منتظر گزارش آژانس در این باره می‌ماند.</p>
      <p>در این بیانیه همچنین آمده است: "ما روشن کرده‌ایم که افزایش غنی سازی اورانیوم توسط ایران در سرپیچی از تعهدات کلیدی آن، یک گام بزرگ در مسیری اشتباه است و نشان دهنده چالش مداومی است که ایران برای امنیت و صلح بین الملل ایجاد می‌کند."</p>
      <p>سخنگوی وزارت خارجه آمریکا ضمن اعلام این موضوع که ایالات متحده بر اعمال فشار حداکثری بر رژیم ایران تا هنگامی که دست از اقدامات بی ثبات کننده خود برندارد، ادامه می دهد، گفت که جامعه جهانی باید درباره این موضوع متحد شده و خواستار پاسخگویی ایران درباره تهدیدات افزایش غنی سازی اورانیوم باشد.</p>
      <p><a href="http://fa.rfi.fr/%D8%B3%D9%87-%DA%A9%D8%B4%D9%88%D8%B1-%D8%A7%D8%B1%D9%88%D9%BE%D8%A7%DB%8C%DB%8C-%D8%A7%D8%B2-%D8%AA%D9%87%D8%B1%D8%A7%D9%86-%D8%AE%D9%88%D8%A7%D8%B3%D8%AA%D9%86%D8%AF-%DA%A9%D9%87-%D8%A7%D8%B2-%D8%AA%D8%B5%D9%85%DB%8C%D9%85-%D9%87%D8%A7%DB%8C-%D9%86%D8%A7%D9%82%D8%B6-%D8%A8%D8%B1%D8%AC%D8%A7%D9%85-%D8%AE%D9%88%D8%AF%D8%AF%D8%A7%D8%B1%DB%8C-%DA%A9%D9%86%D8%AF-20191105/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87">سه کشور اروپایی فرانسه، آلمان و بریتانیا</a> دیروز در بیانیه مشترکی ضمن اعلام متعهد بودن خود به توافق اتمی و برجام از ایران خواستند که در تصمیم های خود تجدید نظر کرده و به وظایف خود در چارچوب این توافقنامه عمل کرده و با آژانس بین المللی انرژی اتمی کاملاً همکاری کند.</p>
      <p>سخنگوی فدریکا موگرینی، مسئول سیاست خارجی اتحادیۀ اروپا نیز ضمن ابراز نگرانی این اتحادیه از کاهش مجدد تعهدات برجامی ایران گفت: "از ایران می خواهیم که از اتخاذ تدابیر جدید که می توانند ضربات بیشتری به این توافق وارد آورند، پرهیز کند."</p>
      <p>همچنین در واکنشی جداگانه، وزیر امورخارجه بریتانیا، دومینیک راب شامگاه سه شنبه گفت: "اقدام جدید ایران نقض آشکار توافق هسته‌ای و تهدیدی برای امنیت ملی ماست."</p>
      <p>حسن روحانی، رئیس‌جمهور اسلامی ایران دیروز سه‌شنبه با اعلام آغاز گام چهارم کاهش تعهدات برجامی ایران از روز چهارشنبه، گفت : "گامی که از فردا آغاز می‌کنیم در فردو خواهد بود و می‌دانید که طبق برجام بیش از هزار سانتریفیوژ در فردو داریم. در برجام قرار بود این سانتریفیوژها بچرخند اما گاز به آنها تزریق نکنیم که بنده امروز در دستوری به سازمان انرژی اتمی می‌گویم که از فردا گازدهی را در فردو آغاز کنیم و این گام ممکن است سر و صدا کند؛ همه اینها را می‌دانیم، حساسیت آنها را می‌دانیم و حساسیت آنها را نسبت به فردو و سانتریفیوژها می‌دانیم."</p>
      <p>علی‌اکبر صالحی معاون رئیس‌جمهوری و رئیس سازمان انرژی اتمی نیز تصریح کرد که ایران از روز چهارشنبه در فردو و با حضور بازرسان آژانس بین المللی انرژی اتمی غنی‌سازی تا سقف ۵ درصدی را از دوباره آغاز می کند.</p>
      <p>مقامات جمهوری اسلامی اقدامات ایران در کاهش تعهدات برجامی را بر سازوکار بندهای ۳۶ و ۳۷ توافق هسته‌ای وین توجیه می کنند، این در حالی است که کشورهای غربی عضو برجام تفسیر دیگری از بندهای یاد شده ارائه می دهند.</p>
      <p> </p>
    </article>
  </body>
</html>