<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/svit/20191106-avstriya-vydilyla-e1-mln-na-dopomogu-meshkantsyam-donbasu/"/>
    <meta property="og:site_name" content="ФАКТИ"/>
    <meta property="article:published_time" content="2019-11-06T11:33:48+00:00"/>
    <meta property="og:title" content="Австрія виділила €1 млн на допомогу мешканцям Донбасу"/>
    <meta property="og:description" content="Уряд Австрії вирішив надати €500 тис. Міжнародному комітету Червоного Хреста (МКЧХ) і ще €500 тис. австрійським неурядовим організаціям для пом’якшення надзвичайної ситуації в кризових регіонах України."/>
  </head>
  <body>
    <article>
      <h1>Австрія виділила €1 млн на допомогу мешканцям Донбасу</h1>
      <address>
        <time datetime="2019-11-06T11:33:48+00:00">06 Nov 2019, 11:33</time>
      </address>
      <p>Уряд Австрії вирішив надати €500 тис. Міжнародному комітету Червоного Хреста (МКЧХ) і ще €500 тис. австрійським неурядовим організаціям для пом’якшення надзвичайної ситуації в кризових регіонах України.</p>
      <p>Міністр закордонних справ Австрії Александр Шалленберг заявив, що уряд підтримує Україну в кризі, яка триває вже більше п’яти років.</p>
      <blockquote>– Виділивши €1 млн, ми хочемо полегшити доступ гуманітарної допомоги і підтримати операції з розмінування в конфліктних регіонах, – заявив міністр.</blockquote>
      <p>Він додав, що незважаючи на прогрес у стримуванні конфлікту, гуманітарна ситуація в постраждалих районах України продовжує викликати занепокоєння.</p>
      <blockquote>– Безпекова ситуація залишається нестабільною, особливо в східній частині країни, незважаючи на режим припинення вогню, – йдеться у повідомленні.</blockquote>
      <p><b>Читайте:</b> <a href="https://fakty.com.ua/ua/ukraine/20190703-na-vidnovlennya-donbasu-znadobytsya-bilshe-e10-mlrd-zelenskyj/">На відновлення Донбасу знадобиться більше €10 млрд – Зеленський</a></p>
      <p>У рамках своєї діяльності з надання надзвичайної допомоги австрійські неурядові організації забезпечують цивільне населення предметами першої необхідності і надають медичну допомогу, психосоціальну підтримку та юридичні консультації.</p>
      <blockquote>– Австрія послідовно виступає за розмінування та знищення протипіхотних наземних мін, які завдають величезних страждань цивільному населенню і перешкоджають розвитку і відновленню, – сказав Шалленберг.</blockquote>
      <p>Міжнародний комітет Червоного Хреста є однією з небагатьох діючих на місцевому рівні організацій, що мають доступ на не контрольовані урядом України території.</p>
      <p>Нагадаємо, фонд міжнародної партнерської підтримки для <a href="https://fakty.com.ua/ua/ukraine/20191029-zelenskyj-my-zapuskayemo-fond-vidnovlennya-i-reintegratsiyi-donbasu/">відновлення і реінтеграції Донбасу</a> почав свою роботу.</p>
      <p><b>Джерело:</b> <a href="https://www.ots.at/">APA</a></p>
    </article>
  </body>
</html>