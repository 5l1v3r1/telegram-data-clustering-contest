<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/06/koino-programma-diavoulefsewn-ypegrapsan-dendias-lavrov"/>
    <meta property="og:site_name" content="euronews"/>
    <meta property="article:published_time" content="2019-11-06T11:37:36+00:00"/>
    <meta property="og:title" content="Κοινό Πρόγραμμα Διαβουλεύσεων υπέγραψαν Δένδιας-Λαβρόφ"/>
    <meta property="og:description" content="Τη φιλοδοξία η συνάντηση με τον Ρώσο ομόλογό του, να σηματοδοτήσει την έναρξη ενός νέου κεφαλαίου σχέσεων της Ελλάδας με τη Ρωσία, εξέφρασε ο υπουργός Εξωτερικών"/>
  </head>
  <body>
    <article>
      <h1>Κοινό Πρόγραμμα Διαβουλεύσεων υπέγραψαν Δένδιας-Λαβρόφ</h1>
      <address><time datetime="2019-11-06T11:37:36+00:00">06 Nov 2019, 11:37</time> by <a rel="author">euronews </a></address>
      <figure>
        <img src="https://static.euronews.com/articles/stories/04/28/21/70/773x435_cmsv2_08ce3ee2-fd54-5630-8e48-396344e1b76f-4282170.jpg"/>
      </figure>
      <p>Κοινό Πρόγραμμα Διαβουλεύσεων των υπουργείων Εξωτερικών Ελλάδας και Ρωσίας για την περίοδο 2020-2022 υπέγραψαν ο υπουργός Εξωτερικών, Νίκος Δένδιας και ο Ρώσος ομόλογός του, Σεργκέι Λαβρόφ.</p>
      <p>Ο Έλληνας υπουργός Εξωτερικών πραγματοποιεί σήμερα την πρώτη του επίσκεψη στη Μόσχα, η οποία έρχεται σε μια ευαίσθητη συγκυρία, εν μέσω σημαντικών περιφερειακών εξελίξεων και εξέφρασε τη φιλοδοξία, η συνάντηση με τον Ρώσο ομόλογό τουνα σηματοδοτήσει την έναρξη ενός νέου κεφαλαίου εγκάρδιων διμερών σχέσεων, όπως τόνισε κατά κατά την έναρξη των διευρυμένων επαφών μεταξύ των αντιπροσωπειών των δύο χωρών στο ρωσικό υπουργείων Εξωτερικών, στη Μόσχα.</p>
      <figure>
        <iframe data-src="https://twitter.com/euronewses/status/1192032707464847361" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Είναι πολύ μεγάλη η χαρά μου που βρίσκομαι σήμερα στη Μόσχα. Είναι η πρώτη επίσκεψη από την έναρξη της θητείας μου ως υπουργού Εξωτερικών. Είχαμε μία πολύ ενδιαφέρουσα κατ' ιδίαν συνομιλία σε ένα ιδιαιτέρως φιλικό κλίμα. Είχαμε στη συνομιλία μπορέσει να καταδείξουμε τη σημασία που αποδίδουμε στην προαγωγή της συνεργασίας μας. Αυτή η προσπάθεια αναθέρμανσης των σχέσεών μας έχει από την πλευρά μας έναν διττό στόχο: Αφενός την προώθηση των διμερών μας σχέσεων σε ένα ευρύ φάσμα επί τη βάση των υφισταμένων συνθηκών αφετέρου τη διαμόρφωση μίας στενότερης συνεργασίας και αμοιβαίας κατανόησης ως προς τα διεθνή αλλά και τα περιφερειακά ζητήματα» σημείωσε ο κ. Δένδιας.</p>
      <p>Επίσης, ευχαρίστησε τον κ. Λαβρόφ για την αναφορά του στο μακρύ ιστορικό των στενών διμερών σχέσεων, οι οποίες περιλαμβάνουν τον Ιωάννη Καποδίστρια, καθώς και για την πρόσκληση και τη «θερμή υποδοχή» που του επεφύλαξε.</p>
      <p>Από την πλευρά του, ο κ. Λαβρόφ τόνισε πως η νέα ελληνική κυβέρνηση μάς δίνει την πρόσθετη ευκαιρία να αναλύσουμε, να κάνουμε ανασκόπηση των διμερών μας σχέσεων και να δούμε πώς θα αναπτυχθούν περαιτέρω.</p>
      <p>Απευθυνόμενος στον κ. Δένδια, ο Ρώσος υπουργός Εξωτερικών εξέφρασε την ευγνωμοσύνη του που αποδέχθηκε την πρόσκληση να επισκεφτεί τη Ρωσία και επισήμανε: «Σήμερα θα έχουμε την ευκαιρία να συζητήσουμε και τις διμερείς σχέσεις, καθώς και όλο το φάσμα των θεμάτων, όπως τη συνεργασία μας στην Ευρώπη, την κατάσταση στην ανατολική Μεσόγειο και παγκοσμίως».</p>
      <p>Το Πρόγραμμα Διαβουλεύσεων Ελλάδας-Ρωσίας 2020-2022 που υπεγράφη μεταξύ των δύο θεσμοθετεί μία σειρά από τακτικές επαφές, τόσο σε υπηρεσιακό όσο και σε πολιτικό επίπεδο, μεταξύ των δύο χώρων.</p>
    </article>
  </body>
</html>