<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/csanyi-rossi-akkor-is-marad-ha-nem-jutunk-ki-az-europa-bajnoksagra/186013"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-06T11:43:00+00:00"/>
    <meta property="og:title" content="Csányi: Rossi akkor is marad, ha nem jutunk ki az Európa-bajnokságra"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Csányi: Rossi akkor is marad, ha nem jutunk ki az Európa-bajnokságra</mark>
      </h1>
      <address><time datetime="2019-11-06T11:43:00+00:00">06 Nov 2019, 11:43</time> by <a rel="author">MTI</a></address>
      <p>Csányi Sándor, a Magyar Labdarúgó Szövetség (MLSZ) elnöke kijelentette: Marco Rossi akkor is a válogatott szövetségi kapitánya marad, ha a csapatnak nem sikerül kijutnia a jövő évi, részben hazai rendezésű Európa-bajnokságra.</p>
      <p>"Talán nem a legjobb vezetői magatartás, hogy egy ilyen döntő meccs előtt mondom, de én akkor is számítok Marco Rossi munkájára, és azt gondolom, hogy az elnökség is osztja a véleményemet, ha most nem jutnánk ki az Európa-bajnokságra" - nyilatkozott a közmédiának az MLSZ elnöke.</p>
      <p>Hozzátette, jó kapitánynak tartja az 55 éves olasz szakembert, aki szerinte "beleugrott a mélyvízbe", mert minden előkészület és barátságos mérkőzés nélkül kellett elkezdenie a válogatottal a Nemzetek Ligája-sorozatot.</p>
      <p>"Én azt gondolom, hogy úgy járunk jól, ha megtartunk egy olyan embert, aki tudja motiválni a játékosokat és elfogadják a szurkolók" - jelentette ki Csányi Sándor. Kiemelte: Rossi "érti a szakmáját, ezt bizonyította már a magyarországi és a szlovák bajnokságban is."</p>
      <p>"Azt gondolom, hogy egy szövetségi kapitánynak hosszú távon kell tudni építkezni" - mondta az MLSZ elnöke, akivel az M4 Sport készített hosszabb interjút, ezt vasárnap 16 órakor, a Sport7 című műsorban láthatják a nézők.</p>
    </article>
  </body>
</html>