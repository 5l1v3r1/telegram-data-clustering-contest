<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545272.html/%D8%A2%D9%85%D8%B1%DB%8C%DA%A9%D8%A7-%D8%AF%D8%A7%D8%B9%D8%B4-%D8%B1%D8%A7-%D8%A8%D9%87-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D9%85%DB%8C-%D8%A8%D8%B1%D8%AF-%D8%AF%D8%A7%D8%B9%D8%B4%DB%8C-%D8%AC%D8%AF%DB%8C%D8%AF-%D8%AF%D8%B1%D9%85%D9%86%D8%B7%D9%82%D9%87-%D8%B4%DA%A9%D9%84-%D9%85%DB%8C-%DA%AF%DB%8C%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-06T11:44:00+00:00"/>
    <meta property="og:title" content="آمریکا داعش را به افغانستان می‌برد/داعشی جدید درمنطقه شکل می‌گیرد"/>
    <meta property="og:description" content="معاون پارلمانی سپاه گفت: آمریکایی‌ها گروه‌های تروریستی را به افغانستان منتقل و از آن حمایت می‌کنند و به نوعی می‌خواهند یک داعش جدید خلق کنند."/>
  </head>
  <body>
    <article>
      <h1>آمریکا داعش را به افغانستان می‌برد/داعشی جدید درمنطقه شکل می‌گیرد</h1>
      <h2>معاون پارلمانی سپاه:</h2>
      <address>
        <time datetime="2019-11-06T11:44:00+00:00">06 Nov 2019, 11:44</time>
      </address>
      <p>معاون پارلمانی سپاه گفت: آمریکایی‌ها گروه‌های تروریستی را به افغانستان منتقل و از آن حمایت می‌کنند و به نوعی می‌خواهند یک داعش جدید خلق کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمدصالح جوکار معاون پارلمانی سپاه در گفتگویی با اشاره به انتشار خبر مرگ ابوبکر البغدادی سرکرده گروهک تروریستی داعش گفت: این اقدام تنها برای تاثیرگذاری بر داخل آمریکا و تحت شعاع قرار دادن محیط سیاسی و انتخابات پیش رو در این کشور است.</p>
      <p>وی ادامه داد: سران آمریکا با این جنجال رسانه‌ای به دنبال تاثیر بر افکار عمومی جهان و اعلام خود به عنوان مبارزان با تروریسم هستند، این خبر حتی اگر صحت هم داشته باشد نشانه قدرت و اقتدار آمریکا نیست چراکه آنها از ابتدای اعلام وجود داعش تا به امروز اقدامی برای نابودی سرکرده گروهک تروریستی داعش نکرده‌اند، اما امروز با وجود اعلام خروج نیروهای آمریکا از سوریه دست به چنین اقدامی می‌زنند.</p>
      <p>معاون پارلمانی سپاه خاطر نشان کرد: این اقدام یک حرکت ژورنالیستی و تبلیغی از سوی ترامپ برای تاثیر بر فضای سیاسی آمریکا و موفقیت در انتخابات سال آینده است.</p>
      <p>سردار جوکار با اشاره به ایجاد ائتلاف از سوی آمریکا برای مقابله با داعش گفت: ائتلاف آمریکا متشکل از ۴۰ کشور برای مقابله با داعش اقدامی صوری بود و همگان مشاهده می کردند که در عراق و سوریه چگونه از این گروها های تروریستی حمایت و حتی مجروحان آنها را به سرزمین های اشغالی انتقال و مداوا می کردند.</p>
      <p>به گزارش مهر، وی افزود: آمریکایی ها داعش را برای پیشبرد اهداف خود ایجاد کردند و خانوم کلینتون نیز به آن اعتراف کرد، آنها می خواستند با ایجاد بی ثباتی در جهان اسلام، منطقه را برای ادامه حیات رژیم صهیونیستی امن کرده و در آخر طرح خاورمیانه بزرگ را اجرا کنند، اما ایستادگی ملت سوریه و عراق و حمایت های ایران موجب شکست توطئه های آنها شد.<br/><br/>معاون پارلمانی سپاه خاطر نشان کرد: آمریکایی ها داعش را برای مقابله با جبهه مقاومت ایجاد کردند و امروز برای هیچکس قابل قبول نیست که خالق داعش، اقدامی به نفع جبهه مقاومت داشته باشد، همگان باید بدانند که این جبهه مقاومت بود که ریشه گروه تروریستی در عراق و سوریه را خشکاند اما امروز با جنگ رسانه ای و عملیات روانی می خواهند میوه های پیروزی جبهه مقاومت در رویارویی با تروریسم را از آن خود کنند، و در یک کلام آمریکایی ها می خواهند موفقیت های پیروزی بر داعش را به نام خود بزنند.<br/><br/>وی در ادامه با اشاره به اقدام آمریکا در انتقال داعش به افغانستان و حمایت از آنها گفت: آمریکایی ها گروه های تروریستی را به افغانستان منتقل و از آن حمایت می کنند و به نوعی یک داعش جدید می خواهند خلق کنند چون داعش دیروز دیگر برای آنها کاربرد ندارد و می خواهند داعشی با تفکر جدید در منطقه ایجاد کنند.</p>
      <p>انتهای پیام/</p>
    </article>
  </body>
</html>