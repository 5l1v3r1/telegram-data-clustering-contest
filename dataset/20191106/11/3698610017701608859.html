<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/prem-yer-ministr-velikoyi-britaniyi-porivnyav-lidera-opozicioneriv-zi-stalinim-328665_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T11:00:00+00:00"/>
    <meta property="og:title" content="Прем'єр-міністр Великої Британії порівняв лідера опозиціонерів зі Сталіним"/>
    <meta property="og:description" content="Джонсон стверджує, що Корбін демонізує мільярдерів з таким же завзяттям, як і радянський режим Йосипа Сталіна переслідував землевласників у 1930-х роках."/>
  </head>
  <body>
    <article>
      <h1>Прем'єр-міністр Великої Британії порівняв лідера опозиціонерів зі Сталіним</h1>
      <h2>Джонсон стверджує, що Корбін демонізує мільярдерів з таким же завзяттям, як і радянський режим Йосипа Сталіна переслідував землевласників у 1930-х роках.</h2>
      <address>
        <time datetime="2019-11-06T11:00:00+00:00">06 Nov 2019, 11:00</time>
      </address>
      <p>Прем'єр-міністр Великої Британії Борис Джонсон почав виборчу кампанію консерваторів з порівняння <b><a href="https://dt.ua/WORLD/golovna-opoziciyna-partiya-velikoyi-britaniyi-pidtrimuye-dostrokovi-vibori-za-brexit-327734_.html">лідера британських опозиціонерів-лейбористів Джеремі Корбіна </a></b>зі Сталіним за його ненависть до багатих людей, повідомляє <a href="https://www.telegraph.co.uk/politics/2019/11/05/boris-johnson-compares-jeremy-corbyn-stalin-hatred-wealth-creators/">The Telegraph</a>.</p>
      <p>Прем'єр-міністр стверджує, що Корбін демонізує мільярдерів з таким же завзяттям, як і радянський режим Йосипа Сталіна переслідував землевласників у 1930-х роках.</p>
      <p>"Вони роблять вигляд, що їх ненависть спрямована тільки на певних мільярдерів - і вони вказують пальцем на людей з такою радістю і мстивістю, якої не було з часів Сталіна, який переслідував куркулів", - написав Джонсон.</p>
      <p>"Насправді вони врешті-решт будуть стягувати податки з усього: з пенсій, з бізнесу, з будинків і садів", - додав політик.</p>
      <p>Джонсон також заявив, що Brexit відкриє "сотні мільярдів інвестицій для Британії, а лейбористи не принесуть нічого, крім подальшої відстрочки, яка "стримає країну".</p>
      <p>Його ремарка про Сталіна стала відповіддю на слова Корбіна про те, що лейбористський уряд прийде за представниками надбагатих "еліт", що використовують "фальсифіковану систему".</p>
      <p>Лідер лейбористів назвав п'ять мільярдерів, на яких він націлився б, якщо б став прем'єр-міністром: власник Sports Direct Майк Ешлі, керівник хедж-фонду Кріспін Одей, керівник хімічної компанії Джим Реткліфф, власник ЗМІ Руперт Мердок і землевласник герцог Вестмінстерський.</p>
      <p>Варто відзначити, Корбін раніше заявляв, що його партія готова підтримати проведення <b><a href="https://dt.ua/WORLD/u-yevrosoyuzi-gotovi-dati-vidstrochku-po-brexit-do-31-sichnya-327183_.html">дострокових виборів на прохання прем'єра Джонсона</a></b><b>.</b></p>
      <p>Як раніше повідомлялося, Верхня<b><a href="https://dt.ua/WORLD/u-velikiy-britaniyi-pidrahuvali-skilki-ekonomika-krayini-vtratit-cherez-brexit-327862_.html"> палата парламенту Великої Британії схвалила закон</a></b> про проведення дострокових парламентських виборів 12 грудня. Після того, як його підпише королева Єлизавета II, він отримає статус закону.</p>
      <p>30 жовтня, стало відомо про те, що<a href="https://dt.ua/WORLD/brexit-oficiyno-vidkladeniy-do-31-sichnya-2020-roku-yes-zatverdiv-rishennya-pro-prodovzhennya-stroku-327800_.html"> <b>Британія офіційно не виходить з ЄС до 31 січня</b></a><b>.</b></p>
      <p>Європейська рада формально затвердила рішення про продовження строку, передбаченого статтею 50 Договору про ЄС, що дозволяє відкласти Brexit.</p>
      <p>Більше про проблеми та ризики Brexit читайте в <a href="https://zn.ua/international/endshpil-333281_.html"><b>статті Віктора Константинова для ZN.UA "Ендшпіль"</b></a>.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>