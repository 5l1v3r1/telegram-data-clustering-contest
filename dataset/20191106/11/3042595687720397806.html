<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/elev-alvorlig-skadd-pa-klassetur-til-israel/71789069"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T11:05:03+00:00"/>
    <meta property="og:title" content="Elev alvorlig skadd på klassetur til Israel"/>
    <meta property="og:description" content="På sykehus etter badeulykke i Galilea."/>
  </head>
  <body>
    <article>
      <h1>Elev alvorlig skadd på klassetur til Israel</h1>
      <h2>På sykehus etter badeulykke i Galilea.</h2>
      <address><time datetime="2019-11-06T11:05:03+00:00">06 Nov 2019, 11:05</time> by <a rel="author">Jesper Nordahl Finsveen</a></address>
      <p>En student ved Bildøy bibelskole på Sotra i Fjell kommune utenfor Bergen ble alvorlig skadd i en badeulykke under en klassetur til Israel.</p>
      <p>Det bekrefter skolen selv i en <a href="https://www.bildoybibelskole.no/nyheter/pressemelding">pressemelding på sine egne nettsider</a>.</p>
      <p>Skolen ønsker ikke å kommentere hendelsesforløpet, men skriver i pressemeldingen at ulykken fant sted i den sørlige delen av Galilea.</p>
      <p>De presiserer at ingen andre personer var involvert i hendelsen, som nærmere bestemt fant sted i Gan Hashlosha nasjonalpark, skriver skolen.</p>
      <p>Studenten ligger nå på sykehus og mottar behandling. Tilstanden til studenten beskrives onsdag ettermiddag fremdeles som alvorlig.</p>
      <p>De pårørende er nå på vei til Israel, der de vil bli møtt av stedlige representanter, samt rektoren ved Bildøy bibelskole Gunnar Ferstad.</p>
      <p>- Jeg vil gjerne få uttrykke min dypeste medfølelse med familien som står tettest på dette, sier rektor Ferstad i pressemeldingen.</p>
      <p>Resten av studentene som var med på klasseturen, skal reise tilbake til Norge fra Tel Aviv.</p>
      <p>I Norge har bibelskolen koplet inn bedriftshelsetjenesten for å bista skolen med å ivareta både studenter og ansatte.</p>
      <p>Rektor Ferstad har ikke overfor Dagbladet anledning til å kommentere saken, og viser til pressemeldingen.</p>
      <p>- Utenriksdepartementet er gjort kjent med at en norsk borger skal ha vært utsatt for en ulykke i Israel og vil yte konsulær bistand ved behov, sier Per Bardalen Wiggen, seniorrådgiver i Utenriksdepartementet til Dagbladet.</p>
      <p>
        <i>Dagbladet oppdaterer saken.</i>
      </p>
    </article>
  </body>
</html>