<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740341"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T11:25:00+00:00"/>
    <meta property="og:title" content="เปิดคำพูดสุดท้ายของ&quot;แม่&quot; ใครจะดูแลเพิ่งรู้&quot;ลูก&quot;เสพยา"/>
    <meta property="og:description" content="สลดใจ! แม่เพิ่งรู้ลูกชายเสพยาหนัก หลังถูกตำรวจบุกรวบคาบ้านพัก แม่ตัดพ้อคำพูดสุดท้าย “ถ้าลูกถูกจับไป ใครจะทำงานเลี้ยงดู”"/>
  </head>
  <body>
    <article>
      <h1>เปิดคำพูดสุดท้ายของ"แม่" ใครจะดูแลเพิ่งรู้"ลูก"เสพยา</h1>
      <address>
        <time datetime="2019-11-06T11:25:00+00:00">06 Nov 2019, 11:25</time>
      </address>
      <p>
        <b>สลดใจ! แม่เพิ่งรู้ลูกชายเสพยาหนัก หลังถูกตำรวจบุกรวบคาบ้านพัก แม่ตัดพ้อคำพูดสุดท้าย “ถ้าลูกถูกจับไป ใครจะทำงานเลี้ยงดู”</b>
      </p>
      <p>เมื่อวันที่ 6 พ.ย. นายอนุชา อินทศร นายอำเภอสัตหีบ พร้อมด้วยนายภาคิน ปานประเสริฐ ปลัดงานป้องกัน นำกำลังชุดปราบปรามยาเสพติดเข้าจับกุมตัว นายถนอม หินกล้า อายุ 47 ปี อาชีพพนักงานรักษาความปลอดภัยแห่งหนึ่ง ในข้อหาเสพและมียาเสพติดประเภทที่ 1 ไว้ในครอบครองโดยผิดกฎหมาย พบของกลางยาไอซ์ 1 ถุง น้ำหนัก 0.05 กรัม ภายในบ้านเช่า 2 ชั้น ไม่มีเลขที่ ซอยทิวสน ม.7 ต.สัตหีบ อ.สัตหีบ จ.ชลบุรี</p>
      <figure>
        <img src="https://www.dailynews.co.th/admin/upload/20191106/news_toqnUeWyPg183846_533.jpg?v=20191107017?v=6112"/>
      </figure>
      <p>นายอนุชา อินทรศร นายอำเภอสัตหีบ เปิดเผยว่า สืบเนื่องมีการสืบทราบว่าผู้ต้องหาได้อาศัยอยู่กับแม่ที่ชรา แต่มีพฤติกรรมเสพยาไอซ์ โดยใช้ห้องพักเป็นที่มั่วสุม จึงนำกำลังเข้าจับกุมได้ที่หน้าบ้านพัก ก่อนเข้าตรวจค้นห้องนอนพบยาไอซ์ และหลอดแก้วอุปกรณ์การเสพ เบื้องต้นผู้ต้องหารับสารภาพซื้อมาจากเพื่อนร่วมงานในราคา 5 บาท ซึ่งเป็นศัพท์แทนการซื้อขายยา 500 บาท<br/><br/>ผู้สื่อข่าวรายงานเพิ่มเติมว่า ในระหว่างการเข้าจับกุมตัวผู้ต้องหา ผู้เป็นแม่รู้สึกเสียใจอย่างมาก พร้อมกับอ้างว่าตลอดเวลาไม่เคยรู้มาก่อนว่าลูกชาย ซึ่งเป็นผู้ต้องหามีพฤติกรรมเสพยา ได้ยินเพียงคุยโทรศัพท์พูดว่า<b> "เอา 5 บาท"</b> ไม่คาดคิดมาก่อนจะเป็นการสั่งซื้อยา จนมารู้ก็วันที่ลูกจับกุม และผู้เป็นแม่ยังได้ตัดพ้อว่า <b>"ถ้าลูกถูกจับไป ใครจะทำงานเลี้ยงดูแม่" </b>สร้างความสลดใจอย่างมาก แต่ในทางคดีจำต้องส่งพนักงานสอบสวน สภ.สัตหีบ ดำเนินคดีตามกฎหมายต่อไป.</p>
      <figure>
        <img src="https://www.dailynews.co.th/admin/upload/20191106/news_fEXbsHPVyk183846_533.jpg?v=20191107017?v=6860"/>
      </figure>
    </article>
  </body>
</html>