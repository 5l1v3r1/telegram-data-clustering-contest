<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/740335"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T11:20:00+00:00"/>
    <meta property="og:title" content="กนง.หั่นดอกเบี้ย0.25% ฉุดบาทอ่อน"/>
    <meta property="og:description" content="กรุงศรีฯ เผยเงินบาทอ่อนค่าแตะระดับ 30.40 บาทต่อดอลลาร์สหรัฐ หลังกนง. ลดดอกเบี้ยลง0.25% มาอยู่ที่  1.25%  พร้อมออกประกาศส่งเสริมการลงทุนนอกประเทศสกัดบาทแข็ง"/>
  </head>
  <body>
    <article>
      <h1>กนง.หั่นดอกเบี้ย0.25% ฉุดบาทอ่อน</h1>
      <address>
        <time datetime="2019-11-06T11:20:00+00:00">06 Nov 2019, 11:20</time>
      </address>
      <figure>
        <img src="https://www.dailynews.co.th/admin/upload/20191106/news_dxtKHsVFeL184117_533.jpg?v=20191107047"/>
      </figure>
      <p>
        <b>กรุงศรีฯ เผยเงินบาทอ่อนค่าแตะระดับ 30.40 บาทต่อดอลลาร์สหรัฐ หลังกนง. ลดดอกเบี้ยลง0.25% มาอยู่ที่  1.25%  พร้อมออกประกาศส่งเสริมการลงทุนนอกประเทศสกัดบาทแข็ง</b>
      </p>
      <p>รายงานข่าวจากกลุ่มงานโกลบอลมาร์เก็ตส์ ธนาคารกรุงศรีอยุธยาแจ้งว่า  หลังจากผลการประชุมคณะกรรมการนโยบายการเงิน (กนง.) ที่มีมติลดอัตราดอกเบี้ยนโยบาย 0.25% สู่ระดับต่ำสุดเป็นประวัติการณ์ที่ 1.25% ซึ่งคาดว่าจะเป็นครั้งสุดท้ายของปีนี้ ส่งผลให้เงินบาทอ่อนค่าอย่างรวดเร็วและซื้อขายแถวระดับ 30.40 บาทต่อดอลลาร์สหรัฐ  ก่อนจะลดช่วงของการอ่อนค่าลงได้บ้าง นับตั้งแต่ต้นปีเงินบาทแข็งค่าประมาณ 7% และยังเป็นสกุลเงินที่แข็งค่าที่สุดในเอเชีย ทั้งนี้ คณะกรรมการกนง. ยังย้ำความกังวลต่อการแข็งค่าของเงินบาท ขณะที่ธนาคารแห่งประเทศไทยเผยก่อนหน้านี้ว่าเตรียมที่จะประกาศมาตรการที่จะเอื้อต่อการนำเงินออกนอกประเทศ ด้วยการผ่อนปรนกฏระเบียบการส่งเงินกลับของภาคส่งออก รวมทั้งเปลี่ยนแปลงกฏระเบียบที่เกี่ยวข้องกับการซื้อขายทองคำ เพื่อสกัดกั้นไม่ให้เงินบาทแข็งค่าเกินไป    <br/> <br/>นอกจากนี้กนง. กล่าวย้ำถึงแนวโน้มการชะลอตัวของเศรษฐกิจ โดยระบุว่าเศรษฐกิจไทยมีแนวโน้มขยายตัวต่ำกว่าที่ประเมินไว้และการส่งออกมีแนวโน้มฟื้นตัวช้ากว่าที่คาด ขณะที่การท่องเที่ยวมีแนวโน้มขยายตัวชะลอลง และการลงทุนภาคเอกชนมีแนวโน้มฟื้นตัวอย่างช้าๆ รวมทั้งการบริโภคภาคเอกชนมีแนวโน้มชะลอลง แม้ว่าได้รับการสนับสนุนจากมาตรการกระตุ้นเศรษฐกิจของภาครัฐ เนื่องจากการหดตัวของภาคส่งออกส่งผลกระทบต่อการจ้างงานและแรงกดดันต่อรายได้จากหนี้ครัวเรือนที่อยู่ในระดับสูง ในด้านแรงกดดันด้านราคา คณะกรรมการตัดทิ้งคาดการณ์ที่เคยประเมินว่า อัตราเงินเฟ้อทั่วไปจะปรับขึ้นสู่กรอบเป้าหมายในปี 63    <br/> <br/>นอกจากนี้กนง. มีกำหนดการประชุมรอบถัดไปในวันที่ 18  ธ.ค.62 ความเห็นของ กนง. ในวันนี้แสดงท่าทีนโยบายที่ผ่อนปรน อย่างไรก็ตาม เรามองว่าการลดดอกเบี้ยครั้งนี้น่าเป็นครั้งสุดท้ายของวัฎจักรในรอบนี้ เพราะขีดความสามารถในการดำเนินนโยบายจำกัดมากแล้ว ขณะที่ทางการยังคงกังวลในเรื่องความเสี่ยงเกี่ยวกับเสถียรภาพจากภาวะดอกเบี้ยต่ำ และคาดว่าอัตราดอกเบี้ยนโยบายจะอยู่ที่ระดับ 1.25% ตลอดปีหน้า</p>
    </article>
  </body>
</html>