<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/avslorer-bok-broler/71788386"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T11:22:40+00:00"/>
    <meta property="og:title" content="Avslører bok-brøler"/>
    <meta property="og:description" content="Forfatteren av Bendtner-boka: - Vi akter selvfølgelig å rette den eventuelle feilen."/>
  </head>
  <body>
    <article>
      <h1>Avslører bok-brøler</h1>
      <h2>Forfatteren av Bendtner-boka: - Vi akter selvfølgelig å rette den eventuelle feilen.</h2>
      <address><time datetime="2019-11-06T11:22:40+00:00">06 Nov 2019, 11:22</time> by <a rel="author">TORE ULRIK BRATLAND</a></address>
      <p>Boka til Nicklas Bendtner (31) - «Begge sider» - har fått behørig omtale de siste dagene. Den er skrevet av forfatter Rune Skyum-Nielsen og den danske fotballstjerna sparer ikke på konfekten.</p>
      <p>Men i dag avslører Ekstra Bladet en større faktafeil i boka.</p>
      <p>
        <b>- Bendtners brøler, heter det. På trykk i papiravisa tar Ekstra Bladet for seg Danmarks landskamp mot Sverige 2. juni 2007.</b>
      </p>
      <p>0-3 til Sverige ble til 3-3. Men på grunn av straffe til Sverige ett minutt før slutt - og en tilskuers angrep på dommer Herbert Fandel - ble Sverige tilkjent 3-0-seier.</p>
      <p>Bendtner satt på benken, men kom inn etter pause da Danmark startet opphentingen i EM-kvalifiseringskampen. Han scoret ikke, men spilte en vesentlig rolle i comebacket i Parken.</p>
      <p>
        <b>Det var imidlertid det som skjedde i pausen som virkelig gjorde inntrykk på spissen. I boka sier han, ifølge Ekstra Bladet:</b>
      </p>
      <p>
        <i>«I pausen er det litt som å se vann som blir satt over på komfyren. Morten Olsen legger stille ut, helt kontrollert. Kanskje har han lovet seg selv å ikke flippe ut. Men etter hvert som han snakker seg varm, hever han stemmen og fekter med armene.»</i>
      </p>
      <p>
        <i>«Til slutt roper han til oss. At dette kan vi. At vi er det beste laget og skal ut og bevise det. At vi skylder tilhengerne våre å kjempe til siste bloddråpe. Det minner meg om alt det som Steve Bruce mestrer», skriver stjerna med referanse til sin tidligere sjef i Birmingham City.</i>
      </p>
      <p>Ekstra Bladet påpeker at hukommelsen må ha spilt Bendtner et puss.</p>
      <p>- Det er ingen tvil om at det ble snakket med store bokstaver i garderoben (..). Men det kan ikke ha vært Morten Olsen som leverte den (talen). For han var slett ikke der.</p>
      <p>
        <b>Sannheten er at trener Olsen hadde karantene i kampen. Karantenen skyldtes en utblåsning mot dommer Massimo Busacca i Spania-kampen to måneder tidligere. Mot Sverige satt Olsen på tribunen, mens Peter Bonde ledet laget.</b>
      </p>
      <p>- Det var jeg som hadde ansvaret, forteller Bonde.</p>
      <p>Forfatter Rune Skyum-Nielsen erkjenner at det kan ha skjedd kluss med fakta:</p>
      <p>- Dette lyder som om det i teorien kan ha blitt en forveksling av begivenhetene i to landskamper, eller av Bonde og Olsen. Nicklas husker i alle fall en branntale. Og han husker den som sterkt inspirerende.</p>
      <p>Han tilføyer:</p>
      <p>
        <b>- Vi akter selvfølgelig å rette den eventuelle feilen i et eventuelt nytt opplag av boka.</b>
      </p>
      <p>I boka letter Bendtner virkelig på sløret om sitt lange og innholdsrike fotballiv. Han holder tilsynelatende ikke tilbake noe. Og han gjør aller minst et forsøk på å spare seg selv.</p>
      <p>Den er en bånn ærlig danske som figurerer mellom to permer. Han kom til Rosenborg i 2017 og fikk stor tillit under Kåre Ingebrigtsen. Da Eirik Horneland ble ansatt som den nye toppmannen på Lerkendal i januar, startet de sportslige problemene. Han ble frosset ut.</p>
      <p>Om Horneland sier Bendtner:</p>
      <p>
        <i>«Han var ikke førstevalget, etter det jeg forsto. Eirik Horneland er hentet fra Haugesund, en middelhavsfarer i Eliteserien, og han skulle stå for det stikk motsatte av Kåre Ingebrigtsen. Han er alt annet enn en «hyggefætter».</i>
      </p>
      <p>
        <b>Overfor Adresseavisen bekrefter Horneland at han har lest kapitlene som omhandler Rosenborg.</b>
      </p>
      <p>- Jeg tenker at den boka står for seg selv og jeg tror ikke jeg trenger å gi boka mer energi. I en Rosenborg-kontekst tenker jeg at det ikke er helt innafor, sier treneren til avisa.</p>
      <p>
        <i>PS: Både Rosenborg og F.C. København - Bendtners nye klubb - spiller i Europa League torsdag. Rosenborg tar imot Sporting Lisboa. F.C. København møter Dynamo Kiev i Parken.</i>
      </p>
    </article>
  </body>
</html>