<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/politics/dendias-lavrof-neo-kefalaio-stis-sxeseis-elladas-rosias/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T11:31:53+00:00"/>
    <meta property="og:title" content="Δένδιας – Λαβρόφ : Νέο κεφάλαιο στις σχέσεις Ελλάδας-Ρωσίας"/>
    <meta property="og:description" content="Τη φιλοδοξία η συνάντηση με τον Ρώσο ομόλογό του, Σεργκέι Λαβρόφ, να σηματοδοτήσει την έναρξη ενός νέου κεφαλαίου εγκάρδιων διμερών σχέσεων της Ελλάδας με τη Ρωσία, εξέφρασε ο υπουργός Εξωτερικών, Νίκος Δένδιας, κατά την έναρξη των διευρυμένων επαφών μεταξύ των αντιπροσωπειών των δύο χωρών στο ρωσικό υπουργείων Εξωτερικών, στη Μόσχα."/>
  </head>
  <body>
    <article>
      <h1>Δένδιας – Λαβρόφ : Νέο κεφάλαιο στις σχέσεις Ελλάδας-Ρωσίας</h1>
      <h2>Τη φιλοδοξία η συνάντηση με τον Ρώσο ομόλογό του, Σεργκέι Λαβρόφ, να σηματοδοτήσει την έναρξη ενός νέου κεφαλαίου εγκάρδιων διμερών σχέσεων της Ελλάδας με τη Ρωσία, εξέφρασε ο υπουργός Εξωτερικών, Νίκος Δένδιας, κατά την έναρξη των διευρυμένων επαφών μεταξύ των αντιπροσωπειών των δύο χωρών στο ρωσικό υπουργείων Εξωτερικών, στη Μόσχα.</h2>
      <address><time datetime="2019-11-06T11:31:53+00:00">06 Nov 2019, 11:31</time> by <a rel="author">ΤοΒΗΜΑ Team</a></address>
      <p>Τη φιλοδοξία η συνάντηση με τον Ρώσο ομόλογό του, Σεργκέι Λαβρόφ, να σηματοδοτήσει την έναρξη ενός νέου κεφαλαίου εγκάρδιων διμερών σχέσεων της Ελλάδας με τη Ρωσία, εξέφρασε ο υπουργός Εξωτερικών, Νίκος Δένδιας, κατά την έναρξη των διευρυμένων επαφών μεταξύ των αντιπροσωπειών των δύο χωρών στο ρωσικό υπουργείων Εξωτερικών, στη Μόσχα.</p>
      <figure>
        <iframe data-src="https://twitter.com/NikosDendias/status/1192013566905331712?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Είναι πολύ μεγάλη η χαρά μου που βρίσκομαι σήμερα στη Μόσχα. Είναι η πρώτη επίσκεψη από την έναρξη της θητείας μου ως υπουργού Εξωτερικών. Είχαμε μία πολύ ενδιαφέρουσα κατ’ ιδίαν συνομιλία σε ένα ιδιαιτέρως φιλικό κλίμα. Είχαμε στη συνομιλία μπορέσει να καταδείξουμε τη σημασία που αποδίδουμε στην προαγωγή της συνεργασίας μας. Αυτή η προσπάθεια αναθέρμανσης των σχέσεών μας έχει από την πλευρά μας έναν διττό στόχο: Αφενός την προώθηση των διμερών μας σχέσεων σε ένα ευρύ φάσμα επί τη βάση των υφισταμένων συνθηκών αφετέρου τη διαμόρφωση μίας στενότερης συνεργασίας και αμοιβαίας κατανόησης ως προς τα διεθνή αλλά και τα περιφερειακά ζητήματα» σημείωσε ο κ. Δένδιας.</p>
      <p>
        <b>Δείτε επίσης: <a href="https://www.tovima.gr/2019/11/06/politics/i-epixeirisi-mosxa-tou-n-dendia-kai-i-skia-tou-oukranikou/">Η «Επιχείρηση Μόσχα» του Δένδια και η σκιά του Ουκρανικού</a></b>
      </p>
      <p>Επίσης, ευχαρίστησε τον κ. Λαβρόφ για την αναφορά του στο μακρύ ιστορικό των στενών διμερών σχέσεων, οι οποίες περιλαμβάνουν τον Ιωάννη Καποδίστρια, καθώς και για την πρόσκληση και τη «θερμή υποδοχή» που του επεφύλαξε.</p>
      <p>Από την πλευρά του, ο κ. Λαβρόφ τόνισε πως «η νέα ελληνική κυβέρνηση μάς δίνει την πρόσθετη ευκαιρία να αναλύσουμε, να κάνουμε ανασκόπηση των διμερών μας σχέσεων και να δούμε πώς θα αναπτυχθούν περαιτέρω».</p>
      <p>Απευθυνόμενος στον κ. Δένδια, ο Ρώσος υπουργός Εξωτερικών εξέφρασε την ευγνωμοσύνη του που αποδέχθηκε την πρόσκληση να επισκεφτεί τη Ρωσία και επισήμανε: «Σήμερα θα έχουμε την ευκαιρία να συζητήσουμε και τις διμερείς σχέσεις, καθώς και όλο το φάσμα των θεμάτων, όπως τη συνεργασία μας στην Ευρώπη, την κατάσταση στην ανατολική Μεσόγειο και παγκοσμίως».</p>
      <p>
        <b>Υπεγράφη Πρόγραμμα Διαβουλεύσεων Ελλάδας – Ρωσίας</b>
      </p>
      <p>Μετά το τέλος των διευρυμένων επαφών και την υπογραφή του κοινού Προγράμματος Διαβουλεύσεων Ελλάδας-Ρωσίας 2020-2022, το οποίο θεσμοθετεί μία σειρά από τακτικές επαφές, τόσο σε υπηρεσιακό όσο και σε πολιτικό επίπεδο, μεταξύ των δύο χώρων, θα ακολουθήσουν δηλώσεις των δύο υπουργών Εξωτερικών στον Τύπο.</p>
      <figure>
        <iframe data-src="https://twitter.com/NikosDendias/status/1192032707464847361?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Το Πρόγραμμα Διαβουλεύσεων θεσμοθετεί μία σειρά από τακτικές επαφές, τόσο σε υπηρεσιακό όσο και σε πολιτικό επίπεδο, μεταξύ των δύο χώρων.</p>
      <p>Φιλοδοξία της ελληνικής διπλωματίας με την επίσκεψη αυτή είναι να σηματοδοτήσει ένα νέο κεφάλαιο στις διαχρονικά φιλικές ελληνορωσικές σχέσεις, μία νέα φάση ανάπτυξης στην βάση του ειλικρινούς διαλόγου και της τακτικής επικοινωνίας, επεσήμαναν χθες διπλωματικές πηγές.</p>
      <p>Σταθερή επιδίωξη της χώρας μας είναι η περαιτέρω ενίσχυση των συνεργατικών σχέσεων με τη ρωσική πλευρά, στη βάση του αμοιβαίου σεβασμού και της ισοτιμίας, σημείωναν οι ίδιες πηγές.</p>
      <p>
        <sup>Πηγή: ΑΠΕ-ΜΠΕ</sup>
      </p>
      <p>
        <a href="https://www.tovima.gr/2019/11/06/society/ktimatologio-kalokairi-ta-prostima-gia-tis-liksiprothesmes-diloseis-idioktisias/">Κτηματολόγιο : Καλοκαίρι τα πρόστιμα για τις ληξιπρόθεσμες δηλώσεις</a>
      </p>
    </article>
  </body>
</html>