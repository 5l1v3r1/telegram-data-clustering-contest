<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/ludogorec-zamina-za-ispanija-sas-zajavka-za-pobeda.html"/>
    <meta property="og:site_name" content="bTV Новините"/>
    <meta property="article:published_time" content="2019-11-06T11:19:00+00:00"/>
    <meta property="og:title" content="&quot;Лудогорец&quot; замина за Барселона със заявка за победа (ВИДЕО)"/>
    <meta property="og:description" content="&quot;Орлите&quot; гостуват на &quot;Еспаньол&quot; в четвъртък в мач от Лига Европа"/>
  </head>
  <body>
    <article>
      <h1>"Лудогорец" замина за Барселона със заявка за победа (ВИДЕО)</h1>
      <h2>"Орлите" гостуват на "Еспаньол" в четвъртък в мач от Лига Европа</h2>
      <address>
        <time datetime="2019-11-06T11:19:00+00:00">06 Nov 2019, 11:19</time>
      </address>
      <figure>
        <video src="https://vid.btv.bg/btvnews/2019/11/06/ludogoretszaminava_1573033296-1.mp4"/>
      </figure>
      <p>"Лудогорец" отива в Испания, за да победи "Еспаньол". Това обяви треньорът на разградчани Станислав Генчев.</p>
      <p>Тази сутрин шампионите отпътуваха за Барселона, където утре ще изиграят четвъртия си мач от груповата фаза на Лига Европа.</p>
      <p>От щаба на "орлите" обявиха, че лошото представяне на "Еспаньол" в испанското първенство не ги заблуждава, че мачът ще бъде лесен. <br/><br/>"Всичките им футболисти са добри и каквито и промени да направят, нас ни очаква един изключително труден мач. Футболистите го знаят, ние сме ги предупредили. Така че не очаквам в никакъв случай, каквито и промени да направят, да ни бъде лесно", каза Станислав Генчев.</p>
      <p>От лагера на тима обаче споделиха, че са извлекли нужните поуки от загубата с 0:1 в Разград и вярват, че са способни на победа в Испания.</p>
      <p>"Аз лично мисля, че имаме силите да продължим напред в този турнир с оглед на показаните игри до момента", каза изпълнителният директор на шампионите Ангел Петричев.</p>
      <p>В лагера на "Лудогорец" няма кадрови проблеми и всички футболисти са на разположение на треньорския щаб за гостуването в Испания.</p>
      <p>"Орлите" са с шест точки на второто място в предварителната група, като изостават с една от лидера "Еспаньол".</p>
    </article>
  </body>
</html>