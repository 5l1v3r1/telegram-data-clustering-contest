<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/06/vdigat-digi-za-zashtita-na-piasychnata-ivica-v-slynchev-briag.428726"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T11:36:00+00:00"/>
    <meta property="og:title" content="Вдигат диги за защита на пясъчната ивица в Слънчев бряг"/>
    <meta property="og:description" content="Целта е плажът да бъде запазен в добро състояние | Dnes.bg"/>
  </head>
  <body>
    <article>
      <h1>Вдигат диги за защита на пясъчната ивица в Слънчев бряг</h1>
      <h2>Целта е плажът да бъде запазен в добро състояние</h2>
      <address><time datetime="2019-11-06T11:36:00+00:00">06 Nov 2019, 11:36</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Започна издигането на диги от пясък по крайбрежието на плажа в курорта Слънчев бряг.</p>
      <p>Процесът ще продължи няколко дни, като тази мярка се предприема за предпазване на морската ивица и заведенията през зимните месеци, когато вълнението на морето се усилва.</p>
      <p>"Въпреки, че времето е все още хубаво и опасност засега няма, превантивната мярка се налага с оглед предстоящата зима. Заради обичайният бурен вятър по това време и огромните вълни има сериозна опасност морето да погълне голяма част от пясъчната ивица, както и да залее хотелите и обектите в близост", каза управителят на плажа Кирил Спасов.</p>
      <p>Принципът на работа е от определено разстояние от брега да се избутва пясък, който на по-късен етап ще бъде употребен отново. След като преминат морските бури, насипите ще бъдат заравнени и плажът в Слънчев бряг ще посрещне първите летовници в предишния си изряден вид.</p>
      <p>Издигането на диги стана ежегодна практика на множество плажове по българското Черноморие. Едно от изискванията на Синия флаг е ивицата да се защити именно с пясъчни диги. Процедурата е средство и за пречистване на пясъка.</p>
      <p>Разстилането на пясъка ще започне през пролетта.  Тогава ще започне и активната подготовка за новия туристически сезон. Дотогава плажът в Слънчев бряг се почиства и поддържа редовно. Идеята е да бъде запазен в добро състояние.</p>
    </article>
  </body>
</html>