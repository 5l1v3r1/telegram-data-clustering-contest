<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620181/%D8%A2%D9%85%D8%B1%DB%8C%DA%A9%D8%A7-%D8%A7%DB%8C%D8%B1%D8%A7%D9%86-%D8%B1%D9%88%D8%B3%DB%8C%D9%87-%D9%88-%DA%86%DB%8C%D9%86-%D8%B1%D8%A7-%D8%A8%D9%87-%D8%AA%D9%84%D8%A7%D8%B4-%D8%A8%D8%B1%D8%A7%DB%8C-%D8%AF%D8%AE%D8%A7%D9%84%D8%AA-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D9%85%D8%AA%D9%87%D9%85-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T11:34:00+00:00"/>
    <meta property="og:title" content="آمریکا ایران، روسیه و چین را به تلاش برای دخالت انتخاباتی متهم کرد"/>
    <meta property="og:description" content="سران سازمان‌های اطلاعاتی، امنیتی و قضایی آمریکا در بیانیه‌ای مشترک ایران، روسیه و چین را به تلاش برای دخالت در انتخابات‌های آمریکا متهم کرده‌اند."/>
  </head>
  <body>
    <article>
      <h1>آمریکا ایران، روسیه و چین را به تلاش برای دخالت انتخاباتی متهم کرد</h1>
      <address>
        <time datetime="2019-11-06T11:34:00+00:00">06 Nov 2019, 11:34</time>
      </address>
      <p>
        <i>سران سازمان‌های اطلاعاتی، امنیتی و قضایی آمریکا در بیانیه‌ای مشترک ایران، روسیه و چین را به تلاش برای دخالت در انتخابات‌های آمریکا متهم کرده‌اند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>روز سه‌شنبه همزمان با برگزاری انتخابات‌های محلی در چندین ایالت آمریکا، سران سازمان‌های اطلاعاتی، امنیتی و قضایی در بیانیه‌ای مشترک مدعی شدند که برخی از بازیگران خارجی به دنبال اثرگذاری بر این انتخابات‌ها و همچنین انتخابات ریاست‌جمهوری سال آینده آمریکا بوده و هستند.</p>
      <p>به نوشته خبرگزاری «یوپی‌آی»، این بیانیه مشترک به امضای رؤسای وزارت دادگستری، وزارت دفاع، آژانس ملی اطلاعات، پلیس فدرال (اف‌بی‌آی)، فرماندهی سایبری و آژانس امنیت ملی آمریکا رسیده است.</p>
      <p>در این بیانیه عنوان شده است که مقابله با دخالت و اثرگذاری خارجی بر انتخابات‌های آمریکا، یکی از اولویت‌های اصلی سازمان‌های اطلاعاتی، امنیتی و قضایی این کشور است.</p>
      <p>در بخشی از این بیانیه آمده است: «حریفان ما می‌خواهند نهادهای داخلی ما را تضعیف کرده، بر ادبیات عمومی ما اثر گذاشته و سیاست‌های دولت ما را تحت تأثیر قرار دهند.»</p>
      <p>این بیانیه می‌افزاید: «روسیه، چین، ایران و دیگر بازیگران معاند برای اثرگذاری بر روند انتخابات یا اثرگذاری بر تصورات رأی‌دهندگان، تلاش خواهند کرد.»</p>
      <p>بهره‌گیری از شبکه‌های اجتماعی، نشر گسترده اطلاعات تحریف‌شده و انجام حملات سایبری به زیرساخت‌های انتخاباتی از جمله روش‌هایی است که به ادعای امضاکنندگان این بیانیه، ممکن است برای تغییر دادن نتایج انتخابات مورد استفاده قرار گیرد.</p>
      <p>بحث مداخله خارجی در انتخابات آمریکا از سال ۲۰۱۶ و همزمان با انتخابات ریاست‌جمهوری آن سال مطرح شده است. دموکرات‌ها که در آن انتخابات شکست خوردند، روسیه را عامل پیروزی «دونالد ترامپ» رئیس‌جمهور کنونی آمریکا معرفی کرده‌اند.</p>
      <p>برای بررسی دخالت ادعایی روسیه در انتخابات سال ۲۰۱۶ پرونده‌ای نیز گشوده شد که تحقیقات آن توسط بازپرس «رابرت مولر» ماه‌ها ادامه داشت. مولر نهایتا مدعی دخالت روسیه در انتخابات شد، اما گفت نشانه‌ای دال بر زد و بند ترامپ و روسیه وجود ندارد.</p>
      <p>روسیه بارها ادعای دخالت در انتخابات در آمریکا را رد کرده و گفته است که اتهام‌زنی به مسکو بخشی از تلاش‌های گسترده‌تر واشنگتن برای اعمال فشار به روسیه و تخریب وجهه این کشور است.</p>
    </article>
  </body>
</html>