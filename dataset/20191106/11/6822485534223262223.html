<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980815037.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-06T11:46:00+00:00"/>
    <meta property="og:title" content="تلاش بی ثمر ترامپ؛ فرمانداری کنتاکی به دموکرات‌ها رسید"/>
    <meta property="og:description" content="ایرنا: در این انتخابات که روز سه شنبه برگزار شد، اندی بشیر توانست با اکتساب حدود 709 هزار و 671 رای، 49.2 درصد آرا را به دست آورد و اعلام پیروزی کند."/>
  </head>
  <body>
    <article>
      <h1>تلاش بی ثمر ترامپ؛ فرمانداری کنتاکی به دموکرات‌ها رسید</h1>
      <address>
        <time datetime="2019-11-06T11:46:00+00:00">06 Nov 2019, 11:46</time>
      </address>
      <p>دموکرات‌ها توانستند در تازه ترین انتخابات ایالتی با بی ثمر کردن تلاش‌های دونالد ترامپ رئیس جمهوری آمریکا، به حضور جمهوریخواهان در فرمانداری ایالت کنتاکی پایان دهند.</p>
      <p>ایرنا: در این انتخابات که روز سه شنبه برگزار شد، اندی بشیر توانست با اکتساب حدود 709 هزار و 671 رای، 49.2 درصد آرا را به دست آورد و اعلام پیروزی کند.</p>
      <p>این در حالی است که دونالد ترامپ در تور انتخاباتی خود در ایالت کنتاکی از مت بوین فرماندار جمهوریخواه این ایالت حمایت کرد. همچنین دموکرات ها توانستند اکثریت مجلس نمایندگان و سنای ایالت ویرجینیا را از آن خود کنند و به سیطره 20 ساله جمهوریخواهان پایان دهند.</p>
      <p>این ایالت جزو مناطقی است که آرای آن برای به دست گرفتن قدرت کاخ سفید اثر گذار است. نتایج این انتخابات آن هم درست یکسال مانده به انتخابات ریاست جمهوری آمریکا، کار را برای دونالد ترامپ در کارزار انتخاباتی 2020، سخت‌تر می‌کند چرا که دموکرات‌ها با طرح مسایلی همچون بیمه سلامت همگانی برای حاشیه نشین‌های این ایالت ها توانستند سبد آرای خود را در ایالت در دست جمهوریخواهان، سنگین‌تر کنند.</p>
      <p>شرایط در ایالت قرمز می سی سی پی طبق انتظار پیش رفت و نامزد جمهوریخواهان فرمانداری این ایالت را در دست گرفت. از این رو، تغییری در این ایالت ایجاد نشد.</p>
      <p>در ایالت آبی نیوجرسی هم دموکرات‌ها توانستند همچون گذشته کرسی های قانون گذاری این ایالت را از آن خود کنند و به سلطه دیرینه خود بر این ایالت، ادامه دهند.</p>
      <p>رسانه‌های آمریکایی به ویژه رسانه‌های متمایل به دموکرات‌ها، این انتخابات را سنگ محکی برای انتخابات سال آینده این کشور در رقابت نامزدهای رئیس جمهوری دانسته اند.</p>
      <p>حتی برخی از جمهوریخواهان هم نسبت به این باخت، واکنش نشان داده و عملکرد ترامپ را عامل آن دانسته‌اند.</p>
      <p>آنتونی اسکراموچی مدیر پیشین ارتباطات کاخ سفید، در یادداشت توئیتری خود نوشت رای مردم منطقه آبی متمایل به سبز، پیام بزرگی مخابره کرد که پایان دوره ترامپ است.</p>
      <p>وی افزود: جمهوریخواهان در سراسر کشور توجه کنند. اگر می خواهید به سرنوشت مت بوین گرفتار شوید، به پرستش فرقه ترامپ ادامه دهید.</p>
      <p>این هوادار پیشین ترامپ ادامه داد: اگر دونالد ترامپ نامزد ما بماند، حتی ایالت‌های قرمز رنگ نیز به رنگ آبی تبدیل می شوند. برای بازگرداندن عقلانیت خیلی دیر نشده است.</p>
      <p>از سوی دیگر، دموکرات‌ها از این پیروزی مسرورند و هواداران خود را برای حضور پررنگ‌تر در انتخابات 2020 تشویق می‌کنند.</p>
      <p>الیزابت وارن عضو مجلس سنای آمریکا و داوطلب دموکرات‌ ریاست جمهوری آمریکا از اینکه در ویرجینیا صاحب کرسی شده اند، تبریک گفت و تیم کاین دیگر سناتور دموکرات هم انتخابات امروز را یک انتخابات تاریخی نامید.</p>
    </article>
  </body>
</html>