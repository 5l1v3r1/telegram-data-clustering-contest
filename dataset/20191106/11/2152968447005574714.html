<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/televizia/2019/11/06/poredno-otlichie-za-bulgaria-on-air-blagoi-cicelkov-specheli-priza-mlad-jurnalist.428729"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T11:19:00+00:00"/>
    <meta property="og:title" content="Поредно отличие за Bulgaria ON AIR - Благой Цицелков спечели приза &quot;Млад журналист&quot;"/>
    <meta property="og:description" content="Той получи наградата в Деня на народните будители | Dnes.bg"/>
  </head>
  <body>
    <article>
      <h1>Поредно отличие за Bulgaria ON AIR - Благой Цицелков спечели приза "Млад журналист"</h1>
      <h2>Той получи наградата в Деня на народните будители</h2>
      <address><time datetime="2019-11-06T11:19:00+00:00">06 Nov 2019, 11:19</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Поредно отличие получи журналист от екипа на <a href="https://www.bgonair.bg/"><b>Bulgaria ON AIR</b></a>. В Деня на народните будители талантливият репортер Благой Цицелков спечели наградата "Млад журналист" на Съюза на българските журналисти.</p>
      <p>"Още като дете избрах да бъда журналист. Днес това е моето призвание, начин да казвам истината, професия – съдба. Благодарен съм, че работя в Bulgaria ON AIR – място, където високо се цени и всеки ден се произвежда стойностна журналистика. Наградата "Млад журналист", с която съм отличен, е присъдена от достойни, авторитетни журналисти и съм изключително благодарен както за оценката, така и за доверието им. Всеки ден с работата си аз и колегите от Bulgaria ON AIR се стремим да оправдаваме високото доверие към зрителите и да им представяме важните теми с всичките им гледни точки“, заяви и самият отличен.</p>
      <p>Благой Цицелков е част от екипа на Bulgaria ON AIR от декември 2017 година. В репортажите си той разказа за различни социални проблеми, като специално място отделя и за истории за хора с големи сърца и мечти.</p>
      <p>Част от репортажите му се излъчват и в специалната журналистическа поредица Историите ON AIR с водещ Меглена Георгиева. Той е автор на филма "Спагети на помирението", в който среща зрителите с единствения ресторант-пазител на оригиналната рецепта на спагетите, които задържат на една маса лидерите на враждуващите помежду си Северна и Южна Корея. Филмът е заснет по време на историческото посещение на Доналд Тръмп в Демилитаризираната зона и Северна Корея.</p>
      <p>Това е вторият път, в който Благой получава приза "Млад журналист". През 2017 година СБЖ го отличава в категорията за най-добър журналист до 35 години, а през 2014 година печели награда в същата категория от престижния конкурс "Валя Крушкина – журналистика за хората".</p>
      <p>От тогава всяко лято репортерът на Bulgaria ON AIR се среща с ученици от различни учебни заведения, на които разказва за работата на телевизионния журналист. Документалната му поредица "В търсене на Камен" печели специална награда на фестивала "Българската Европа 2015".</p>
      <p>През 2016 година Благой получава приза "Скритото добро" на Столична община, а година по-късно талантливият репортер е отличен и в кампанията "Достойните българи".</p>
    </article>
  </body>
</html>