<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/zanimivosti/putin-nacrtuje-rusko-alternativo-wikipediji"/>
    <meta property="og:site_name" content="Primorske novice"/>
    <meta property="article:published_time" content="2019-11-06T11:22:03+00:00"/>
    <meta property="og:title" content="Putin načrtuje rusko alternativo Wikipediji"/>
    <meta property="og:description" content="Ruski predsednik Vladimir Putin je v torek predlagal oblikovanje ruske alternative spletni enciklopediji Wikipedija. Takšna alternativa globalni enciklopediji bi bila namreč po njegovem mnenju zanesljivejša oziroma bolj zaupanja vredna. Kremelj namerava za projekt do leta 2022 nameniti 1,7 milijarde rubljev (24 milijonov evrov)."/>
  </head>
  <body>
    <article>
      <h1>Putin načrtuje rusko alternativo Wikipediji</h1>
      <address><time datetime="2019-11-06T11:22:03+00:00">06 Nov 2019, 11:22</time> by <a rel="author">STA</a></address>
      <p>
        <b>Ruski predsednik Vladimir Putin je v torek predlagal oblikovanje ruske alternative spletni enciklopediji Wikipedija. Takšna alternativa globalni enciklopediji bi bila namreč po njegovem mnenju zanesljivejša oziroma bolj zaupanja vredna. Kremelj namerava za projekt do leta 2022 nameniti 1,7 milijarde rubljev (24 milijonov evrov).</b>
      </p>
      <figure>
        <img src="https://static.primorske.si/foto/highres/gnweb/718596_255-moskva.jpg"/>
        <figcaption>Ruski predsednik Vladimir Putin načrtuje oblikovanje ruske alternative spletni enciklopediji Wikipedija. Kremelj namerava za projekt do leta 2022 nameniti 1,7 milijarde rubljev (24 milijonov evrov).  Foto: pixabay.com</figcaption>
      </figure>
      <p><b>MOSKVA</b> &gt; "Ko gre za Wikipedijo, bi jo bilo bolje zamenjati z novo Veliko rusko enciklopedijo v elektronski obliki," je v Kremlju na srečanju komisije, pristojne za prihodnost ruskega jezika, izjavil ruski predsednik <b>Vladimir Putin</b>.</p>
      <p>"Če ne drugega, bodo tam zaupanja vredne informacije, predstavljene na dober in sodoben način," je dodal po poročanju ruske tiskovne agencije Ria Novosti.</p>
      <p>Velika ruska enciklopedija, ki jo je imel v mislih Putin, je izhajala med letoma 2007 in 2014, za zdaj pa je na voljo le v papirnati obliki.</p>
      <p>Rusko alternativo Wikipedije je Putin predlagal le nekaj dni po uveljavitvi spornega zakona, ki ruskim oblastnem omogoča osamitev interneta v državi. Oblasti trdijo, da je cilj zakona, ki je v veljavo stopil v petek, zaščititi Rusijo pred kibernetskimi grožnjami, kritike pa skrbi, da bo še okrepil cenzuro na spletu.</p>
      <p>Putin je rusko spletno enciklopedijo predlagal tudi v odzivu na javno izraženo nezadovoljstvo rektorja ene izmed ruskih univerz, češ da celo sodišča za utemeljitev kazni uporabljajo Wikipedijo.</p>
      <p>Ruske oblasti so leta 2015 za krajši čas prepovedale Wikipedijo, kjer naj bi eno izmed gesel po njihovem mnenju vsebovalo napotke za pripravo mamila iz kanabisa.</p>
      <p>Različica Wikipedije v ruskem jeziku navaja, da trenutno vsebuje več kot milijon in pol gesel.</p>
    </article>
  </body>
</html>