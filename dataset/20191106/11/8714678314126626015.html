<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/102-henvendelser-om-radioresepsjonen/"/>
    <meta property="og:site_name" content="Kampanje"/>
    <meta property="article:published_time" content="2019-11-06T11:37:00+00:00"/>
    <meta property="og:title" content="Kringkastingsrådet mottar støtteerklæringer til Radioresepsjonen: - NRK burde skjerme om sine egne"/>
    <meta property="og:description" content="- Hvis Tore Sagen ønsker å fjerne innlegget, så bør NRK nekte ham dette, skriver en av de 17 som har sendt inn støtteerklæringer."/>
  </head>
  <body>
    <article>
      <h1>Kringkastingsrådet mottar støtteerklæringer til Radioresepsjonen: - NRK burde skjerme om sine egne</h1>
      <address><time datetime="2019-11-06T11:37:00+00:00">06 Nov 2019, 11:37</time> by <a rel="author" href="https://kampanje.com/users/ragnhild-aaro-njie/" target="_blank">Ragnhild Aarø Njie</a></address>
      <p>
        <b>- Hvis Tore Sagen ønsker å fjerne innlegget, så bør NRK nekte ham dette, skriver en av de 17 som har sendt inn støtteerklæringer.</b>
      </p>
      <p>Kringkastingsrådet har nå mottatt 102 henvendelser fra publikum om den omstridte episoden med «Radioresepsjonen» der <b>komiker Tore Sagen</b> leser opp en rasistisk tekst. Ifølge «Radioresepsjonen» er formålet med spalten der innlegget ble lest opp at programlederne skal forsøke å gjøre hverandre så flaue som mulig. </p>
      <p>Episoden ble sendt tirsdag forrige uke, og fredag var <b><a href="https://kampanje.com/link/e030dad7ced748c7beb96c518c9b9b0b.aspx">antallet klager nådd 68</a></b>. Da uttalte rådssekretær <b>Erik Skarrud</b> i Kringkastingrådet at antallet klager var høyere enn det de pleier å motta etter så kort tid. </p>
      <p>Etter at blant annet stand-up-komiker og NRK-profil <b><a href="https://kampanje.com/link/e030dad7ced748c7beb96c518c9b9b0b.aspx">Jonis Josef gikk hardt ut mot «Radioresepsjonen»</a></b>, uttalte <b>Tore Sagen</b> at han ønsket å fjerne innslaget.</p>
      <p>Nå har rådet mottatt 85 klager rettet mot episoden - men også 17 støtteerkleringer. </p>
      <p>- Vi har nå fått en god del henvendelser, men i helgen kom det en del støtteerklæringer også, sier sekretær Erik Skarrud til Kampanje i dag. </p>
      <p>- Er det vanlig at dere mottar støtterklæringer? </p>
      <p>- Det er ikke uvanlig, men de fleste som sender inn hendvendelser til oss vil jo pirke på noe. Før hvert møte er det alltid noen som henvender seg til oss med ros om noen av programmene også. Det skjer sjeldnere enn at folk klager, sier Skarrud. </p>
      <p><b>- NRK bør nekte Sagen å fjerne innlegg<br/></b>I en av de såkalte støtteerkleringene skriver innsenderen blant annet: </p>
      <p>- Hvis Tore Sagen ønsker å fjerne innlegget, så bør NRK nekte ham dette. Det er ikke lenge siden NRK boikottet Michael Jackson, uten at MJ har fått noen dom mot seg. Sammen med Tore Sagen saken er det uheldige tendenser, det viser at NRK beveger seg mot det prinsippløse.</p>
      <p>En annen innsender skriver: </p>
      <p>- Innslaget bør opp att med ein einaste gong. Det er for meg horribelt at folk som tydelegvis ikkje veit kva ironi og sarkasme er skal kunne diktere kva som skal kunne sendast på ein statskanal.</p>
      <p>En annen innsender skriver at NRK «burde ta grep og skjerme om sine egne», mens en annen skriver at han klager på «manglende tilbakevising av de hårreisende, stygge personangrepene på Tore Sagen». </p>
      <p>Blant de 85 som har klaget inn serien, skriver en av klagerne, som både «klager på det Tore Sagen har sagt og på NRK sin respons»:</p>
      <p>- Tore Sagen er sikkert et forbilde til mange lyttere over hele landet, og som en hvit mann og kjendis sitter han med privileger og makt. Han har misbrukt sin posisjon for å si forferdelige ting, som da lager en presedens for andre å kunne si det samme. Selv om intensjonen var humor, når gruppen han omtaler allerede er utsatt for rasisme og diskriminering, så er det faktisk ikke humoristik men heller usmakelig, stygt og aggressivt. </p>
    </article>
  </body>
</html>