<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/bivsh-sluzhitel-na-boing-povreda-na-model-787-mozhe-da-ostavi-patnicite-bez-vazduh.html"/>
    <meta property="og:site_name" content="bTV Новините"/>
    <meta property="article:published_time" content="2019-11-06T11:06:00+00:00"/>
    <meta property="og:title" content="Бивш служител на „Боинг“: Повреда на модел 787 може да остави пътниците без въздух"/>
    <meta property="og:description" content="По думите му почти една четвърт от всички кислородни системи на този модел самолет са повредени"/>
  </head>
  <body>
    <article>
      <h1>Бивш служител на „Боинг“: Повреда на модел 787 може да остави пътниците без въздух</h1>
      <h2>По думите му почти една четвърт от всички кислородни системи на този модел самолет са повредени</h2>
      <address><time datetime="2019-11-06T11:06:00+00:00">06 Nov 2019, 11:06</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Бивш служител на авиокомпанията и самолетен производител „Боинг“ твърди, че сериозна повреда на кислородните системи на самолет „Боинг 787“ може да остави пътниците без въздух, ако кабината изпадне в декомпресия, пише Би Би Си.</p>
      <p>„Боинг 787 Дриймлайнър“ е самолет със среден размер, като може да превозва от 242 до 330 пасажери. Това е първият самолет конструиран предимно от композитни материали и гори с 20% по-малко от „Боинг  767“.</p>
      <p>Джон Барнет е служител на компанията, като е отговарял за контрола на качеството в производствената част на „Боинг“. По думите му почти една четвърт от всички кислородни системи на този модел самолет са повредени и могат да не сработят ако се наложи.</p>
      <p>Отделно от това Барнет твърди, че компанията умишлено използва повредени части в продукцията на самолетите си в една от фабриките на „Боинг“.</p>
      <p>Барнет е работил в производството на компанията в Чарлстън, Южна Каролина. Тази фабрика е една от двете на „Боинг“, която отговаря за производството на „787 Дриймлайнър“, който се използва за дълги маршрути по цял свят. Барнет твърди, че натискът да се произведе този самолет е довел до компрометиране на неговата сигурност.</p>
      <figure>
        <img src="https://img.bg.sof.cmestatic.com/media/images/640x/Nov2019/2112015904.jpg"/>
        <figcaption>Снимка: Wikimedia Commons</figcaption>
      </figure>
      <p>По думите му още през 2016 г. Барнет е открил повреда в спешните кислородни системи на „Дриймлайнър“. Те отговарят за кислородния поток към пътниците и екипажа в случай на внезапна декомпресия. При липса на кислород и в зависимост от височината, човек може да загуби съзнание за по-малко от минута.</p>
      <p>Барнет открил, че системите не се включват когато би трябвало. Той провел тестове в лабораторни условия на току-що произведени сензори. От 300 тествани системи, 75 не сработили.</p>
      <p>Барнет открил също, че компанията не успява да следи какво се случва с повредените части, като много от тях се „изгубвали“ или били използвани наново в производството на други машини. По думите му служителите, работещи на поточната линия, неведнъж са използвали части от „кошчетата за скрап“ заради напрежението да приключат по-бързо работата си.</p>
      <p>Барнет съобщил тези резултати на мениджърите в „Боинг“, но те не предприели нищо за отстраняването им.</p>
      <p>От компанията твърдо отричат твърденията на Барнет и са категорични, че „Дриймлайнър“ е напълно безопасен.</p>
      <p>„Дриймлайнър“ се използва по цял свят, като последната поръчка е направена през август тази година за общо 1464 самолета.</p>
    </article>
  </body>
</html>