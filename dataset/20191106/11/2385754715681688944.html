<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/greece/595967/diki-xa-se-stasi-prosoxis-ypodexthikan-ton-mixaloliako-oi-opadoi-tou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-06T11:13:00+00:00"/>
    <meta property="og:title" content="Δίκη XA: Σε στάση προσοχής υποδέχθηκαν τον Μιχαλολιάκο οι οπαδοί του"/>
    <meta property="og:description" content="Με τους περίπου 70 υποστηρικτές της Χρυσής Αυγής να στέκονται προσοχή κατά την είσοδο του αρχηγού τους στη δικαστική αίθουσα ξεκίνησε η απολογία του Νίκου..."/>
  </head>
  <body>
    <article>
      <h1>Δίκη XA: Σε στάση προσοχής υποδέχθηκαν τον Μιχαλολιάκο οι οπαδοί του</h1>
      <address><time datetime="2019-11-06T11:13:00+00:00">06 Nov 2019, 11:13</time> by <a rel="author">SigmaLive</a></address>
      <p><b>Με τους περίπου 70 υποστηρικτές της Χρυσής Αυγής να στέκονται προσοχή κατά την είσοδο του αρχηγού τους στη δικαστική αίθουσα ξεκίνησε η απολογία του Νίκου Μιχαλολιάκου ενώπιον του Τριμελούς Εφετείου Κακουργημάτων.<br/></b> <br/>Μέσα στην ασφυκτικά γεμάτη αίθουσα και υπό αυστηρότατα αστυνομικά μέτρα ο κατηγορούμενος ως αρχηγός εγκληματικής οργάνωσης ξεκίνησε την απολογία του δηλώνοντας αθώος και δίνοντας αμέσως μετά τη θέση του περί πολιτικής σκευωρίας.<br/> <br/>Με την είσοδό του στην αίθουσα τελετών του Εφετείου, ο κ. Μιχαλολιάκος είδε τους οπαδούς και φίλους της Χρυσής Αυγής να στέκονται αμέσως προσοχή, την ίδια στιγμή που άρχισαν να ακούγονται από το κοινό που κάθεται στην πλευρά των θυμάτων σφοδρές αποδοκιμασίες. Πολλοί φίλοι και συγγενείς, δε, του Παύλου Φύσσα υποδέχθηκαν τον κατηγορούμενο κρατώντας χαρτάκια με σημειωμένο επάνω μόνο τον αριθμό έξι, δηλώνοντας έτσι τον χρόνο που έχει συμπληρωθεί από τη δολοφονία του μουσικού.<br/> <br/>Ο Νίκος Μιχαλολιάκος, αφού μίλησε για παρεμβάσεις στη Δικαιοσύνη, σημείωσε πως είναι η πρώτη φορά από γεννήσεως του ελληνικού κράτους που «κάθεται στο εδώλιο πολιτικός αρχηγός για πράξεις ενός οπαδού του κόμματος». Αναφέρθηκε, μάλιστα, σε έγκλημα στην Ιταλία, όπου, όπως είπε, «δεν κατηγορήθηκε ο Σαλβίνι επειδή οπαδός του σκότωσε λαθρομετανάστη».<br/> <br/>Η απολογία συνεχίζεται.<br/> </p>
    </article>
  </body>
</html>