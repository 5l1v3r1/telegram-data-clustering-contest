<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/hrvaska-ne-bo-vec-dolocala-kvot-za-uvoz-tujih-dela"/>
    <meta property="og:site_name" content="Primorske novice"/>
    <meta property="article:published_time" content="2019-11-06T11:10:51+00:00"/>
    <meta property="og:title" content="Hrvaška ne bo več določala kvot za uvoz tujih delavcev"/>
    <meta property="og:description" content="Hrvaška vlada ne namerava več določati kvot za uvoz delavcev, temveč bodo potrebe za delovno silo iz drugih držav določali na podlagi podatkov zavoda za zaposlovanje, podobno kot to velja v Sloveniji. Liberalizacija trga dela je del predloga novega hrvaškega zakona o tujcih, ki je v javni razpravi."/>
  </head>
  <body>
    <article>
      <h1>Hrvaška ne bo več določala kvot za uvoz tujih delavcev</h1>
      <address><time datetime="2019-11-06T11:10:51+00:00">06 Nov 2019, 11:10</time> by <a rel="author">STA</a></address>
      <p>
        <b>Hrvaška vlada ne namerava več določati kvot za uvoz delavcev, temveč bodo potrebe za delovno silo iz drugih držav določali na podlagi podatkov zavoda za zaposlovanje, podobno kot to velja v Sloveniji. Liberalizacija trga dela je del predloga novega hrvaškega zakona o tujcih, ki je v javni razpravi.</b>
      </p>
      <figure>
        <img src="https://static.primorske.si/foto/highres/gnweb/718599_255-delavci.jpg"/>
        <figcaption>Hrvaška vlada ne namerava več določati kvot za uvoz delavcev, temveč bodo potrebe za delovno silo iz drugih držav določali na podlagi podatkov zavoda za zaposlovanje. </figcaption>
      </figure>
      <p><b>ZAGREB</b> &gt; Hrvaški delodajalec, ki bo želel zaposliti delavca iz tujine, bo moral pri področni službi zavoda za zaposlovanje preveriti, ali imajo v svojih evidencah brezposelne osebe, ki ustrezajo potrebam odprtega delovnega mesta. Če jih ni, bo zavod za zaposlovanje objavil mnenje, s katerim bodo na policiji lahko izdali delovno dovoljene za tuje delavce.</p>
      <p>Načrtujejo, da omenjeni postopek ne bo veljal za zaposlitve sezonskih delavcev v kmetijstvu niti za deficitarne poklice na Hrvaškem. Obenem določajo, da delež tujih delavcev pri nekemu delodajalcu ne sme biti višji od tretjine vseh zaposlenih pri tem delodajalcu.</p>
      <p>Delovne sile ne bodo mogli uvažati lastniki podjetij, ki so v težavah zaradi nelikvidnosti, imajo blokirane račune, ne plačujejo davkov ali nimajo zaposlenih.</p>
      <p>Na Hrvaškem ocenjujejo, da bo za uveljavitev novega zakona potrebno prehodno obdobje. Zato je neuradno slišati, da bo hrvaška vlada vsaj za začetek prihodnjega leta znova razpisala kvote za uvoz delavcev. Iz hrvaškega združenja delodajalcev (Hup) so za leto 2020 že predlagali začasno kvoto uvoza 81.600 delavcev. Hkrati so pozdravili predlog zakona, ker menijo, da bodo v prihodnjem letu še težje zadržali hrvaške delavce, ker bo tudi Avstrija odprla svoj trg za hrvaške državljane.</p>
      <p>V sindikatih nasprotujejo liberalizaciji hrvaškega trga dela za delavce iz drugih držav. Prepričani so, da bodo na ta način ustavili zvišanje plač na Hrvaškem, ker bodo delodajalci svojo konkurenčnost zagotavljali s poceni delovno silo namesto na vlaganjih v posodobitev proizvodnje.</p>
    </article>
  </body>
</html>