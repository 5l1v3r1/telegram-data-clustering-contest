<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/682613/synagermos-stin-elas-enopsei-polytechneiou-oi-antiexousiastes-eto"/>
    <meta property="og:site_name" content="enikos.gr"/>
    <meta property="article:published_time" content="2019-11-06T11:39:00+00:00"/>
    <meta property="og:title" content="Συναγερμός στην ΕΛ.ΑΣ. ενόψει Πολυτεχνείου: Οι αντιεξουσιαστές ετοιμάζουν μπαράζ επιθέσεων… από αέρος"/>
    <meta property="og:description" content="Ανησυχία επικρατεί στους κύκλους της Αστυνομίας ενόψει..."/>
  </head>
  <body>
    <article>
      <h1>Συναγερμός στην ΕΛ.ΑΣ. ενόψει Πολυτεχνείου: Οι αντιεξουσιαστές ετοιμάζουν μπαράζ επιθέσεων… από αέρος</h1>
      <address>
        <time datetime="2019-11-06T11:39:00+00:00">06 Nov 2019, 11:39</time>
      </address>
      <p>Ανησυχία επικρατεί στους κύκλους της Αστυνομίας ενόψει των επετείων του Πολυτεχνείου και της δολοφονίας του Αλέξανδρου Γρηγορόπουλου καθώς, σύμφωνα με την εφημερίδα «Ελεύθερος Τύπος», φοβούνται μπαράζ επιθέσεων εναντίον Αστυνομικών Τμημάτων αλλά και καθηγητών και γραφείων βουλευτών. Την ίδια ώρα, οι αντιεξουσιαστές απευθύνουν κάλεσμα σε συντρόφους τους από το εξωτερικό για ενισχύσεις.</p>
      <p>Όπως αναφέρει το δημοσίευμα, το αντιεξουσιαστικό... παρκούρ στις ταράτσες των κτιρίων των Εξαρχείων και επιθέσεις σε αστυνομικές δυνάμεις από… αέρος, η περιφρούρηση αντιεξουσιαστών ανά βάρδιες σε τουλάχιστον 6 «ετοιμοπόλεμες» καταλήψεις της περιοχής, η δημιουργία ορμητηρίων και καταφυγίων μέσα σε αυτές, το ευρωπαϊκό κάλεσμα ενίσχυσης των αντιεξουσιαστών εν όψει επετείων Πολυτεχνείου και δολοφονίας Αλέξανδρου Γρηγορόπουλου, είναι μερικές από τις διαπιστώσεις και εκτιμήσεις αξιωματικών της Ελληνικής Αστυνομίας εντοπίζοντας την κλιμάκωση των αντιεξουσιαστικών αντιδράσεων μετά την εκκένωση της κατάληψης Βανκούβερ, ένα από τα δυναμικότερα αντιεξουσιαστικά «προπύργια» στην περιοχή.</p>
      <p>Τα στελέχη της αστυνομίας που είναι επιφορτισμένα με τα μέτρα ασφαλείας των επετείων του Πολυτεχνείου και της δολοφονίας του Αλέξανδρου Γρηγορόπουλου ανησυχούν περισσότερο για το χρονικό διάστημα πριν και μετά από αυτές και όχι τις συγκεκριμένες ημέρες.</p>
      <p>
        <b>Παρκούρ και ψυγεία</b>
      </p>
      <p>Το απόγευμα του Σαββάτου, λίγες ώρες μετά την εκκένωση της κατάληψης Βανκούβερ, ομάδες νεαρών επιτέθηκαν εναντίον των αστυνομικών δυνάμεων στις οδούς Ζαΐμη, Τσαμαδού και Σπυρίδωνος Τρικούπη, με ορμητήρια -σύμφωνα με τους αστυνομικούς- καταλήψεις της περιοχής. Σύμφωνα με βίντεο που έδωσαν στη δημοσιότητα οι αντιεξουσιαστές τραβηγμένο από «ταράτσες και από έδαφος», μία ομάδα νεαρών είχε ανέβει στις ταράτσες κτιρίων εκδηλώνοντας επιθέσεις προς τις αστυνομικές δυνάμεις.</p>
      <p>Κάτι αντίστοιχο είχε καταγραφεί τον Δεκέμβριο του 2014, στη θλιβερή επέτειο δολοφονίας του Αλέξανδρου Γρηγορόπουλου, όταν «ιπτάμενοι» αντιεξουσιαστές είχαν επιδοθεί σε ένα ιδιότυπο παρκούρ στις ταράτσες κτιρίων εκτοξεύοντας… πλυντήρια και ψυγεία. Στο έδαφος, σε οδούς προσέγγισης προς τα Εξάρχεια, είχαν τοποθετήσει λάστιχα με… καρφιά και είχαν χύσει λάδια.</p>
      <p>
        <b>Φόβοι επιθέσεων</b>
      </p>
      <p>Οι αρμόδιοι αξιωματικοί της ΕΛ.ΑΣ. ανησυχούν για ενδεχόμενες καταδρομικές επιθέσεις σε Αστυνομικά Τμήματα, σε διμοιρίες των ΜΑΤ, έξω από καταλήψεις και σε αστυνομικές περιπολίες. Δεν αποκλείουν προπηλακισμούς, ακόμη και επιθέσεις σε καθηγητές-εκπαιδευτικό προσωπικό Πανεπιστημίων, όπως επίσης ακτιβιστικές ενέργειες σε οικίες και πολιτικά γραφεία βουλευτών και μελών της κυβέρνησης. Εκτιμούν πως υπάρχει η πιθανότητα εκδήλωσης επιθέσεων σε δημόσια κτίρια και υποκαταστήματα τραπεζών, ενώ απεύχονται το ενδεχόμενο εκδήλωσης τρομοκρατικών, βομβιστικών ή εμπρηστικών ενεργειών.</p>
      <p>Οι αστυνομικοί διαπιστώνουν πως μέλη του αντιεξουσιαστικού χώρου έχουν προβεί σε καλέσματα συντρόφων τους από ευρωπαϊκές χώρες, κυρίως από Ιταλία, Γαλλία και Βέλγιο.</p>
      <related>
        <h4>σχετικά άρθρα</h4>
        <a href="http://www.enikos.gr/society/682443/video-apo-tis-maches-antiexousiaston-kai-mat-sta-exarcheia-ekanan%0A%20%20%20%20%0A"/>
        <a href="http://www.enikos.gr/society/682007/exormisi-tis-elas-stin-athina-synelavan-parkadorous-kentron-diask%0A%20%20%20%20%0A"/>
        <a href="http://www.enikos.gr/society/681889/dyo-prosagoges-gia-ta-epeisodia-sta-exarcheia%0A%20%20%20%20%0A"/>
        <a href="http://www.enikos.gr/society/681854/epeisodia-me-molotof-kai-chimika-sta-exarcheia%0A%20%20%20%20%0A"/>
        <a href="http://www.enikos.gr/society/681422/exarthrothike-megalo-kykloma-narkotikon-ekryvan-tin-kokani-se-tap%0A%20%20%20%20%0A"/>
        <a href="http://www.enikos.gr/society/680376/epiasan-sta-prasa-31chrono-diarrikti%0A%20%20%20%20%0A"/>
        <a href="http://www.enikos.gr/society/680166/enoikiazomenoi-mafiozoi-pyrovolousan-edernan-kai-poulousan-prosta%0A%20%20%20%20%0A"/>
        <a href="http://www.enikos.gr/society/680141/sta-cheria-tis-elas-i-speira-pou-boukare-me-aftokinita-se-katasti%0A%20%20%20%20%0A"/>
        <a href="http://www.enikos.gr/society/678244/stis-plateies-tis-athinas-oi-mavroi-panthires-tis-elas%0A%20%20%20%20%0A"/>
      </related>
    </article>
  </body>
</html>