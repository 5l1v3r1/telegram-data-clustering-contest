<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620180/%D8%A8%DB%8C%D8%A7%D9%86%DB%8C%D9%87-%D8%B3%D9%81%D8%A7%D8%B1%D8%AA-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%A8%D8%BA%D8%AF%D8%A7%D8%AF-%D8%AF%D8%B1%D8%A8%D8%A7%D8%B1%D9%87-%D8%AA%D8%B8%D8%A7%D9%87%D8%B1%D8%A7%D8%AA%E2%80%8C%D9%87%D8%A7%DB%8C-%D8%B9%D8%B1%D8%A7%D9%82"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T11:29:00+00:00"/>
    <meta property="og:title" content="بیانیه سفارت آمریکا در بغداد درباره تظاهرات‌های عراق"/>
    <meta property="og:description" content="سفارت آمریکا در بغداد یک روز پس از سفارت انگلیس، در بیانیه‌ای مشابه، خواستار اقدام فوری دولت «عبدالمهدی» در راستای پاسخگویی به مطالبات مردمی عراق شد."/>
  </head>
  <body>
    <article>
      <h1>بیانیه سفارت آمریکا در بغداد درباره تظاهرات‌های عراق</h1>
      <address>
        <time datetime="2019-11-06T11:29:00+00:00">06 Nov 2019, 11:29</time>
      </address>
      <p>
        <i>سفارت آمریکا در بغداد یک روز پس از سفارت انگلیس، در بیانیه‌ای مشابه، خواستار اقدام فوری دولت «عبدالمهدی» در راستای پاسخگویی به مطالبات مردمی عراق شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سفارت آمریکا در بغداد در پی تداوم تظاهرات‌های جاری در عراق، طی بیانیه‌ای کشته و زخمی شدن معترضان را محکوم کرد.</p>
      <p>در این بیانیه که نسخه‌ای از آن در پایگاه خبری «الغدپرس» منتشر شد، آمده است: ایالات متحده آمریکا همچنان از عراقی که امن و شکوفا باشد و بتواند از ملت در قبال گروه‌های تندرو و خشونت‌طلب حمایت کند و کسانی را که حاکمیت و دموکراسی عراق را تضعیف می‌کنند، کنار بزند، حمایت می‌کند.</p>
      <figure>
        <img src="https://aftabnews.ir/files/fa/news/1398/8/15/356069_739.jpg"/>
      </figure>
      <p>در ادامه این بیانیه آمده است: در حالی که جهانیان تحولات عراق را دنبال می‌کنند، کاملا روشن است که دولت و رهبران سیاسی عراق باید فوری و با جدیت با شهروندان خواستار اصلاحات تعامل کنند. با سرکوب خواست مردم، هیچ آینده‌ای برای عراق تصور نمی‌شود.</p>
      <p>سفارت آمریکا در بغداد در ادامه کشتار و ربوده شدن معترضان عراقی را محکوم کرد و آن را تهدیدی برای آزادی بیان و تداوم چرخه خشونت در این کشور دانست.</p>
      <p>در این بیانیه تاکید شد که عراقی‌ها برای تصمیم‌گیری درباره آینده کشورشان باید آزاد باشند.</p>
      <p>سفارت انگلیس در عراق نیز دیروز در بیانیه‌ای مشابه اعلام کرد: تظاهرات مسالمت‌آمیز حق مردم عراق است و خشونت علیه تظاهرات‌کنندگان غیرقابل قبول است. دولت عراق نیز باید از تمامی نیروهای امنیتی بخواهد که از معترضان حمایت کنند و رفتار مناسبی با آنها داشته باشند.</p>
    </article>
  </body>
</html>