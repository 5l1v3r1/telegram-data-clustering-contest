<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/csaknem-harom-ev-bortonre-iteltek-egy-vemhes-macskat-ruhaszaritoban-megolo-ferfit/186011"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-06T11:18:00+00:00"/>
    <meta property="og:title" content="Csaknem három év börtönre ítélték egy vemhes macskát ruhaszárítóban megölő férfit"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Csaknem három év börtönre ítélték egy vemhes macskát ruhaszárítóban megölő férfit</mark>
      </h1>
      <address><time datetime="2019-11-06T11:18:00+00:00">06 Nov 2019, 11:18</time> by <a rel="author">MTI</a></address>
      <p>Ruhaszárítóba téve ölt meg egy vemhes macskát, ezért 34 hónap börtönbüntetésre ítéltek egy malajziai férfit, emellett 2,9 millió forintnak megfelelő összegű pénzbüntetés megfizetésére is kötelezték.</p>
      <p>A Bernama állami hírügynökség jelentése szerint ez az első állatkínzási ügy, amelyben a délkelet-ázsiai ország új állatvédelmi törvénye alapján hoztak ítéletet. Ugyanezen ügyben ugyanakkor már januárban két év szabadságvesztésre ítélték a férfi tettestársát, egy taxisofőrt.</p>
      <p>Az ítélet az első számú vádlott, K. Ganesh és a nyilvánosság számára is "lecke arról, hogy nem lehet kegyetlenül bánni az állatokkal" - mondta Rasyihah Ghazali bírónő.</p>
      <p>A macskával való bánásmód 2018-ban váltott ki hatalmas felháborodást az állatvédők között. Egy megfigyelőkamera által készített videófelvételen látható, amint egy macskát egy Kuala Lumpur-i mosodában éjszaka betesznek egy szárítógépbe. Az egyik férfi - a már korábban elítélt taxisofőr - tartja az ajtót, míg a másik, a most elítélt Ganesh, begyömöszöli az állatot. Ezután zsetonokat tettek a gépbe, bekapcsolták, majd elrohantak.</p>
      <p>Később a mosoda egyik vendége találta meg a macska tetemét.</p>
      <p>A 42 éves Ganesh börtönbüntetését egyelőre felfüggesztették, mivel fellebbezett az ítélet ellen, amelyet már másodfokon hozott meg a bíróság.</p>
    </article>
  </body>
</html>