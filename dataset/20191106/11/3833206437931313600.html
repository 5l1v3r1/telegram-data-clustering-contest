<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Kanazireva-ne-vlizala-v-shemi-samo-se-vuzpolzva-ot-tyah-911637"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-06T11:31:00+00:00"/>
    <meta property="og:title" content="Каназирева не влизала в схеми, само се възползва от тях"/>
    <meta property="og:description" content="Дани Каназирева е новият областен управител на Пловдив. Тази новина трябва да прозвучи много изненад..."/>
  </head>
  <body>
    <article>
      <h1>Каназирева не влизала в схеми, само се възползва от тях</h1>
      <address>
        <time datetime="2019-11-06T11:31:00+00:00">06 Nov 2019, 11:31</time>
      </address>
      <p><a href="https://www.plovdiv24.bg/novini/persons/2599.html">Дани Каназирева</a> е новият областен управител на Пловдив. Тази новина трябва да прозвучи много изненадващо на избирателите на "Съюз за Пловдив“, които дадоха гласа си за Каназирева, тъй като тя искаше да бута статуквото, да сменя модела, да прави управлението на Пловдив много прозрачно. Тя непрекъснато повтаряше, че е кандидат за кмет на гражданите и не влизала в никави схеми и договорки, не участвала в управлението, макар че имаше зам.-кметове по районите.</p>
      <p>В крайна сметка Каназирева се срути на тези местни избори, като доверието в нея спадна, ако сравняваме с 2015 година, общинските съветници на "Съюз за Пловдив“ намаляха от шестима на петима.</p>
      <p>Но и тези пет гласа бяха изтъргувани твърде скъпо. Сега е очевидно, че формацията на Каназирева става част от управляващото мнозинство.</p>
      <p>Тя твърдеше, че чува единствено гласа на гражданите. Сега обаче е чула гласа на <a href="https://www.plovdiv24.bg/novini/persons/335.html">Здравко Димитров</a> и <a href="https://www.plovdiv24.bg/novini/persons/260.html">Бойко Борисов</a>, както слушаше гласа и на <a href="https://www.plovdiv24.bg/novini/persons/1225.html">Иван Тотев</a>. Много силен, оглушителен глас, в който Каназирева няма как да не се вслуша. Ако не знае, това е гласът на ГЕРБ, който Каназирева се правеше, че не чува осем години.</p>
      <p>Назначаването й за областен управител е схема, от която Каназирева с удоволствие се възползва. Иначе тя в схеми не е влизала. Остава чиста като сълза и продължава да се бори срещу ГЕРБ.</p>
    </article>
  </body>
</html>