<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620173/%DA%86%D8%B1%D8%A7-%D8%A7%D8%B3%D8%AA%D8%B1%D8%A7%D9%84%DB%8C%D8%A7%DB%8C%DB%8C%E2%80%8C%D9%87%D8%A7-%D8%AA%D9%85%D8%A7%DB%8C%D9%84%DB%8C-%D8%A8%D9%87-%D8%AE%D8%B1%DB%8C%D8%AF-%D8%AE%D9%88%D8%AF%D8%B1%D9%88%DB%8C-%D8%A8%D8%B1%D9%82%DB%8C-%D9%86%D8%AF%D8%A7%D8%B1%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T11:03:00+00:00"/>
    <meta property="og:title" content="چرا استرالیایی‌ها تمایلی به خرید خودروی برقی ندارند؟"/>
    <meta property="og:description" content="نتایج نظرسنجی های صورت گرفته نشان می‌دهد که شهروندان استرالیایی به دلایل مختلفی تمایل چندان زیادی به خریداری و استفاده از خودروهای پاک برقی ندارند."/>
  </head>
  <body>
    <article>
      <h1>چرا استرالیایی‌ها تمایلی به خرید خودروی برقی ندارند؟</h1>
      <address>
        <time datetime="2019-11-06T11:03:00+00:00">06 Nov 2019, 11:03</time>
      </address>
      <p>
        <i>نتایج نظرسنجی های صورت گرفته نشان می‌دهد که شهروندان استرالیایی به دلایل مختلفی تمایل چندان زیادی به خریداری و استفاده از خودروهای پاک برقی ندارند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به تازگی موسسه تحقیقاتی نیلسن با انجام یک نظرسنجی دریافته و اعلام کرده است که مشتریان و شهروندان استرالیایی تحت‌تاثیر برخی از عوامل علاقه و تمایل چندان زیادی برای خریداری و استفاده از خودروهای الکتریکی از خود نشان نداده‌اند که از جمله مهم‌ترین آنها می‌توان به قیمت بالا، قدرت پیمایش مسافت و اطلاع‌رسانی ضعیف و آینده نامشخص آنها اشاره کرد.</p>
      <figure>
        <img src="https://aftabnews.ir/files/fa/news/1398/8/15/356054_214.jpg"/>
      </figure>
      <p>این در حالیست که بسیاری از کشورهای پیشرفته در جهان بخصوص در مناطق آمریکای شمالی، اروپا و شرق آسیا در سال های اخیر استقبال بی نظیری از وسائل نقلیه پاک و دوستدار محیط زیست همچون خودروهای تمام الکتریکی، هیبریدی و پلاگین هیبریدی کرده اند.</p>
      <p>افزایش روزافزون خودروهای برقی و محبوبیت استفاده بیشتر از این خودروهای پاک، موجب شده است شرکت‌های خودروسازی در سراسر جهان به رقابتی تنگاتنگ پرداخته و هر یک از برنامه‌های خود برای طراحی و تولید خودروهایی بهتر و با توان پیمایش بیشتر رونمایی کنند.</p>
      <p>بدین ترتیب شرکت‌های خودروسازی بزرگی تصمیم گرفته‌اند که تغییر رویکرد داده و به سمت و سوی ساخت و طراحی خودروهای برقی و الکتریکی و هیبریدی بپردازند تا در سال‌های آینده، مشتریان خودرو بیشتر به خرید این محصولات روی بیاورند.</p>
      <p>تازه‌ترین آمارهای منتشر شده از منابع خبری در استرالیا نشان می دهد که روند استقبال و خریداری خودروهای برقی در این کشور همچون سایر بازار کشورهای پیشرفته رو به رشد و صعودی نبوده و این طور که به نظر می رسد، شهروندان و مشتریان استرالیایی هنوز بر این باورند که خودروهای الکتریکی هنوز جایگزین مناسب و کاملی برای خودروهای بنزینی و دیزلی که از قدرت و سرعت و ایمنی بیشتری برخوردارند، به شمار نمی‌روند.</p>
      <p>پیشتر کارشناسان به برخی از مزایای خودروهای برقی اشاره کرده بودند که از جمله مهم ترین آنها کمک به کاهش آلودگی هوا و گرمایش زمین، کمک به حفظ سلامت بشر، حیوانات و محیط زیست، کمک به کاهش وابستگی به نفت و فرآورده‌های نفتی و استفاده از تکنولوژی‌های جدید است.</p>
      <p>بر اساس گزارش و آمارهایی که موسسه نیلسن منتشر کرده است، سهم فروش خودروهای الکتریکی در استرالیا کمتر از یک درصد است. اما با این وجود، ۲۴ درصد از شهروندان این کشور عنوان کرده‌اند که به خریداری و استفاده از یک خودروی الکتریکی لوکس و قدرتمند علاقه زیادی دارند.</p>
      <p>در سال گذشته میلادی بالغ بر ۱.۲ میلیون دستگاه خودروی برقی و پلاگین هیبریدی در بازار چین، ۳۶۰ هزار دستگاه در ایالات متحده آمریکا و سه هزار و ۶۸۲ دستگاه در نیوزلند به فروش رسیده است که به باور بسیاری از تحلیلگران، میزان فروش وسائل نقلیه پاک و دوستدار محیط زیست وابستگی زیادی به سیاست گذاری های دولت کشورهای مختلف و ارائه تسهیلات ویژه برای ترغیب شهروندان به خریداری خودروهای پاک دارد.</p>
    </article>
  </body>
</html>