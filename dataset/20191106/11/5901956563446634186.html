<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bizarno/clanek/sramota-zbirala-denar-za-poroko-potem-pa-sok-poroke-ne-bo-denar-bom-porabila-246324"/>
    <meta property="og:site_name" content="Slovenske novice"/>
    <meta property="article:published_time" content="2019-11-06T11:20:00+00:00"/>
    <meta property="og:title" content="Sramota! Zbirala denar za poroko, potem pa šok: Poroke ne bo, denar bom porabila!"/>
    <meta property="og:description" content="Danes denar prek raznih spletnih aplikacij zbirajo za marsikaj, za pomoč pri zdravljenju, za financiranje novih produktov, nekateri pa tudi za poroko. Prav za veseli dogodek sta sredstva zbirala Pam ..."/>
  </head>
  <body>
    <article>
      <h1>Sramota! Zbirala denar za poroko, potem pa šok: Poroke ne bo, denar bom porabila!</h1>
      <h2>Sorodniki so besni in zahtevajo, da podarjeni denar vrne.</h2>
      <address><time datetime="2019-11-06T11:20:00+00:00">06 Nov 2019, 11:20</time> by <a rel="author">A. L.</a></address>
      <p>Danes denar prek raznih spletnih aplikacij zbirajo za marsikaj, za pomoč pri zdravljenju, za financiranje novih produktov, nekateri pa tudi za poroko. Prav za veseli dogodek sta sredstva zbirala <b>Pam </b>in <b>Edward</b>. Na pomoč so jima priskočili tudi sorodniki in na računu se je hitro zbralo 30.000 dolarjev. Poroka bi se morala zgoditi 1. decembra, a je Pam kmalu prek spletnih omrežij sporočila, da je poroka po številnih burnih in solznih pogovorih z ožjo družino odložena za nedoločen čas. Hkrati se je zahvalila za vse donacije in pripisala, da ne bosta dovolila, da gre denar v nič, zato si bosta privoščila predporočne medene tedne. »Po medenih tednih bova objavila novi datum poroke in ponovno začela zbirati denar za darila. Poroke so drage,« je popolnoma brez slabe vesti in sramu napisala Pam.<br/><br/>Nekatere, ki so prispevali denar, je Pamina predrznost razbesnila. Eden od sorodnikov je napisal: »Je to šala? Zbereš 30.000 dolarjev in se odločil, da boš pohlepen in zapravil vse zase?« Nekomu drugemu pa je resno prekipelo: »Na moje klice in sporočila se ne odzivaš, zato ti povem samo to: vrni našo zelo velikodušno donacijo, 12.000 dolarjev, v enem tednu. Če denarja do 13. novembra 2019 ne bo na mojem računu, se vidimo na sodišču. To je nesprejemljivo in gre za izdajo družine.«<br/><br/><br/><br/>Eden, ki je iz svoje denarnice dal 100 dolarjev, piše tudi: »Se ti je zmešalo? Boš rekla 'hasta la vista' družini in prijateljem?« <br/><br/>Ne glede na vse je Pam neomajna in meni, da je podarjeni denar zdaj kar njen. Pri tem ji je ena od nesojenih družic celo stopila v bran in v Paminem imenu razkačene darovalce prosila za malo sočutja. Dodala je še, da je sama dala 200 dolarjev, toliko, kolikor si je lahko privoščila.<br/><br/>Po burnih odzivih se je nesojena nevesta vnovič oglasila in priznala, da je zaradi vsega tega morala k zdravniku. Ker ne razume, zakaj so ljudje tako jezni nanjo, je baje podvomila celo o svojem duševnem zdravju. Ker pa obisk zdravnika seveda ni zastonj, je morala reva že načeti tako težko nabrani denar. Vsem zdaj predlaga, naj ne skušajo priti v stik z njo, ker si mora najprej opomoči, verjetno v kakšnih toplicah ali, kot se temu reče dandanašnji, v centru za zdravje in dobro počutje.</p>
    </article>
  </body>
</html>