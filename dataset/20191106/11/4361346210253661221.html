<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/ujabb-bravurral-a-ferencvaros-kiejtene-a-cszka-t/186014"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-06T11:57:00+00:00"/>
    <meta property="og:title" content="Újabb bravúrral a Ferencváros kiejtené a CSZKA-t"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Újabb bravúrral a Ferencváros kiejtené a CSZKA-t</mark>
      </h1>
      <address><time datetime="2019-11-06T11:57:00+00:00">06 Nov 2019, 11:57</time> by <a rel="author">MTI</a></address>
      <p>Amennyiben a Ferencváros két héttel ezelőtti moszkvai sikerét követően csütörtökön, hazai pályán is legyőzi a CSZKA-t a labdarúgó Európa-liga negyedik fordulójában, akkor kiejti az orosz csapatot, egyben kedvező helyzetből várhatja az utolsó két mérkőzést.</p>
      <p>A zöld-fehérek négy ponttal, míg a vendégek továbbra is pont nélkül állnak, ennek ellenére bravúr lenne az újabb diadal a jobb erőkből álló rivális ellen. Szerhij Rebrov vezetőedző csapata rendkívül szervezett futballal tudta elhozni a három pontot az orosz fővárosból: bár több helyzete volt a CSZKA-nak, azokat nem tudta kihasználni, míg a Ferencváros a csereként beállt Varga Roland hajrában szerzett találatával nyert.</p>
      <p>A magyar bajnok egy rendkívül nehéz sorozatot eddig veretlenül teljesített, azaz a játékosok nagy önbizalommal várhatják a soron következő összecsapást. Az FTC az elmúlt egy hónapban gól nélküli döntetlent játszott a Honvéddal, majd sorrendben legyőzte az ősi rivális Újpestet, a CSZKA-t, az OTP Bank Ligában listavezető MOL Fehérvárt, a Magyar Kupában a BKV Előrét, az elmúlt hétvégén pedig az NB I-ben második Mezőkövesddel játszott 1-1-es döntetlent. Ebben a hatmeccses periódusban ráadásul mindössze három gólt kapott, ebben elévülhetetlen érdemeket szerzett a bombaformában védő Dibusz Dénes.</p>
      <p>A CSZKA négy találkozó óta nyeretlen az orosz pontvadászatban, mégis úgy tűnik, hogy kezd kilábalni a hullámvölgyből, ugyanis hétvégén az éllovas Zenittel játszott 1-1-es döntetlent, előtte pedig az Orosz Kupa nyolcaddöntőjéből jutott tovább a szintén élvonalbeli Ufa ellen.</p>
      <p>A csoport másik találkozóján a hét ponttal éllovas Espanyol fogadja a hattal második Ludogorecet. A spanyolok továbbjuthatnak a négyesből, amennyiben begyűjtik a három pontot és a Ferencváros legfeljebb egy pontot szerez a sereghajtó CSZKA ellen. A barcelonai gárda ugyanakkor egyáltalán nincs kirobbanó formában: legutóbbi nyolc bajnoki találkozójából egy-egy győzelem és döntetlen mellett hatszor kikapott, azaz az egy hónappal ezelőtti edzőváltás sem segített, így jelenleg kieső helyen áll a La Ligában. A bolgár bajnokságban éllovas Ludogorec még sosem nyert spanyol csapat ellen.</p>
    </article>
  </body>
</html>