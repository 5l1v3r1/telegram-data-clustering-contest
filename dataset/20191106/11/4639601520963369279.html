<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/society/peiraias-pyksida-prosanatolismou-ton-neon-sta-naytika-epaggelmata/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T11:29:56+00:00"/>
    <meta property="og:title" content="Πειραιάς : Πυξίδα προσανατολισμού των νέων στα ναυτικά επαγγέλματα"/>
    <meta property="og:description" content="Ημερίδα με στόχο την έγκαιρη και ορθή ενημέρωση, αναφορικά με τους επαγγελματικούς ορίζοντες που ανοίγει για τους νέους η ναυτιλία - Κορκίδης : Η Ελλάδα στη ναυτιλία έχει «ανοικτό πεδίο»"/>
  </head>
  <body>
    <article>
      <h1>Πειραιάς : Πυξίδα προσανατολισμού των νέων στα ναυτικά επαγγέλματα</h1>
      <h2>Ημερίδα με στόχο την έγκαιρη και ορθή ενημέρωση, αναφορικά με τους επαγγελματικούς ορίζοντες που ανοίγει για τους νέους η ναυτιλία – Κορκίδης : Η Ελλάδα στη ναυτιλία έχει «ανοικτό πεδίο»</h2>
      <address><time datetime="2019-11-06T11:29:56+00:00">06 Nov 2019, 11:29</time> by <a rel="author">ΤοΒΗΜΑ Team</a></address>
      <p>«Ένα ταξίδι χιλιομέτρων αρχίζει με ένα βήμα».</p>
      <p>Με στόχο την έγκαιρη και ορθή ενημέρωση, αναφορικά με τους επαγγελματικούς ορίζοντες που ανοίγει για τους νέους η ναυτιλία, διοργανώθηκε την Τρίτη, 5 Νοεμβρίου 2019, ημερίδα, που συνδιοργάνωσαν ο Σύλλογος Αποφοίτων “Saint-Paul”, το Ε.Β.Ε.Π. και η Ελληνογαλλική Σχολή “Saint-Paul” με τίτλο: «Η ελληνική ναυτιλία προτεραιότητα στον επαγγελματικό προσανατολισμό των νέων μας».</p>
      <p><a href="https://www.in.gr/2019/11/06/politics/tsiaras-anoixto-endexomeno-genikeysis-se-olo-ton-idiotiko-tomea-tis-arsis-tis-aytepaggeltis-dioksis/">Διαβάστε ακόμη: Τσιάρας - Ανοιχτό το ενδεχόμενο γενίκευσης σε όλο τον ιδιωτικό τομέα της άρσης της αυτεπάγγελτης δίωξης <br/></a>Μέσα από τις εργασίες της ημερίδας, που έγιναν στην κατάμεστη αίθουσα εκδηλώσεων της Σχολής, επιχειρήθηκε η σύνδεση της εκπαίδευσης με την ναυτιλία, μέσα από μία συζήτηση στην οποία τοποθετήθηκαν επώνυμα στελέχη του επιχειρείν στον Πειραιά.</p>
      <figure>
        <img src="https://www.tovima.gr/wp-content/uploads/2019/11/06/IMG_20191104_194558_1.jpg"/>
      </figure>
      <p>Ο καπετάν <b>Π. Τσάκος</b> παρομοίασε την ναυτιλία της χώρας με ένα «καρποφόρο δένδρο», για να σημειώσει ότι η δύναμή του εξαρτάται από την «φροντίδα» του έμψυχου δυναμικού, έχοντας την αναγκαιότητα διαμόρφωσης του συστήματος παραγωγής στελεχών για τη ναυτιλία σε ξηρά και θάλασσα αλλά και της αναμόρφωσης της ναυτικής εκπαίδευσης καθώς, όπως είπε, το προσεχές διάστημα η ναυτιλία θα απαιτήσει «επιστήμονες ναυτικούς».</p>
      <p>Από την πλευρά του, ο πρόεδρος του Ε.Β.Ε.Π., κ. <b>Β. Κορκίδης</b>, τόνισε τη σημασία ενημέρωσης των νέων για τις δυνατότητες επαγγελματικής ανέλιξης στη ναυτιλία, σε ξηρά και θάλασσα, υπενθυμίζοντας τον «χρυσό κανόνα» ότι, για μία θέση στη θάλασσα, ανοίγουν δύο θέσεις στη στεριά. Ο πρόεδρος του Ε.Β.Ε.Π. έκανε λόγο και για την καινοτομία, αλλά και την πατέντα που πρέπει να αποτελέσει αντικείμενο «πολιτικής» καθώς, όπως είπε, στο πεδίο αυτό, η Ελλάδα, σε ναυτιλία, και όχι μόνο, έχει «ανοικτό πεδίο». Επίσης, σημείωσε τις ευκαιρίες που διανοίγονται από την πρωτοβουλία του Δήμου Πειραιά με το “blue lab”.</p>
      <p>Στην αναγκαιότητα δημιουργίας σχολής επιμόρφωσης στελεχών της λιμενικής βιομηχανίας αναφέρθηκε ο Γ.Γ. του ΥΝΝΠ, αρμόδιος για θέματα λιμένων και λιμενικής πολιτικής, <b>Ευ. Κυριαζόπουλος</b>, ο οποίος επίσης τόνισε τη σημασία της εκπαίδευσης για την παραγωγή των κατάλληλα καταρτισμένων στελεχών, είτε για τη λιμενική βιομηχανία, είτε για τη ναυτιλία, με την πρόεδρο της Ναυτιλιακής Λέσχης, κα Ειρ. Νταϊφά, να συμφωνεί, αλλά και να σημειώνει τη σημασία της ενημέρωσης των νέων για τη ναυτιλία.</p>
      <p>Επίσης, ο πρόεδρος της Ένωσης Εφοπλιστών Κρουαζιέρας και Φορέων Ναυτιλίας, κ. <b>Θ. Κόντες</b>, ενημέρωσε για τις δυνατότητες και τη δυναμική και των δύο κλάδων του θαλάσσιου τουρισμού.</p>
      <p>Τέλος, στη σημασία και τον ρόλο των συνδυασμένων μεταφορών και της εφοδιαστικής, αναφέρθηκε ο κ. <b>Κ. Αχλαδίτης</b>, αντιπρόεδρος του Ε.Β.Ε.Π. και Δ/νων σύμβουλος της Golden Cargo.</p>
      <p>Επίσης, επί του θέματος, τοποθετήθηκαν με σύντομες αναφορές – εισηγήσεις τους οι, Α. Παντουβάκης, πρόεδρος του ναυτιλιακού τμήματος του ΠαΠει, Ευ.Βαζαίος, της εταιρίας ΤΕΟ SHIPPING, Α. Λαμπρόπουλος, της εταιρίας DYNAKOM SHIPPING, Γ. Κωσταντάκος, Δ/ντής Chartering AVIN, Μ. Βουρλίδης, της MINIMAR INSURANCE BROKER, Χρ. Παπλωματά, του AMERICAN CLUB, Π. Αντωνόπουλος, του DNV, Γ. Ρηγούτσος (Δικηγόρος), της THENAMARIS SHIPPING και Α. Δρακόπουλος, Δικηγόρος-Αντιπρόεδρος της Wima, η πλειοψηφία των οποίων είναι απόφοιτοι της Σχολής.</p>
      <p>Στη συζήτηση και με αφορμή τις επισημάνσεις του καπετάν Π. Τσάκου, μεταξύ άλλων, σημειώθηκε η αναγκαιότητα παραγωγής στελεχών για τη ναυτιλία, με υψηλή κατάρτιση σε όλα τα πεδία δραστηριοτήτων που αναπτύσσει μία ναυτιλιακή επιχείρηση, αλλά της εφοδιαστικής.</p>
      <p>Επίσης, τονίστηκε η σημαντική και πολύπλευρη συμβολή της ελληνικής ναυτιλίας στη χώρα, η οποία δεν περιορίζεται στις εισροές στο ισοζύγιο πληρωμών από την παροχή ναυτιλιακών υπηρεσιών περιλαμβάνοντας, μεταξύ άλλων, έμμεσες οικονομικές επενδύσεις, ευκαιρίες απασχόλησης και την προβολή της εικόνας της χώρας σε διεθνές επίπεδο, ως σημαντικού εμπορικού και στρατηγικού εταίρου σημαντικών οικονομικών και πολιτικών δυνάμεων.</p>
      <p>Τις εργασίες της ημερίδας άνοιξε ο πρόεδρος του Συλλόγου Αποφοίτων “Saint- Paul”, κ. Ευ. Κορκίδης, ο οποίος και προέτρεψε τους νέους μαθητές αλλά και απόφοιτους, που παρακολούθησαν τις εργασίες, να μετάσχουν των εργασιών με ερωτήσεις, γεγονός που οδήγησε σε μια ανοικτή συζήτηση με ιδιαίτερο ενδιαφέρον.</p>
      <p>
        <a href="https://www.tovima.gr/2019/11/06/culture/spoudaia-ekdilosi-tis-alter-ego-sta-giannena-gia-tis-megales-sxoles-ton-ioanninon-kai-ton-ipeirotiko-eyergetismo/">Σπουδαία εκδήλωση της Alter Ego στα Γιάννενα για τις «Μεγάλες Σχολές των Ιωαννίνων και τον Ηπειρώτικο Ευεργετισμό»</a>
      </p>
    </article>
  </body>
</html>