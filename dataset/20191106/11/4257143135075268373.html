<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/06/takarekbank-sikeres-volt-a-fuzio-de-a-szolgaltatasok-meg-nem-mukodnek"/>
    <meta property="og:site_name" content="infostart"/>
    <meta property="article:published_time" content="2019-11-06T11:07:00+00:00"/>
    <meta property="og:title" content="Takarékbank: sikeres volt a fúzió, de egyes szolgáltatások még nem működnek"/>
    <meta property="og:description" content="Az informatikai átállás után a Takarékbank egyes szolgáltatásai nem működnek."/>
  </head>
  <body>
    <article>
      <h1>Takarékbank: sikeres volt a fúzió, de egyes szolgáltatások még nem működnek</h1>
      <address><time datetime="2019-11-06T11:07:00+00:00">06 Nov 2019, 11:07</time> by <a rel="author">Infostart</a></address>
      <h3>Az informatikai átállás után a Takarékbank egyes szolgáltatásai nem működnek.</h3>
      <p>A pénzintézet azt ígérte, hogy a<a href="https://infostart.hu/belfold/2019/10/30/vida-jozsef-kozossegi-bank-voltunk-es-az-is-maradunk"> szervezeti és működési átalakulás után</a> az első teljes körű kiszolgálást nyújtó banki munkanap szerda reggel 8 órakor kezdődik, de egyes szolgáltatások nem működnek. A Takarékban közlése szerint az egyesülésben részt vett 13 hitelintézetből csupán a Takarék Kereskedelmi Bank volt ügyfeleinek egy része tapasztalhat átmeneti fennakadásokat, a Takarékbank új ügyfeleinek több mint 90 százaléka akadálytalanul tudja használni az internetes felületeket.</p>
      <p>A volt Takarék Kereskedelmi Bank által kibocsátott kártyák esetében az ügyfelek csak az október 31-ei záróegyenlegük erejéig tudják a kártyájukat használni, feltéve, hogy átestek az MNB által hónapok óta szorgalmazott átvilágításon.</p>
      <p>A Takarékbank közölte: szakembereik nagy erőkkel dolgoznak a fennakadások elhárításán, déli 12 után érkezett levelük szerint várhatóan néhány órán belül orvosolni fogják a hibákat.</p>
      <p>A takarekbank.hu oldalon azt írták, hogy "a Takarék Netbank működésében a fokozott használat következtében esetlegesen lassulás tapasztalható. Kérjük, hogy amennyiben nem tud belépni a rendszerbe, próbálja később újra!"</p>
      <p>A 2010-es évek elején még több mint 120 kisebb-nagyobb takarékból álló integráció lezárásaként, október 31-én 11 takarékszövetkezet, valamint a Takarék Kereskedelmi Bank Zrt. és a Takarékbank Zrt. egyesült.</p>
      <blockquote>Közel 2300 milliárd forintos mérlegfőösszegével az ország ötödik legnagyobb hitelintézete lépett most piacra.</blockquote>
      <p>Az új Takarékbank saját tőkéje 120, jegyzett tőkéje 70 milliárd forintra emelkedett, hitelállománya eléri az 1400, betétállománya pedig az 1700 milliárd forintot. A fúziók révén az országos Takarékbank ügyfeleinek száma több mint 1,1 millióra nőtt, 750 fiókjával és 15 Takarék mobil bankfiókjával a legnagyobb, országos fiókhálózatot üzemelteti - írta a bank szerdai közleményében.</p>
      <p>
        <i>Nyitókép: netbank.takarekbank.hu</i>
      </p>
      <p>
        <b>Kapcsolódó hang</b>
      </p>
      <p>Takarékbank: sikeres volt a fúzió, de egyes szolgáltatások még nem működnek</p>
      <figure>
        <audio src="https://infostart.hu/audio/00004/00004f2db.mp3"/>
      </figure>
      <p> </p>
    </article>
  </body>
</html>