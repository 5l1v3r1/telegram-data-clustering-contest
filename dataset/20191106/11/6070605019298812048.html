<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Fiscalia-investiga-ANC-Paluzie-aldarulls-delicte-odi_0_2339166190.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T11:28:15+00:00"/>
    <meta property="og:title" content="La Fiscalia investiga la presidenta de l'ANC per haver afirmat que els aldarulls fan &quot;visible el conflicte&quot;"/>
    <meta property="og:description" content="El ministeri públic estudia si les declaracions poden constituir un delicte d'odi"/>
  </head>
  <body>
    <article>
      <h1>La Fiscalia investiga la presidenta de l'ANC per haver afirmat que els aldarulls fan "visible el conflicte"</h1>
      <h2>El ministeri públic estudia si les declaracions poden constituir un delicte d'odi</h2>
      <address>
        <time datetime="2019-11-06T11:28:15+00:00">06 Nov 2019, 11:28</time>
      </address>
      <p>La Fiscalia de Barcelona ha obert unes diligències d'investigació per les declaracions de la presidenta de l'Assemblea Nacional Catalana (ANC), Elisenda Paluzie, que en una entrevista va afirmar que els aldarulls en les protestes contra la sentència del Procés <a href="https://www.ara.cat/politica/Paluzie-defensa-aldarulls-conflicte-internacional_0_2333766680.html">ajudaven a "fer visible el conflicte" internacionalment</a>. L'obertura del procediment s'ha fet a instàncies de Societat Civil Catalana, que va portar a la Fiscalia les paraules de Paluzie en una entrevista al programa <i>Els matins</i> de TV3.</p>
      <p>"Aquests incidents el que fan és que siguem a la premsa internacional aquests dies, és a dir, fan visible el conflicte. Això pot tenir aspectes positius i negatius però al final el principal responsable és la violència de l'Estat, és el missatge que ha donat l'Estat i el Tribunal Suprem condemnant un moviment absolutament pacífic i democràtic a penes de dos dígits per haver organitzat un referèndum d'autodeterminació", va afirmar la presidenta de l'ANC.</p>
      <p>Les diligències prèvies s'han incoat amb la firma de la fiscal en cap de Barcelona, Concepción Talón. El procediment té una durada màxima de sis mesos i en aquest temps la Fiscalia haurà de decidir si creu que les paraules de Paluzie són constitutives d'un delicte d'odi i d'incitació a la violència i presentar la corresponent querella, que portaria el servei especialitzat de la Fiscalia en aquesta matèria.</p>
      <p>Societat Civil Catalana va presentar la denúncia el 30 d'octubre. Considerava que les declaracions de la presidenta de l'ANC feien apologia de la violència, perquè la presentaven com una eina "positiva", i considerava "provada" la relació entre les paraules de Paluzie i els "actes vandàlics i violents" que s'havien produït a Catalunya i dels quals responsabilitzava els CDR.</p>
      <p>Les de Paluzie no són les úniques diligències per determinar l'existència d'un delicte d'odi que la Fiscalia ha obert recentment en relació amb els aldarulls. Uns dies enrere la Fiscalia de Barcelona va obrir un altre procediment per investigar <a href="https://www.ara.cat/media/sindicats-Mossos-denuncien-Esta-passant_0_2331367034.html">una denúncia del sindicat de funcionaris CSIF</a> i els sindicats de Mossos SPC, SME i el col·lectiu autònom de treballadors dels Mossos, entre d'altres, contra els periodistes Toni Soler, Magí Modgi i Jair Domínguez per fer mofa dels cossos policials el 16 d'octubre al programa <i>Està passant</i> de TV3.</p>
      <h3>L'ANC diu que encara no li han notificat res</h3>
      <p>Per la seva banda, l'Assemblea Nacional Catalana (ANC) ha assegurat en un comunicat que "no té cap tipus de notificació" de la denúncia anunciada per Societat Civil Catalana contra la presidenta de l'entitat, Elisenda Paluzie "ni que s’hagin obert diligències des de la Fiscalia, arran de les declaracions a TV3 on afirmava que els aldarulls havien fet visible el conflicte català.</p>
      <p>"Fer qualsevol tipus de valoració seria prematur", assegura l'entitat en l'escrit. Amb tot, ha aprofitat per refermar-se "en la no-violència i en la lluita per la independència de Catalunya per mitjans democràtics", així com en la defensa "del dret a la llibertat d’expressió i al lliure anàlisi de la realitat". En aquest sentit, l'ANC assegura que "el simple fet que la denúncia fos presentada en roda de premsa és en sí mateix un exemple d’utilització de la justícia per intentar criminalitzar el dret a la llibertat d’expressió i el dret a la dissidència política, en aquest cas l’independentisme".</p>
    </article>
  </body>
</html>