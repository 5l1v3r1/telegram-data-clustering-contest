<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/politics/apokalypseis-kikilia-gia-kykloma-apofylakiseon-narkemporon-meso-kethea/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T11:50:46+00:00"/>
    <meta property="og:title" content="Αποκαλύψεις Κικίλια για κύκλωμα αποφυλακίσεων ναρκεμπόρων μέσω ΚΕΘΕΑ"/>
    <meta property="og:description" content="Κατέθεσε στη Βουλή πολυσέλιδο πόρισμα για τις οικονομικές ατασθαλίες και τις παράνομες αποφυλακίσεις μέσω του Προγράμματος Προμηθέας"/>
  </head>
  <body>
    <article>
      <h1>Αποκαλύψεις Κικίλια για κύκλωμα αποφυλακίσεων ναρκεμπόρων μέσω ΚΕΘΕΑ</h1>
      <h2>Κατέθεσε στη Βουλή πολυσέλιδο πόρισμα για τις οικονομικές ατασθαλίες και τις παράνομες αποφυλακίσεις μέσω του Προγράμματος Προμηθέας</h2>
      <address><time datetime="2019-11-06T11:50:46+00:00">06 Nov 2019, 11:50</time> by <a rel="author">Σταυρόπουλος Λάμπρος</a></address>
      <p>Σε αποκαλύψεις για κύκλωμα αποφυλακίσεων ναρκεμπόρων μέσω του ΚΕΘΕΑ στα Διαβατά Θεσσαλονίκης, προχώρησε στην Βουλή ο υπουργός Υγείας Βασίλης Κικίλιας.</p>
      <p>Το παρακύκλωμα είχε στηθεί στο Πρόγραμμα Προμηθέας του ΚΕΘΕΑ και προχωρούσε σε παράνομες αποφυλακίσεις εμπόρων ναρκωτικών «βαφτίζοντάς» τους χρήστες, ενώ καταγράφηκαν οικονομικές ατασθαλίες, χρήση ουσιών και υποκλοπή στοιχείων.</p>
      <p>
        <a href="https://www.in.gr/2019/11/06/greece/kypros-perielouse-oksy-tin-proin-gynaika-tou-paleyei-gia-tin-zoi-tis/">Κύπρος : Περιέλουσε με οξύ την πρώην γυναίκα του – Παλεύει για την ζωή της</a>
      </p>
      <p>Ο κ. Κικίλιας κατέθεσε πολυσέλιδο πόρισμα ομάδας εργασίας εργαζομένων του Οργανισμού, που διενήργησε έλεγχο το Μάρτιο του 2018 κατόπιν εντολής του τότε Γενικού Διευθυντή.</p>
      <p>Πάντως ο υπουργός Υγείας κατηγόρησε το απερχόμενο ΔΣ του ΚΕΘΕΑ ότι «έπνιξε» το πόρισμα αντί να πάει στον Εισαγγελέα, ενώ είπε ότι η διοίκηση είχε παραλάβει το πόρισμα από τον Ιούνιο του 2019 αλλά έμεινε απαθής.</p>
      <p>Σύμφωνα με όσα είπε ο κ. Κικίλιας, στο πόρισμα εντοπίζονται:</p>
      <p>– Δραστηριότητες οριακής νομιμότητας αν όχι παράνομης συμπεριφοράς από εργαζομένους στο Πρόγραμμα</p>
      <p>– Συστηματική χρήση ουσιών από το προσωπικό, τα μέλη του προγράμματος  και από εξωτερικά εμπλεκόμενους στο σύστημα</p>
      <p>– Οικονομικές ατασθαλίες</p>
      <p>– Ελλειψη παραστατικών από συναλλαγές</p>
      <p>– Εκδοση βεβαιώσεων σε μέλη που παράτυπα εντάχθηκαν στο πρόγραμμα</p>
      <p>– Χρήση νομικών ευεργετημάτων σε μέλη κι αποφοίτους του προγράμματος που το χρησιμοποιούσαν χωρίς να έχουν κανένα πρόβλημα με χρήση ουσιών</p>
      <p>– Ασαφείς διαδικασίες για ένταξη στο πρόγραμμα στα Διαβατά</p>
      <p>– Προσπάθεια συγκάλυψης γιατί διαπιστώθηκε απώλεια ηλεκτρονικών υπολογιστών με στοιχεία μελών του προγράμματος</p>
      <p>– Απώλεια δίσκων αποθήκευσης</p>
      <p>– Ερωτικές σχέσεις μεταξύ εργαζομένων και μεταξύ μελών του προγράμματος</p>
      <p>– Κατάχρηση εξουσίας</p>
      <p>– Αδιαφάνεια</p>
      <p>Όπως είπε χαρακτηριστικά «υπάρχουν υπόνοιες για παρακύκλωμα αξιοποίησης των ευεργετημάτων που προβλέπει ο νόμος», το οποίο, κατά τον κ. Κικίλια, «μπορεί να συνδεόταν με δικηγόρους, σωφρονιστικούς υπαλλήλους και δεν μπορούν να αποκλειστούν και εργαζόμενοι του Οργανισμού».</p>
      <p>«Όταν η ηγεσία του υπουργείου Υγείας και η κυβέρνηση μίλησε για έλεγχο σε ότι έχει να κάνει με τη χρηστή διοίκηση του ΚΕΘΕΑ και την οικονομική διαχείριση κάποιοι βιάστηκαν να μας κατακεραυνώσουν», υπογράμμισε και ζήτησε να κληθεί στην Βουλή η απερχόμενη διοίκηση του ΚΕΘΕΑ για να δώσει εξηγήσεις.</p>
      <p>Από την πλευρά του ο αρμόδιος τομεάρχης του ΣΥΡΙΖΑ και προκάτοχος του κ. Κικίλια στο υπουργείο Υγείας, Ανδρέας Ξανθός, αμφισβήτησε ότι το ΔΣ γνώριζε το περιεχόμενο του πορίσματος και καταλόγισε στον κ. Κικίλια ότι προσπαθεί να πλήξει το κύρος του ΚΕΘΕΑ με στόχο να κατευνάσει τις αντιδράσεις για την αλλαγή στο μοντέλο διοίκησης του Οργανισμού που ψήφισε η κυβέρνηση.</p>
      <p>Όπως είπε χαρακτηριστικά, «όλος ο κόσμος κατάλαβε ότι ήταν μια αυθαίρετη και πραξικοπηματικού χαρακτήρα παρέμβαση και επειδή αντέδρασε το σύνολο του ΚΕΘΕΑ και η κοινωνία και εισέπραξε πολιτικό κόστος η κυβέρνηση, από χθες ξεκινά ο υπουργός τις καταιγιστικές ανακοινώσεις λες και ανακαλύψαμε το σκάνδαλο του αιώνα». «Αυτός ο έλεγχος διατάχθηκε εσωτερικά και αφορά μία από τις συνολικά  110 δομές του Οργανισμού», υπογράμμισε ο κ. Ξανθός.</p>
      <p>
        <a href="https://www.tovima.gr/2019/11/06/society/ktimatologio-kalokairi-ta-prostima-gia-tis-liksiprothesmes-diloseis-idioktisias/">Κτηματολόγιο : Καλοκαίρι τα πρόστιμα για τις ληξιπρόθεσμες δηλώσεις</a>
      </p>
    </article>
  </body>
</html>