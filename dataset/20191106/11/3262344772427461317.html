<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/32970/lg-lancia-in-italia-i-notebook-gram-il-17-pesa-13-kg-e-costa-1700-euro"/>
    <meta property="og:site_name" content="DDay.it"/>
    <meta property="article:published_time" content="2019-11-06T11:41:00+00:00"/>
    <meta property="og:title" content="LG lancia in Italia i notebook Gram. Il 17&quot; pesa 1.3 Kg e costa 1700 euro"/>
    <meta property="og:description" content="LG lancia in Italia la linea di notebook Gram in tre diversi tagli. Si tratta di PC dalle caratteristiche ottime, certificati dalla difesa americana per la robustezza. Il prezzo però è la sorpresa migliore."/>
  </head>
  <body>
    <article>
      <h1>LG lancia in Italia i notebook Gram. Il 17" pesa 1.3 Kg e costa 1700 euro</h1>
      <h2>LG lancia in Italia la linea di notebook Gram in tre diversi tagli. Si tratta di PC dalle caratteristiche ottime, certificati dalla difesa americana per la robustezza. Il prezzo però è la sorpresa migliore.</h2>
      <address><time datetime="2019-11-06T11:41:00+00:00">06 Nov 2019, 11:41</time> by <a rel="author">Franco Aquini</a></address>
      <p>LG annuncia oggi un nuovo computer portatile declinato in tre modelli con tre diverse dimensioni di schermo. Si tratta della linea <b>LG Gram, computer portatili pensati per un uso professionale e per essere facilmente trasportabili</b>, viste le dimensioni e il peso finale che, <b>nella versione da 17 pollici, supera di poco il chilogrammo (esattamente 1340 grammi)</b>.</p>
      <figure>
        <img src="https://cdn.dday.it/system/uploads/picture/image/58368/content_small_lg-grem-1.jpg"/>
      </figure>
      <p>Tre tagli di schermo, dicevamo, ovvero un modello da 17 pollici (diventati sempre più rari ormai), uno da 15 e uno da 14. Il primo è il modello di punta e monta un processore <b>Intel Core i7-8565U (fino a 4,6 GHz di frequenza), 16GB di ram DDR4 e un disco SSD da 512 G</b>B. Interessante il display, un modello IPS con risoluzione 2560x1600. Non abbiamo il prezzo ufficiale, ma <b>su Amazon LG vende direttamente questo modello a 1.799 euro</b>.</p>
      <p>Un prezzo decisamente interessante per il livello del computer, soprattutto alla luce del grande display e di un dettaglio che sulla scheda tecnica non passa inosservato. <b>Questi modelli infatti sono certificati dal Ministero della Difesa Americano con lo standard MIL-STD-810g</b>. Uno standard pensato per testare l'affidabilità dei dispositivi nel loro ciclo vitale e che ne decreta quindi la qualità e il possibile impiego in ambito militare.</p>
      <figure>
        <img src="https://cdn.dday.it/system/uploads/picture/image/58367/content_small_lg-grem-2.jpg"/>
      </figure>
      <p>Il modello da 15 pollici è sulla stessa scia, con la sola differenza nel processore, che in questo caso è un Core i5-8265U e la RAM si ferma a 8 GB. Il prezzo in questo caso è di 1.499 euro. Il modello da 14 monta invece lo stesso processore del modello da 15 pollici, ma monta un disco più piccolo da 256 GB. Il prezzo del modello più piccolo è di 1.399 euro. Tutti i modelli montano poi una porta Thunderbolt 3, tre porte USB 3.1 (due sul modello da 14 pollici), Bluetooth 5.0 e Wi-Fi 802.11ac. La grafica invece è affidata, per tutti i modelli, alla soluzione Intel UHD 620.</p>
    </article>
  </body>
</html>