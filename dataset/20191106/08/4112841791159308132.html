<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76268-Viac-ako-11tisic-vedcov-varuje-pred-nesmiernym-utrpenim-ktore-sposobi-klimaticka-kriza"/>
    <meta property="og:site_name" content="REFRESHER"/>
    <meta property="article:published_time" content="2019-11-06T08:35:00+00:00"/>
    <meta property="og:title" content="Viac ako 11-tisíc vedcov varuje pred nesmiernym utrpením, ktoré spôsobí klimatická kríza"/>
    <meta property="og:description" content="V správe hovoria aj o 6 oblastiach, ktoré vyžadujú okamžité zmeny."/>
  </head>
  <body>
    <article>
      <h1>Viac ako 11-tisíc vedcov varuje pred nesmiernym utrpením, ktoré spôsobí klimatická kríza</h1>
      <address><time datetime="2019-11-06T08:35:00+00:00">06 Nov 2019, 08:35</time> by <a rel="author">Timea Krauszová</a></address>
      <p>
        <b>V správe hovoria aj o 6 oblastiach, ktoré vyžadujú okamžité zmeny.</b>
      </p>
      <p><b>Žijeme uprostred klimatickej krízy, ktorú nemôžeme ignorovať</b>, varujú vedci v najnovšom článku vo vedeckom časopise <a href="https://academic.oup.com/bioscience/advance-article/doi/10.1093/biosci/biz088/5610806"><b>BioScience</b></a>. Viac ako jedenásť tisíc odborníkov zo 153 krajín sveta hovorí o nesmiernom utrpení, ktoré nás čaká v prípade, že nenastanú okamžité zmeny.</p>
      <h3>Pohotovostný stav</h3>
      <p><i>„Je našou morálnou povinnosťou jasne varovať ľudstvo pred katastrofou a pomenovať veci pravým menom. Preto prehlasujeme, že Zem čelí klimatickej pohotovosti,“</i> píše v úvode početná skupina vedcov. Nie je to pritom prvýkrát, čo sa odborníci snažia varovať politických lídrov aj bežných ľudí o <a href="https://refresher.sk/66741-Vedci-tvrdia-ze-svetu-hrozi-klimaticky-apartheid-Hlad-a-vojny-pocitia-najma-chudobni"><b>klimatickej kríze</b></a>.</p>
      <related>
        <a href="https://refresher.sk/69090-Klimaticka-kriza-Za-70-celosvetovych-emisii-je-zodpovednych-len-15-krajin-Moze-male-Slovensko-pomoct-zachranit-planetu"/>
      </related>
      <p>Už pred 40 rokmi sa zhodli na tom, že klimatické zmeny vyžadujú okamžité kroky k zlepšeniu. Odvtedy takéto varovania uverejňujú pravidelne, napriek tomu však naďalej rastú emisie skleníkových plynov a politici podľa nich neurobili dostatok opatrení k tomu, aby sa situácia napravila.</p>
      <p>Vedci v správe uznali, že posun k využívaniu obnoviteľných zdrojov energií je chvályhodný, celkovo sa však stále posúvame bližšie ku katastrofickým scenárom<b>. Najväčším problémom je vraj konzumácia mäsa a letecká doprava</b>, obe aktivity totiž zvyšujú množstvo skleníkových plynov. V kombinácii s výrubmi lesov tak ohrozujeme našu existenciu.</p>
      <p><i>„Napriek rokovaniam o svetovej klíme, ktoré sa vedú už 40 rokov, sme okrem niekoľkých výnimiek robili biznis zvyčajným spôsobom,“ </i>vyčítajú. Slová vedcov sú ozvenou slov mladej aktivistky <a href="https://refresher.sk/69572-Greta-Thunberg-so-slzami-v-ociach-kritizovala-lidrov-v-OSN-Ukradli-ste-mi-moje-detstvo-a-sny"><b>Grety Thunberg</b></a>, ktorá <b>opakovane politickým lídrom vyčíta</b>, že nerobia dosť pre záchranu planéty, ochranu životného prostredia a zabezpečenie budúcnosti pre mladých.</p>
      <h3>Navrhujú aj riešenie</h3>
      <p>Okrem kritiky vedci opisujú aj<b> 6 oblastí</b>, v ktorých by mali krajiny podniknúť kroky k tomu, aby sme zachránili, čo sa dá. Medzi priority zaradili <b>náhradu fosílnych palív a využívanie obnoviteľných zdrojov energie</b>. Tiež by sme sa mali sústrediť na <b>zníženie emisií</b> skleníkových plynov a ďalších znečistovateľov a na<b> obnovu ekosystémov</b>.</p>
      <related>
        <a href="https://refresher.sk/68589-Klimatolog-Poziare-v-Amazonskom-pralese-a-na-Sibiri-ovplyvnia-aj-klimu-na-Slovensku-a-urychlia-globalne-oteplovanie-Rozhovor"/>
      </related>
      <p>Nechýba aj otvorená rada <b>znížiť konzumáciu živočíšnych produktov</b>. Posledný zo šiestich bodov sa venuje <b>svetovej populácii</b>. Tú by sme mali stabilizovať a v ideálnom prípade aj redukovať, a to pomocou kvalitného vzdelania, rovnosti pohlaví a plánovaného rodičovstva.</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/50949-Prva-krajina-na-svete-ktora-prikazuje-turistom-zlozit-eko-slub-Podpisom-v-pase-sa-zavazuju-ze-nebudu-nicit-zivotne-prostredie"/>
        <a href="https://refresher.sk/54910-Slovenski-vedci-vynasli-plast-vytvoreny-z-fritovacieho-oleja-O-ekologicky-vynalez-sa-postarali-experti-z-STU"/>
        <a href="https://refresher.sk/54390-Slovensko-posuva-dopredu-dalsi-domaci-projekt-V-Bratislave-si-mozes-prenajat-elektromobil-a-svoje-auto-tak-nechat-doma"/>
        <a href="https://refresher.sk/66805-Australske-mesto-zakazalo-vypustanie-balonikov-kvoli-zlemu-vplyvu-na-zivotne-prostredie"/>
        <a href="https://refresher.sk/65217-Znepokojujuce-fotky-odhaluju-spinavu-mexicku-plaz-Kedysi-nadherne-miesto-pre-surferov-je-zavalene-zvratenym-mnozstvom-smeti"/>
        <a href="https://refresher.sk/43650-EKOTOPFILMENVIROFILM-je-najstarsim-festivalom-o-trvalo-udrzatelnom-rozvoji-na-svete-ktory-zacina-svoj-dalsi-rocnik-v-BA-a-BB"/>
        <a href="https://refresher.sk/76170-Nemecke-mesto-Drazdany-je-v-stave-pohotovosti-Bojuju-s-pravicovym-extremizmom-a-protizidovskym-hnutim-situacia-je-vraj-krizova"/>
        <a href="https://refresher.sk/76161-Lod-zaseknuta-medzi-skalami-na-Niagarskych-vodopadoch-sa-po-viac-ako-100-rokoch-posunula-moze-za-to-silny-dazd-a-vietor"/>
      </related>
    </article>
  </body>
</html>