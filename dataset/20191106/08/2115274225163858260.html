<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/giorgetti_ilva_arcelormittal-6495936/news/2019-11-06/"/>
    <meta property="og:site_name" content="Agi"/>
    <meta property="article:published_time" content="2019-11-06T08:49:00+00:00"/>
    <meta property="og:title" content="&quot;Ora avremo l'acciaio di Stato come con Mussolini?&quot;, si domanda Giorgetti"/>
    <meta property="og:description" content="Il numero due della Lega, intervistato da Repubblica, ha anche un consiglio per Bonaccini"/>
  </head>
  <body>
    <article>
      <h1>"Ora avremo l'acciaio di Stato come con Mussolini?", si domanda Giorgetti</h1>
      <h2>Il numero due della Lega, intervistato da Repubblica, ha anche un consiglio per Bonaccini</h2>
      <address><time datetime="2019-11-06T08:49:00+00:00">06 Nov 2019, 08:49</time> by <a rel="author">AGI - Agenzia Giornalistica Italia</a></address>
      <p>"Ora il massimo sarebbe se dopo tutto questo pasticcio la soluzione" fosse "l'ingresso dello Stato nella società che produce acciaio. Allora sì, torneremmo al "fattore M", come ai tempi di Mussolini": lo ha detto <b>Giancarlo Giorgetti</b> in un colloquio con Repubblica. "Ma nel senso che il pubblico si metterebbe a produrre acciaio, magari per costruire che? Carri armati? Che di questi tempi poi, tornano utili, no...?", ha aggiunto l'esponente leghista.</p>
      <p>Sul <a href="https://www.agi.it/politica/ilva_m5s_pd_italia_viva-6494583/news/2019-11-06/">ritiro </a>di <a href="https://www.agi.it/cronaca/ultime_notizie_ilva_arcelormittal_conte-6495780/news/2019-11-06/">ArcelorMittal</a>, Giorgetti ha detto: "Questo dell'acciaieria alla fine è stato uno dei tre motivi principali dell'apertura della crisi: i no reiterati dei nostri alleati su Taranto, sulla Tav, sugli inceneritori... Non c'era modo di portare un provvedimento serio come quello sull'ex Ilva al Senato che cinque o sei dei loro erano pronti a non votare la fiducia". Ancora: "Stiamo assistendo alla messa in scena di una multinazionale che sta cercando di prendere quanto più possibile dal governo in carica", dice Giorgetti.</p>
      <related>
        <a href="https://www.agi.it/politica/ilva_m5s_pd_italia_viva-6494583/news/2019-11-06/"/>
      </related>
      <p>Sulle <b>elezioni in Emilia Romagna</b> del 26 gennaio, Giorgetti si è mostrato fiducioso. "Io non ho letto gli ultimi, ma non penso affatto che il Pd la possa spuntare, alla fine vinciamo noi con <b>Lucia Borgonzoni</b>. Di una cosa però sono certo: <b>Stefano Bonaccini</b> farebbe bene a correre da solo piuttosto che in cordata coi 5 stelle. Questo è poco ma sicuro".</p>
      <related>
        <a href="https://www.agi.it/politica/arcelormittal_lezzi_ho_una_sola_parola_resta_no_a_scudo_penale-6494868/news/2019-11-06/"/>
      </related>
    </article>
  </body>
</html>