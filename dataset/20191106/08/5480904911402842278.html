<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/macron-a-si-tin-pching-podporili-parizskou-klimatickou-dohodu/1817715?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T08:00:00+00:00"/>
    <meta property="og:title" content="Macron a Si Ťin-pching podpořili pařížskou klimatickou dohodu"/>
    <meta property="og:description" content="Peking - Čína a Francie nadále stojí za pařížskou klimatickou dohodu z roku 2015. Ve společném prohlášení se na tom shodli prezidenti obou zemí Si Ťin-pching a Emmanuel Macron. Francouzský prezident dnes ukončí třídenní návštěvu Číny a v její závěrečný den se setkal s čínskou hlavou státu."/>
  </head>
  <body>
    <article>
      <h1>Macron a Si Ťin-pching podpořili pařížskou klimatickou dohodu</h1>
      <address><time datetime="2019-11-06T08:00:00+00:00">06 Nov 2019, 08:00</time> by <a rel="author" href="http://www.ctk.cz/" target="_blank">ČTK</a></address>
      <p>Peking - Čína a Francie nadále stojí za pařížskou klimatickou dohodu z roku 2015. Ve společném prohlášení se na tom shodli prezidenti obou zemí Si Ťin-pching a Emmanuel Macron. Francouzský prezident dnes ukončí třídenní návštěvu Číny a v její závěrečný den se setkal s čínskou hlavou státu.</p>
      <p>Podle agentury AFP vydali společné prohlášení, které označili jako "Pekingskou výzvu" a v němž vyjádřili podporu "neodvolatelné" pařížské dohodě. Zdůraznili také odhodlání přispět ke zlepšení mezinárodní spolupráce v otázce klimatických změn.</p>
      <p>Čína a Francie tak vyzvedávají význam pařížské dohody v době, kdy od ní odstupují Spojené státy. Hlavním cílem klimatické dohody z Paříže je udržet zvyšování teploty na planetě pod dvěma stupni Celsia ve srovnání s předindustriálním obdobím, což má snížit riziko a dopady klimatických změn.</p>
      <p>Signatáři dohody se zavázali k omezování skleníkových plynů, které k oteplování přispívají. Za USA k dohodě přistoupila minulá administrativa prezidenta Baracka Obamy, podle té současné ale ujednání poškozuje americkou ekonomiku.</p>
    </article>
  </body>
</html>