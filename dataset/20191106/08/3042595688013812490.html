<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/drapssiktede-menn-romte-gjennom-hull-i-taket/71788056"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T08:09:25+00:00"/>
    <meta property="og:title" content="Drapssiktede menn rømte gjennom hull i taket"/>
    <meta property="og:description" content="To drapssiktede menn rømte har rømt fra varetekt i et fengsel i California via et hull i taket på toalettet."/>
  </head>
  <body>
    <article>
      <h1>Drapssiktede menn rømte gjennom hull i taket</h1>
      <h2>To drapssiktede menn rømte har rømt fra varetekt i et fengsel i California via et hull i taket på toalettet.</h2>
      <address><time datetime="2019-11-06T08:09:25+00:00">06 Nov 2019, 08:09</time> by <a rel="author">NTB I</a></address>
      <p>Hullet er i et hjørne av taket, ute av syne fra fengselsbetjenter og kameraer, over vaskene.</p>
      <p>– De to klarte å identifisere og utnytte en blindsone, sier Jonathan Thornburg, talsmann for sheriffkontoret i Monterey County.</p>
      <p>Hullet var bare 56 centimeter bredt. Det gikk gjennom en gipsplate og et metalldeksel i taket fra baderommet og førte fram til en sjakt som brukes av vedlikeholdsarbeidere, skriver <a href="https://www.latimes.com/california/story/2019-11-05/jail-break-murder-suspects-cut-hole-bathroom-ceiling-escape-sheriff-says">Los Angeles Times</a>.</p>
      <p>– De tok seg opp gjennom taket, over veggen og ned på den andre siden, der de krøp gjennom en luke og nådde fram til bygningens bakside, sier Thornburg.</p>
      <p>Baksiden av fengselet er inngjerdet, men ikke med piggtråd som går rundt resten av bygningen.</p>
      <p>Thornburg sier man ennå ikke vet hva slags verktøy de to mennene på 20 og 21 år brukte for å lage hullet i taket. Myndighetene prøver nå å finne ut om de to fikk hjelp fra andre innsatte.</p>
      <p>Rømningen skjedde søndag. Mennene er fortsatt på frifot.</p>
      <p>– Vi er skuffet over at dette skjedde. Vi har ansvar for å beskytte allmennheten. Vi er skuffet over at folk som er siktet for drap, ikke lenger er i fengselet vårt, sier Thornburg.</p>
      <p>Mennene hadde sittet i varetekt siden i fjor i forbindelse med to separate drapssaker i Salinas. De har ikke erkjent skyld. Rettssakene er berammet til neste år.</p>
    </article>
  </body>
</html>