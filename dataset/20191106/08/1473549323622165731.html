<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/marek-borowski-o-decyzji-donalda-tuska-w-sprawie-startu-w-wyborach-prezydenckich,983265.html"/>
    <meta property="og:site_name" content="TVN24"/>
    <meta property="article:published_time" content="2019-11-06T08:30:00+00:00"/>
    <meta property="og:title" content="&quot;Przed Tuskiem jeszcze jest możliwość startu&quot;"/>
    <meta property="og:description" content="Bardzo chętnie widziałbym Donalda Tuska na stanowisku prezydenta, ale w tej kampanii byłby bardzo brutalnie atakowany, przede wszystkim za prawdziwe i wydumane grzechy ośmiu lat jego kadencji - oce..."/>
  </head>
  <body>
    <article>
      <h1>"Przed Tuskiem jeszcze jest możliwość startu"</h1>
      <address><time datetime="2019-11-06T08:30:00+00:00">06 Nov 2019, 08:30</time> by <a rel="author">js//now</a></address>
      <slideshow>
        <figure>
          <img src="https://r-scale-20.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/bff75806-b9c1-4a9f-8e9b-84b2e163c79d.png?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/68edd7a4-d828-4a05-be5b-ecb552854d09-480p.mp4"/>
          <figcaption>"Przed Tuskiem jeszcze jest możliwość startu"</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/b43e607d-d82b-4cc9-9282-69dc26a514fa-480p.mp4"/>
          <figcaption>"Meandry decyzji prezydenta są zadziwiające"</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/f4e4f5e4-0ef1-4b68-b192-fac0fa507381-480p.mp4"/>
          <figcaption>Tusk: nie będę kandydował w wyborach prezydenckich</figcaption>
        </figure>
        <figcaption>Marek Borowski w "Rozmowie Piaseckiego"<cite>Foto: tvn24 | Video: tvn24</cite></figcaption>
      </slideshow>
      <h3>Bardzo chętnie widziałbym Donalda Tuska na stanowisku prezydenta, ale w tej kampanii byłby bardzo brutalnie atakowany, przede wszystkim za prawdziwe i wydumane grzechy ośmiu lat jego kadencji - ocenił w "Rozmowie Piaseckiego" w TVN24 senator elekt Koalicji Obywatelskiej Marek Borowski. Skomentował decyzję byłego polskiego premiera o niekandydowaniu w zbliżających się wyborach prezydenckich. Jak przyznał jednak, "przed Tuskiem jeszcze jest możliwość startu".</h3>
      <related>
        <a href="https://www.tvn24.pl/wiadomosci-z-kraju,3/tusk-nie-bede-kandydowal-na-prezydenta,983157.html"/>
      </related>
      <p>Przewodniczący Rady Europejskiej i były premier Polski Donald Tusk ogłosił we wtorek, że nie będzie kandydował w przyszłorocznych wyborach prezydenckich.</p>
      <p>- Uważam, że możemy te wybory wygrać, ale do tego potrzebna jest kandydatura, która nie jest obciążana bagażem trudnych, niepopularnych decyzji, a ja takim bagażem jestem obciążony od czasów, kiedy byłem premierem - powiedział Tusk w oświadczeniu wygłoszonym do dziennikarzy w Brukseli.</p>
      <h3>"Tusk nie może sobie pozwolić na przegraną"</h3>
      <p>Senator Marek Borowski przyznał, że Donald Tusk to "na pewno polityk wagi ciężkiej" i bardzo chętnie widziałby go w fotelu prezydenta. - Ale też, co wszyscy podkreślali, w tej kampanii byłby bardzo brutalnie atakowany, przede wszystkim za prawdziwe i wydumane grzechy ośmiu lat jego kadencji - zaznaczył.</p>
      <p>Na uwagę, że Małgorzata Kidawa-Błońska była rzecznikiem rządu Tuska i w pewnym sensie była też twarzą reform rządu Platformy Obywatelskiej i Polskiego Stronnictwa Ludowego, Borowski stwierdził, że "pewnie najlepszy byłby kandydat niezależny, bezpartyjny", ale jak dodał, "zdaje się, że chętnych do tej roli nie ma, w związku z tym musi być niestety partyjny".</p>
      <p>- W tej sytuacji jednak Małgorzata Kidawa-Błońska nie niesie takiego ciężaru odpowiedzialności za osiem lat jak Donald Tusk - ocenił.</p>
      <p>Jego zdaniem były premier "przeprowadził własne badania opinii publicznej, bardzo gruntowne i uznał, że w drugiej turze byłoby mu ciężko, a przegrać w żadnym razie nie chce".</p>
      <related>
        <a href="https://www.tvn24.pl/wiadomosci-z-kraju,3/mamy-kandydatke-ktora-otrzymala-najwieksze-poparcie-spoleczne-w-kraju,983254.html"/>
      </related>
      <p>- Tusk nie może sobie pozwolić na przegraną z Andrzejem Dudą. Trzeba pamiętać, że on jedne wybory prezydenckie [z Lechem Kaczyńskim w 2005 roku - przyp. red.] przegrał. (...) On racjonalnie stwierdził, że jeśli Duda wygra te wybory, to będzie jego druga kadencja i później koniec. Przed Tuskiem jeszcze jest możliwość startu - ocenił.</p>
      <p>Borowski dodał, że Tusk nie jest w wieku, który uniemożliwia start za pięć lat.</p>
      <h3>Borowski: stawiałbym na Kidawę-Błońską</h3>
      <p>Pytany, czy w tej sytuacji opozycja ma pomysł na kandydata, który pokona Andrzeja Dudę, powiedział, że sądził, że uda się znaleźć kandydata ponad sporami partyjnymi.</p>
      <p>- Miałem różne pomysły, ale z tego co wiem, to chętnych nie ma - przyznał. - W związku z tym wszelkie tego rodzaju marzenia o tym, że jakiś jeździec na białym koniu nowy zaskakujący [będzie - red.], to chyba nie wypalą i trzeba będzie wybierać między tymi, którzy są - dodał.</p>
      <p>Jak powiedział, można zrobić prawybory w Koalicji Obywatelskiej, ale przyznał, że "stawiałby w tej chwili na Małgorzatę Kidawę-Błońską i tyle".</p>
      <p>Borowski pytany, czy widzi potencjał w innych kandydatach, powiedział, że kandydat Polskiego Stronnictwa Ludowego Władysław Kosiniak-Kamysz "gra taką rolę i ona mu pasuje, trzeba powiedzieć, takiego kandydata środka, sympatycznego, który ma niski elektorat negatywny".<br/><br/>- W związku z tym byłby oczywiście, zwłaszcza w swoim przekonaniu, najlepszym kandydatem całej opozycji. Ale w życiu jest tak, że każdy ma swoje cele, które chce osiągnąć i Koalicja Obywatelska, która jest ciągle jednak największym ugrupowaniem opozycyjnym, nie bardzo widzi powód, żeby ni stąd ni zowąd nagle godzić się na jednego kandydata i to akurat na kandydata PSL-u - podkreślił.</p>
      <h3>"Meandry decyzji prezydenta są zadziwiające"</h3>
      <related>
        <a href="https://www.tvn24.pl/wiadomosci-z-kraju,3/macierewicz-marszalkiem-seniorem-sejmu-prezydent-zdecydowal-tez-w-sprawie-senatu,983082.html"/>
      </related>
      <p>Gość "Rozmowy Piaseckiego" skomentował także decyzję prezydenta, że marszałkiem seniorem Sejmu będzie Antoni Macierewicz.</p>
      <p>- Meandry decyzji prezydenta są doprawdy zadziwiające - stwierdził Borowski.</p>
      <p>- Nie wiem, czy to była taka suwerenna decyzja prezydenta Andrzeja Dudy, czy też był telefon [z siedziby PiS przy ulicy Nowogrodzkiej - przyp. red.] - stwierdził. Przypomniał, że rzecznik prezydenta Błażej Spychalski 18 października mówił, że obstawia wyznaczenie przez prezydenta Iwonę Śledzińską-Katarasińską (KO) na marszałka seniora Sejmu.</p>
      <p>- Sądzę, że Andrzej Duda chciał przez chwilę pokazać, że jest prezydentem wszystkich Polaków, ale ilekroć chce to pokazać, to bardzo szybko się okazuje, że mu to nie wychodzi. Jeden telefon z Nowogrodzkiej sprawił, że jakże to tak. I padło na Macierewicza - powiedział.</p>
      <p>Senator zauważył, że prezydent, "kiedy Macierewicz [ówczesny minister obrony narodowej - red.] z nim walczył i odbierał uprawnienia dostępu do tajnych dokumentów generałowi [Jarosławowi - red.] Kraszewskiemu, który był prawą ręką Andrzeja Dudy w sprawach wojskowych, nazwał to ubeckimi metodami".</p>
      <p>- Jak widać, już teraz ubeckie metody nie przeszkadzają - ocenił gość TVN24. - A to, że główny autor kłamstwa smoleńskiego, które podzieliło Polskę na wiele lat, jest marszałkiem seniorem, to jest przykra wiadomość, ale jakoś przebolejemy - podkreślił.</p>
      <p>
        <b>
          <a href="https://www.tvn24.pl/magazyn-tvn24/prezydent-minister-generalowie,132,2381">CZYTAJ WIĘCEJ O KONFLIKCIE PREZYDENTA Z ANTONIM MACIEREWICZEM &gt;&gt;&gt;</a>
        </b>
      </p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/v/2d00f43f07911355d4151f13925ff292/b43e607d-d82b-4cc9-9282-69dc26a514fa/S/009.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>"Meandry decyzji prezydenta są zadziwiające"<cite>Wideo: tvn24</cite></figcaption>
      </figure>
      <h3>Borowski o "niebywałej arogancji" Kaczyńskiego</h3>
      <p>Senator mówił również o decyzji Prawa i Sprawiedliwości, które zgłosiło Krystynę Pawłowicz i Stanisława Piotrowicza jako kandydatów na sędziów Trybunału Konstytucyjnego.</p>
      <p>- Ja mogę to tylko określić jako niebywałą arogancję prezesa [Jarosława Kaczyńskiego - przyp. red.] i takie powiedzenie: no i co mi zrobicie? - powiedział Borowski.</p>
      <p>Pytany, czy to nie jest odpłacanie się najbardziej lojalnym z lojalnych, odparł: - To z pewnością, tylko Kaczyński przecież zdaje sobie sprawę z tego, jaki jest odbiór publiczny tego rodzaju decyzji, ale mimo to [ją - przyp. red.] podejmuje".</p>
      <p>- Mógłby znaleźć inne możliwości wynagrodzenia, ale akurat Trybunał Konstytucyjny? - pytał gość "Rozmowy Piaseckiego". - Poza tym to pokazuje, jaki jest stosunek Kaczyńskiego do Trybunału Konstytucyjnego. On zawsze uważał, że to jest sędziokracja. I w zawiązku z tym, w tej chwili to jest dla niego bez znaczenia, kto będzie w tym trybunale, co będzie robił - skomentował.</p>
    </article>
  </body>
</html>