<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/06/kiteritette-a-lapjait-parkolasugyben-karacsony-gergely"/>
    <meta property="og:site_name" content="infostart"/>
    <meta property="article:published_time" content="2019-11-06T08:11:00+00:00"/>
    <meta property="og:title" content="Kiterítette a lapjait parkolásügyben Karácsony Gergely"/>
    <meta property="og:description" content="Egységes szemléletű budapesti rendszer kialakítására törekszik a főpolgármester. Karácsony Gergely az InfoRádió Aréna című műsorában számos tervéről beszélt, és arról is, mi történt a Tarlós István emelt összegű végkielégítéséről szóló közgyűlési szavazáskor."/>
  </head>
  <body>
    <article>
      <h1>Kiterítette a lapjait parkolásügyben Karácsony Gergely</h1>
      <address><time datetime="2019-11-06T08:11:00+00:00">06 Nov 2019, 08:11</time> by <a rel="author">Infostart / InfoRádió</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/05/karacsony-gergely-zsakmanyt-ne-akarjon-senki"/>
      </related>
      <h3>Egységes szemléletű budapesti rendszer kialakítására törekszik a főpolgármester. Karácsony Gergely az InfoRádió Aréna című műsorában számos tervéről beszélt, és arról is, mi történt a Tarlós István emelt összegű végkielégítéséről szóló közgyűlési szavazáskor.</h3>
      <p>Az új ciklusban megalakult Fővárosi Közgyűlés első ülésének estéjén Karácsony Gergely főpolgármester az InfoRádió Aréna című műsorának vendége volt. Korábbi zuglói polgármesteri tapasztalatairól beszélve elmondta:</p>
      <p>"Ne keverjünk össze két elemet a fővárosi parkolási rendszer kapcsán: az egyik a</p>
      <p>
        <mark>korrupciós kockázat, ami körüllengi ezt az egész rendszert,</mark>
      </p>
      <p>erről hosszan tudnék mesélni. A másik azonban az, hogy az elmúlt években a kerületek beruházásai révén valósult meg a fizetős övezetek kijelölése, és vannak olyan kerületek, amelyek milliárdos nyereséget könyvelnek el a parkolási rendszer üzemeltetésével, azért, mert jól csinálják.</p>
      <p>Márpedig ezek a kerületek "nem fognak felállva tapsolni", ha a főváros bejelentkezik, hogy szeretné tőlük átvenni a fizetős parkolás működtetését.</p>
      <p>"Ezért én azt gondolom, ebben úgy kell eljárnunk, hogy egy egységes szemléletű rendszert alakítsunk ki. Nézzük meg, hogy a fővárosi parkolási rendeletet hol tudjuk úgy módosítani, hogy kisebbek legyenek a terhek. Én az egységes parkolást úgy tudom elképzelni, hogy</p>
      <p>
        <mark>megmarad a kerületi üzemeltetés,</mark>
      </p>
      <p>de egységes elvek szerint, a korrupciós kockázat csökkentésével és a hatékonyság növelésével."</p>
      <p>Leszögezte, a fizetős parkolás egy közlekedésszervezési eszköz is, így az övezetek kijelölése kapcsán is egy egységes koncepció érvényesülhetne, ahogy a P+R parkolók építése és a tömegközlekedés kapacitásbővítése kapcsán is.</p>
      <p>Fontos eleme a fizetős parkolásnak, hogy az bevételhez juttatja a várost, ugyanakkor a kerületi polgármesterek általában ehhez az eszközhöz folyamodnak, amikor a szomszédos városrészben bevezetett intézkedés miatt az ő kerületükben gyűlnek fel az ingyen parkolni kívánó autósok járművei.</p>
      <p>"Természetesen ez történik Budapesten. A fizetős parkolás a helyben lakók számára, bármilyen furcsa, egy népszerű, fontos intézkedés. Az a kérdés, hogy mit tudunk tenni annak érdekében, hogy ez a pénz oda érkezzen, ahová kell, és a közt gyarapítsa. Ebben az ügyben lesz tennivalónk. Másrészt a fizetős parkolás egy olyan lehetőség, amely a helyben lakók számára biztosítja, hogy a közterületi parkolást azok vegyék igénybe, akik ott laknak. Ezt az elvet érvényesítenünk kell.</p>
      <blockquote>Akkor tudok engedni a kerületi igénynek, hogy bővítsük az övezeteket, ha sokkal költséghatékonyabb rendszer alakul ki."</blockquote>
      <p>Ebben a fővárosnak elsősorban szabályozó funkciója lehet, Karácsony Gergely pedig erre a feladatra készül - jelentette ki az InfoRádió Aréna című műsorában.</p>
      <p>Beszélt még arról is, hogy Tarlós István emelt összegű végkielégítése kapcsán az ellenzék "lelkiismereti okokból" szavazott szét, a fideszes voksokkal sikerült elérni, hogy a távozó főpolgármester megkapja a tervezett járandóságot. Felsorolta még a szakterületeket is, amiket a 4+1 főpolgármester-helyettes kap, és azt is elmondta, miért ennyien és miért ők (Gy. Németh Erzsébet, Tüttő Kata, Dorosz Dávid, Kerpel-Fronius Gábor, Kiss Ambrus) lesznek azok.</p>
      <p>Mint a 24.hu kedden részletesen megírta, a korábbi balliberális kormányok alatti ismert nevek jelentek meg a fővárosi tulajdonú cégek és közgyűlési bizottságok vezető testületeiben, erről korábban <a href="https://infostart.hu/belfold/2019/11/05/karacsony-gergely-zsakmanyt-ne-akarjon-senki">ITT írtunk</a>.</p>
      <p>
        <i>
          <b>A Karácsony Gergellyel készült teljes beszélgetést alább megtekintheti, meghallgathatja.</b>
        </i>
      </p>
      <figure>
        <iframe src="https://www.youtube.com/embed/tVTh0hSQ9GA" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/ccv-chgDHKU" width="560" height="315" data-service="Youtube" scrolling="no"/>
      </figure>
      <p>
        <i>Nyitókép: MTI/Balogh Zoltán</i>
      </p>
      <p>
        <b>Kapcsolódó hang</b>
      </p>
      <p>Karácsony Gergely - Aréna, 1. rész</p>
      <figure>
        <audio src="https://infostart.hu/audio/00004/00004ec0b.mp3"/>
      </figure>
      <p> </p>
      <p>Karácsony Gergely - Aréna, 2. rész</p>
      <figure>
        <audio src="https://infostart.hu/audio/00004/00004ec2b.mp3"/>
      </figure>
      <p> </p>
    </article>
  </body>
</html>