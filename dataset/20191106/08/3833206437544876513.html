<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Tozi-kmet-upravlyava-veche-43-godini-911513"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-06T08:23:00+00:00"/>
    <meta property="og:title" content="Този кмет управлява вече 43 години!"/>
    <meta property="og:description" content="На фона на намерението на премиера Борисов да ограничи до 3 мандатите на кметовете на партията, кмет..."/>
  </head>
  <body>
    <article>
      <h1>Този кмет управлява вече 43 години!</h1>
      <address>
        <time datetime="2019-11-06T08:23:00+00:00">06 Nov 2019, 08:23</time>
      </address>
      <p>На фона на намерението на премиера Борисов да ограничи до 3 мандатите на кметовете на партията, кметът на село Брягово, община Хасково, се очертава като най-дълго задържалия се на поста си селски управник у нас.</p>
      <p>На изборите за местна власт миналата неделя Делчо Митев спечели рекордния 14-ти пореден мандат. От 13 декември 1976 година, когато за пръв път встъпва в длъжност, той не е имал никакъв друг ангажимент през трудовия си път, освен да е кмет на село Брягово.</p>
      <p>На последния вот той се кандидатира въпреки 68-те си години и пенсионната възраст. "За пръв път печеля след балотаж, досега не ми се бе случвало да стана кмет след втори тур", посочи Митев.</p>
      <p>"На първия тур победата ми уж изглеждаше сигурна, но от подвижна секция дойдоха няколко гласа и така резултатът ми стана точно 50 процента, един глас не ми стигна. Трябваше да се мобилизирам и стегна сериозно. Признавам си, много ме заболя", споделя Митев, а административният съд в Хасково отказва да разглежда жалбата по допълнително вписания вот.</p>
      <p>На втория тур обаче Митев изпреварва съперника си Марко Марков със 147 на 130 гласа. Идния петък на първата сесия на новия Общински съвет в Хасково той трябва да получи удостоверението за избора си и да се закълне.</p>
      <p>Управникът сяда в кметския стол веднага след като завършва висше образование по специалност "Икономика". Тогава през 1976 година длъжността се нарича "Председател на селския общински съвет". По онова време основаното през 1813 г. село край международния път Е-80 е смятано за богато. Жителите му масово практикуват отглеждането на копринени буби, от които докарват много добри странични доходи.</p>
      <p>В трудовата си книжка до 1989 година Делчо Митев записва 5 мандата. Тогава тяхната продължителност е две години и половина. След това до първите демократични избори е временен кмет. Митев е и една от знаковите фигури на местната организация на БСП, винаги е бил с мандат на социалистите.</p>
      <p>Невинаги обаче кметуването му е било безпроблемно. На вота през 2003 година той губи с няколко гласа и остава втори. Установени са обаче множество нарушения и изборът е касиран в съда. С президентски указ са насрочени нови избори същата година. На "поправителния" вот Митев си връща обратно кметството.</p>
      <p>Една от най-тежките години за селския първенец е 2000-та, когато в Хасковска област бушуват опустошителни летни пожари. Тогава раздухваната от суховей стихия влиза в селото и опожарява и унищожава 6 къщи и десетки селскостопански постройки, разказва БТА.</p>
      <p>"Най-значимото нещо, което съм постигнал през всичките тези години, е построяването на железобетонния мост над река Улу дере през 1981 година", връща се назад във времето Митев. Дотогава инженерното съоръжение над реката е дървено, а при пролетното снеготопене потокът го залива и откъсва селото от света, тъй като мостът е единствения път до населеното място.</p>
      <p>"Изминалият ми вече мандат също бе белязан от много свършена работа", оценява кметът. Трикилометровият път до селото е рехабилитиран с отпуснати 300 000 лева, още 30 000 лева са вложени в ремонти и асфалтиране на улиците в селото.</p>
      <p>"За следващите четири години основна задача ще бъде изграждането на локална пречиствателна станция за питейната вода от зоната, която снабдява и още много села околовръст, които са в обхвата на общо 3 общини", подчертава Митев. По думите му сега наднорменото съдържание на манган е високо, а често течността е оцветена от механични замърсители.</p>
      <p>От 2003 година Митев е и несменяем председател на Националното сдружение на кметствата в България. В организацията членуват 460 кметове на населени места. Сега след тези избори предстои общо събрание на сдружението. "На него ще изберем нови управителни и контролни органи", уточни Митев.</p>
      <p>Той разказва, че от години са амбициите на селските кметове за извоюването на по-големи правомощия и самостоятелност - във финансирането, при изграждането на инфраструктура, при разпределението на средствата по ОП "Региони в растеж". "Някои искания са извоювани, за други борбата продължава", обобщава Митев.</p>
      <p>Скоро например трябва да се състои и вече уговорена среща на селските кметове с дирекцията на националната полиция, на която за пореден път ще бъдат поставени проблеми на битовата престъпност и охраната на населените места.</p>
    </article>
  </body>
</html>