<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/bulent-arinc-new-york-timesa-kose-yazari-mi-oldu/926348"/>
    <meta property="og:site_name" content="medya faresi"/>
    <meta property="article:published_time" content="2019-11-06T08:07:00+00:00"/>
    <meta property="og:title" content="Bülent Arınç New York Times’a köşe yazarı mı oldu?"/>
    <meta property="og:description" content="TürkiyeGündemi yazarı Enis Ersoy KHK facia diyen Bülent Arınç’ın siyaseti karıştıran çıkışını ve zamanlamasını masaya yatırdı."/>
  </head>
  <body>
    <article>
      <h1>Bülent Arınç New York Times’a köşe yazarı mı oldu?</h1>
      <h2>TürkiyeGündemi yazarı Enis Ersoy KHK facia diyen Bülent Arınç’ın siyaseti karıştıran çıkışını ve zamanlamasını masaya yatırdı.</h2>
      <address>
        <time datetime="2019-11-06T08:07:00+00:00">06 Nov 2019, 08:07</time>
      </address>
      <p>İşte Enis Ersoy’un o yazısı:</p>
      <p>Bülent Arınç yine konuştu, yine ortalık karıştı. Ama bu kez sözcü İbrahim Kalın’ın, “kendi görüşleridir” beyanı yetmedi, Erdoğan da mecburen girdi konuya. Cumhurbaşkanı, “KHK faciadır” sözünü esefle kınadığını söyledi.</p>
      <p>Arınç, bir önceki konuşmasında; HDP’li belediyelere kayyum atanmasını eleştirip, Ahmet Türk’e sahip çıktığında da Kalın yine, Cumhurbaşkanlığı Yüksek İstişare Kurulu üyesinin ‘kendi’ görüşlerini dile getirdiğini söylemişti.<br/><br/>İyi de, Bülent Arınç New Yok Times’ın köşe yazarı mı, ha bire kendi görüşlerini dile getirsin, dursun? Bu devlet; o maaşı, o makam aracını, Saray’daki odayı, görüşlerini Yüksek İstişare Kurulunda, Cumhurbaşkanı ile paylaşsın diye vermiyor mu? Bu ciddiyetsizliğe niye göz yumuluyor?</p>
      <p>Bülent Arınç’ın son çıkışı, KHK ile kamudan ihraç edilenler üzerine oldu. Danıştay üyesinin benzin pompacılığı; daire başkanının evinde temizlikçilik yaptığını, vicdanının buna dayanamadığını söyledi.</p>
      <p>Erdoğan, kameralar önündeki eleştirisini Arınç’ın “KHK faciadır” sözleri ile sınırlı tutarken, Devlet Bahçeli, lafı eğip bükmeden eski meclis başkanını Fetö’yü aklamaya çalışmakla suçladı.<br/><br/>Arınç üzerinden, Fetö’nün siyasi ayağı tartışmaları kızışırken, bir de üstüne Ahmet Altan ve Nazlı Ilıcak’ın tahliyeleri gelmez mi?</p>
      <p>Basın pause düğmesine!</p>
      <p>Biraz geriye dönelim, kayyum tartışmalarında Arınç, kendisini eleştiren AKP Grup Başkan Vekili Bülent Turan’a “boyundan büyük işlere karışma, bilmediğin şeyler var” demişti.</p>
      <p>Niyeyse, Arınç ne zaman konuşsa, başka kimselerin bilmediği bir şeylerden bahsettiği hissi uyanıyor benim içimde. Galiba en iyisi olaylara karışmamak.</p>
      <p>Haa, bu arada, o gün “boyundan büyük işlere karışma” diye fırça yiyen Bülent Turan, Altan-Ilıcak tahliyelerine de sert tepki gösterdi. Sakın yine boyunu aşıyor olmasın? Ya da Arınç, bizlerin boy sınırını aşan konularla ilgili yeni bir şeyler anlatıyor olabilir mi?</p>
      <p>enisersoy35/twitter</p>
      <p>
        <a href="http://www.turkiyegundemi.com/kose-yazisi/arinc-niye-yine-boy-gosterdi/59901">Enis Ersoy’un yazıları için tıklayın</a>
      </p>
    </article>
  </body>
</html>