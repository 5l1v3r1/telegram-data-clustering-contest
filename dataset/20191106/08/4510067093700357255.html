<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-5/generatia-tech-peste-400-de-tineri-bihoreni-vor-invata-cum-sa-digitalizeze-institutiile-publice-si-companiile-152592.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-06T08:35:00+00:00"/>
    <meta property="og:title" content="Generaţia Tech: Peste 400 de tineri bihoreni vor învăţa cum să digitalizeze instituţiile publice şi companiile (FOTO)"/>
    <meta property="og:description" content="Au crescut cu tot felul de gadget-uri în mâini, dar acum trebuie să înveţe să le folosească nu doar pentru joacă, ci şi pentru muncă. Peste 400 de tineri bihoreni cu vârste între 15 şi 25 de ani, vor învăţa, timp de un an, cum să facă programare informatică şi dexteritate digitală, într-un program adus la Oradea de Digital Nation, o comunitate de specialişti în IT care a obţinut o finanţare de jumătate de milion de dolari de la Google."/>
  </head>
  <body>
    <article>
      <h1>Generaţia Tech: Peste 400 de tineri bihoreni vor învăţa cum să digitalizeze instituţiile publice şi companiile (FOTO)</h1>
      <address><time datetime="2019-11-06T08:35:00+00:00">06 Nov 2019, 08:35</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/generatia-tech-oradea-bihoreanul-05112019.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/generatia-tech-oradea-bihoreanul-05112019-4.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/generatia-tech-oradea-bihoreanul-05112019-5.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/generatia-tech-oradea-bihoreanul-05112019-6.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/generatia-tech-oradea-bihoreanul-05112019-7.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/generatia-tech-oradea-bihoreanul-05112019-8.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/generatia-tech-oradea-bihoreanul-05112019-9.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/generatia-tech-oradea-bihoreanul-05112019-18.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/generatia-tech-oradea-bihoreanul-05112019-10.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/generatia-tech-oradea-bihoreanul-05112019-11.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/generatia-tech-oradea-bihoreanul-05112019-12.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/generatia-tech-oradea-bihoreanul-05112019-13.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/generatia-tech-oradea-bihoreanul-05112019-15.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/generatia-tech-oradea-bihoreanul-05112019-16.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/generatia-tech-oradea-bihoreanul-05112019-17.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/generatia-tech-oradea-bihoreanul-05112019-20.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/generatia-tech-oradea-bihoreanul-05112019-19.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/generatia-tech-oradea-bihoreanul-05112019-1.jpg"/>
        </figure>
      </slideshow>
      <p>
        <b>Au crescut cu tot felul de gadget-uri în mâini, dar acum trebuie să înveţe să le folosească nu doar pentru joacă, ci şi pentru muncă.</b>
      </p>
      <p>Peste 400 de tineri bihoreni cu vârste între 15 şi 25 de ani vor învăţa cum să facă programare informatică şi dexteritate digitală, în programul Generaţia Tech, adus la Oradea de Digital Nation, o comunitate de IT-işti a cărei menire este să pregătească viitorii specialişti în acest domeniu.</p>
      <figure>
        <img src="https://www.ebihoreanul.ro/user_files/generatia-tech-oradea-bihoreanul-05112019-2.JPG"/>
      </figure>
      <p>Programul a fost lansat oficial marţi, în prezenţa a zeci dintre viitorii cursanţi. „Peste 400 de tineri încep un parcurs de mentorat pe programare şi competenţe digitale. Asta înseamnă că împreună cu o echipă de specialişti vor învăţa să programeze, să umble cu arhive digitale, cu calendare, cu e-mail-uri, în context profesional, şi se vor pregăti pentru a se angaja în domeniul digitalizării, nu neapărat în IT, pentru că putem vorbi de digitalizare în sectoare de producţie, în servicii. Digitalul face parte acum din toate industriile”, a explicat Paul Apostol <i>(foto)</i>, fondator Digital Nation.</p>
      <p>Cursurile se vor întinde pe o perioadă de 12 luni şi sunt gratuite. În cele două luni de înscrieri, au aplicat în program aproape 460 de tineri din Bihor şi toţi vor începe cursurile. „Câţi vor termina depinde de interesul lor”, a spus Apostol.</p>
      <p>
        <b>Muncă de echipă</b>
      </p>
      <p>80% din cursurile Generaţiei Tech se vor ţine online, iar apoi tinerii vor lucra cu instituţii publice sau companii locale. Concret, ei vor trebui să dezvolte produse digitale cerute de aceşti beneficiari, urmând să aibă ocazia, astfel, nu doar să lucreze în echipe, ci să vadă, concret, ce înseamnă să creezi o aplicaţie sau un program pentru un client, care are necesităţi sau pretenţii specifice.</p>
      <p>Viceprimarul Florin Birta, prezent şi el la eveniment, i-a încurajat pe tineri, spunându-le totodată că Primăria Oradea a înţeles importanţa digitalizării şi este dispusă să investească în acest sector. De altfel, edilul a reamintit că municipalitatea a lansat un program, „Realizează-te în Oradea”, prin care oferă burse şi bani elevilor şi studenţilor care aleg o facultate din domeniul IT.</p>
      <p>
        <b>Din Marghita, şef la Google!</b>
      </p>
      <p>Tinerii orădeni au aflat cât de importante sunt cursurile Generaţiei Tech şi de la Dan Oros, director de marketing la Google România, care nu a participat fizic la evenimentul de marţi, ci a „intervenit” printr-un apel video. În acest an, Google a finanţat Digital Nation cu 500.000 dolari, tocmai pentru a susţine programul Generaţia Tech.</p>
      <p>Născut şi crescut în Marghita, acesta i-a îndemnat pe cursanţi să se ţină de treabă, spunându-le că el însuşi este o dovadă că munca şi ambiţia sunt cu folos. „E una din ambiţiile mele personale să ajut cât pot să dezvoltăm ecosisteme de tech în oraşele din România, nu doar în cele mari. Fiind şi eu dintr-un oraş mai mic, înţeleg cât de important este accesul la genul acesta de resurse şi de educaţie şi cât de mult pot să facă diferenţa aceste oportunităţi pentru dezvoltarea locală”, a spus Dan.</p>
      <figure>
        <img src="https://www.ebihoreanul.ro/user_files/generatia-tech-oradea-bihoreanul-05112019-17.JPG"/>
      </figure>
      <p>Pe lângă Oradea, programul se mai derulează în Alba Iulia şi Piatra Neamţ, iar în total adună circa o mie de cursanţi. Mentorii tinerilor sunt programatori cu experienţă din Bucureşti, Timişoara şi Cluj.</p>
      <p>
        <b>Va urma</b>
      </p>
      <p>La începutul anului viitor, Digital Nation va mai lansa un curs în Oradea, de marketing digital.</p>
      <p>„Ne dorim să aplicăm un marketing modern în industriile pe care le avem în Bihor, să reuşească să ajungă la potenţiali clienţi prin social media, mijloace moderne. O echipă de tineri poate să acopere asta perfect”, a precizat Paul Apostol.</p>
      <p>Deocamdată, Digital Nation caută mentorii pentru acest curs, aşa că încă nu se ştie când se va da startul înscrierilor, nici care vor fi condiţiile. Este posibil însă ca limita de vârstă să fie modificată, astfel încât să aibă acces la cursuri şi cei care au mai mult de 25 de ani.</p>
      <p>Totodată, Digital Nation îşi amenajează un hub în Oradea, unde reprezentanţii companiilor locale vor avea ocazia să-i cunoască pe cursanţii programului Generaţia Tech.</p>
    </article>
  </body>
</html>