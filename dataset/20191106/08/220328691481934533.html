<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-zdraveopazvane/gavra-s-onkobolen-lekar-v-meditsinskiya-universitet-405998.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-06T08:18:22+00:00"/>
    <meta property="og:title" content="Гавра с онкоболен лекар в Медицинския университет"/>
    <meta property="og:description" content="Той не е одобрен в конкурс за асистенти с мотив, че в момента е пациент, а не лекар"/>
  </head>
  <body>
    <article>
      <h1>Гавра с онкоболен лекар в Медицинския университет</h1>
      <address><time datetime="2019-11-06T08:18:22+00:00">06 Nov 2019, 08:18</time> by <a rel="author">Редактори, сн. Фейсбук</a></address>
      <p>Млад онкоболен лекар получи отказ да стане асистент в Медицинския университет в София. За случая разказа самият той в социалните мрежи. Завършилият медицина Радислав Наков в момента се лекува от клетъчен лимфом, предаде Нова телевизия.</p>
      <p>По думите му обаче не е одобрен в конкурс за асистенти на Катедрата по гастроентерология именно с мотив, че в момента е пациент, а не лекар.</p>
      <p>Конкурсът за асистенти в Катедрата по гастроентерология се е провел на 31-ви октомври. В него са участвали трима лекари за три места. Единият от тях е онкоболният Радислав Наков, който дори отлага курса си по химиотерапия с една седмица, за да може да се подготви за препитването. Явява се на писмената част, но не е допуснат до устния изпит.</p>
      <p>Мъжът твърди, че никой от комисията не е поискал да му обясни каква оценка е получил и какви са причините да не премине в следващия етап от конкурса.</p>
      <p>През юни Наков се превръща от лекар в пациент. Диагнозата му е клетъчен лимфом - едно от най-тежките онкологични заболявания. Започва спешна химиотерапия. В почивката между курсовете на лечение младият лекар кандидатства за преподавател в Медицинския университет.</p>
      <p>„Това е една моя мечта, защото аз освен като лекар, лекуващ пациенти, се развивам и като научен работник в сферата на гастроентерология. Имам редица публикации, научни проекти европейски участия в конгреси”, каза той.</p>
      <p>Наков твърди, че желанието му да е асистент не се е приело добре от ръководителите му. „Когато разбраха, че съм кандидатствал, те почнаха да говорят за мен като за нещо лошо. Как може човек с лимфом да иска да преподава, да иска да работи, да иска да се развива? Мястото на болните с лимфом не било в клиниката като лекари, а като пациенти”, коментира още той.</p>
      <p>На изпита Наков пише по тема, която му е добре позната, тъй като участва в работната група, създала ръководството за това заболяване.</p>
      <p>„Само 20 гастроентеролози от цяла Европа са одобрени да пишат това ръководство. Излиза, че аз съм одобрен на европейско ниво като достатъчно компетентен по тази тема, но за нашата катедра все едно оценката ми е недостатъчна”, обясни той.</p>
      <p>Ръководителят на Катедрата по гастроентерология към Медицинския университет проф. Борислав Владимиров твърди, че представянето на Наков на писмения изпит не било убедително и това е единствената причина да не бъде допуснат по-напред в конкурса.</p>
      <p>„Знаем, че има здравословен проблем, но това не променя нашето отношение. Той и още един от кандидатите, който е докторант при нас, не показаха успех, с който да ги допуснем до устния изпит. Конкурсът е приключил. Законът е един за всички. Нека заповяда, ние нямаме нищо против”, заяви Владимиров.</p>
      <p>„На мен ясно ми беше казано, че е по-добре в момента да си гледам здравето и да не се занимавам с такива неща като конкурси. Това отношение ни показва, че ние сме погребани от някои наши колеги преди изобщо да се е случило нещо страшно с нас”, каза Радислав Наков.</p>
      <p>Оттук-нататък Наков ще търси правата си в съда.</p>
      <p>От ръководството на Медицинския университет вече са поискали писмено обяснение за случая от членовете комисията, провела конкурса.</p>
    </article>
  </body>
</html>