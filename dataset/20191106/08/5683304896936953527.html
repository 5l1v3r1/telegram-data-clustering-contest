<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/06/pakistan-fearful-of-strategic-encirclement-by-india-us-congressional-report-on-afghanistan.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-06T08:09:00+00:00"/>
    <meta property="og:title" content="ഇന്ത്യയുടെ തന്ത്രപ്രധാനമായ വലയം ചെയ്യല്‍ പാക്കിസ്ഥാന്‍ ഭയക്കുന്നു: യുഎസ് റിപ്പോര്‍ട്ട്"/>
    <meta property="og:description" content="വാഷിങ്ടന്‍∙ ഇന്ത്യ നടത്തുന്ന തന്ത്രപ്രധാനമായ വലയം ചെയ്യലിനെ പാക്കിസ്ഥാന്‍ ഭയപ്പെടുന്നുവെന്ന് അമേരിക്കന്‍ കോണ്‍ഗ്രസ് റിപ്പോര്‍ട്ട്. അഫ്ഗാനിസ്ഥാനിലെ.Pakistan | Afgan Taliban | Malayalam News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ഇന്ത്യയുടെ തന്ത്രപ്രധാനമായ വലയം ചെയ്യല്‍ പാക്കിസ്ഥാന്‍ ഭയക്കുന്നു: യുഎസ് റിപ്പോര്‍ട്ട്</h1>
      <address><time datetime="2019-11-06T08:09:00+00:00">06 Nov 2019, 08:09</time> by <a rel="author">മനോരമ ലേഖകൻ</a></address>
      <p>വാഷിങ്ടന്‍∙ ഇന്ത്യ നടത്തുന്ന തന്ത്രപ്രധാനമായ വലയം ചെയ്യലിനെ പാക്കിസ്ഥാന്‍ ഭയപ്പെടുന്നുവെന്ന് അമേരിക്കന്‍ കോണ്‍ഗ്രസ് റിപ്പോര്‍ട്ട്. അഫ്ഗാനിസ്ഥാനിലെ സ്ഥിതിഗതികള്‍ സംബന്ധിച്ചു കോണ്‍ഗ്രസഷണല്‍ റിസര്‍ച്ച് സര്‍വീസ് (സിആര്‍എസ്) സമര്‍പ്പിച്ച റിപ്പോര്‍ട്ടിലാണു ഇന്ത്യന്‍ നീക്കങ്ങളില്‍ പാക്കിസ്ഥാനുള്ള ആശങ്ക വ്യക്തമാക്കിയിരിക്കുന്നത്.</p>
      <p>ഇന്ത്യ വിരുദ്ധ നീക്കങ്ങള്‍ക്ക് ഏറ്റവും വിശ്വസിക്കാവുന്ന സുഹൃത്തായി പാക്കിസ്ഥാന്‍ കരുതുന്നത് അഫ്ഗാന്‍ താലിബാനെയാണ്. എന്നാല്‍ അഫ്ഗാനില്‍ ഇന്ത്യ നയതന്ത്ര, വാണിജ്യ സാന്നിധ്യം ശക്തമാക്കുന്നതും അതിന് അമേരിക്ക നല്‍കുന്ന പിന്തുണയും പാക്കിസ്ഥാനെ അലോസരപ്പെടുത്തുന്നുണ്ട്.</p>
      <p>വര്‍ഷങ്ങളായി അഫ്ഗാനിസ്ഥാനില്‍ പാക്കിസ്ഥാന്‍ നെഗറ്റീവ് ഇടപെടലാണു നടത്തുന്നതെന്നും കാബൂളില്‍ ദുര്‍ബലമായ സര്‍ക്കാരാണ് പാക്കിസ്ഥാന്‍ എപ്പോഴും ഇഷ്ടപ്പെടുന്നതെന്നും റിപ്പോര്‍ട്ടില്‍ കുറ്റപ്പെടുത്തുന്നു. ഹഖാനി ഗ്രൂപ്പ് ഉള്‍പ്പെടെ അഫ്ഗാനിലെ തീവ്രവാദ ഗ്രൂപ്പുകളുമായി പാക്ക് രഹസ്യാന്വേഷണ ഏജന്‍സികള്‍ അടുത്ത ബന്ധമാണു സൂക്ഷിക്കുന്നത്.</p>
      <p>പാക്കിസ്ഥാന്റെ പ്രത്യക്ഷമോ പരോക്ഷമോ ആയ പിന്തുണയോടെയാണ് തീവ്രവാദ ഗ്രൂപ്പുകള്‍ പ്രവര്‍ത്തിക്കുന്നതെന്നാണ് അമേരിക്കന്‍ സൈനിക കമാന്‍ഡര്‍മാര്‍ വ്യക്തമാക്കിയിരിക്കുന്നത്. അതുകൊണ്ടു തന്നെ ദുര്‍ബലമായ ഒരു സര്‍ക്കാരാണ് അഫ്ഗാനില്‍ പാക്കിസ്ഥാന്‍ ആഗ്രഹിക്കുന്നതെന്നും സിആര്‍എസ് റിപ്പോര്‍ട്ട് ചൂണ്ടിക്കാട്ടുന്നു.</p>
      <p>English Summary: Pak "Fearful Of Strategic Encirclement By India": US Congressional Report</p>
    </article>
  </body>
</html>