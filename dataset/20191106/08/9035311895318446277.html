<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/06/putin-wikikedianin-yerine-guvenilir-rus-versiyonunun-kurulmasini-istedi"/>
    <meta property="og:site_name" content="euronews"/>
    <meta property="article:published_time" content="2019-11-06T08:45:18+00:00"/>
    <meta property="og:title" content="Putin, Wikipedia’nın ‘güvenilir’ Rus versiyonunun kurulmasını istedi"/>
    <meta property="og:description" content="Rusya'nın siber tehlikelerden korunmak için planladığı tartışmalı ‘bağımsız internet’ ağına yönelik yasa geçtiğimiz hafta yürürlüğe girerken Rusya Devlet Başkanı Vladimir Putin bu kez de internet ansiklopedisi Wikipedia’nın yerine ‘güvenilir’ bilgiler içeren Rus versiyonunun kurulmasını istedi."/>
  </head>
  <body>
    <article>
      <h1>Putin, Wikipedia’nın ‘güvenilir’ Rus versiyonunun kurulmasını istedi</h1>
      <address><time datetime="2019-11-06T08:45:18+00:00">06 Nov 2019, 08:45</time> by <a rel="author">Euronews </a></address>
      <p>Rusya'nın siber tehlikelerden korunmak için planladığı tartışmalı ‘bağımsız internet’ ağına yönelik yasa geçtiğimiz hafta yürürlüğe girerken Rusya Devlet Başkanı Vladimir Putin bu kez de internet ansiklopedisi Wikipedia’nın yerine ‘güvenilir’ bilgiler içeren Rus versiyonunun kurulmasını istedi.</p>
      <p>Rus haber ajansı RIA Novosti’nin haberine göre Wikipedia yerine Rus bir internet ansiklopedisinin kurulmasını öneren Putin, “Onun (Wikipedia) yerine elektronik formatta yeni bir büyük Rus ansiklopedisi getirmek daha iyi olur.” dedi. Rusya Devlet Başkanı bu yeni Rus versiyonunun “iyi bir modern formatta güvenilir bilgiler” içereceğini kaydetti.</p>
      <p>Putin bu öneriyi Kremlin’de gerçekleşen Rus Dili Konseyi’nde yaptı. Rus Ansiklopedisi’ni basan yayınevi elektronik formatı kurmak için finanse edilecek.</p>
      <p>Wikipedia, Türkiye'de yasaklı siteler arasında yer alıyor.</p>
      <figure>
        <img src="https://static.euronews.com/articles/stories/04/28/16/30/404x464_cmsv2_1ac9f3e1-ab45-5203-b97f-5379e38f3fa0-4281630.jpg"/>
        <figcaption>Wikipedia</figcaption>
      </figure>
      <h3>Yeni internet yasasına sansür eleştirileri</h3>
      <p>Rusya'da geçen hafta yürürlüğe giren tartışmalı "bağımsız internet" yasası ile kullanıcı bilgileri detaylı şekilde kayıt altına alınacak. Yasanın ülkedeki sansürü daha da sertleştireceğinden endişeleniliyor.</p>
      <p>Rusya’nın, siber tehlikeler karşısında oluşabilecek riskleri bertaraf etmek için kendi bağımsız internet ağını (Runet) oluşturmasını öngören karar yasalaştı. Yasaya göre, siber tehlikelere karşı koymak için internet operatör ağlarında trafik filtreleme sistemleri kurulacak.</p>
      <ul>
        <li>
          <b>
            <a href="https://tr.euronews.com/2019/11/02/rusya-da-tartismali-bagimsiz-internet-yasasi-yururluge-girdi-sansur-elestirileri-var">Rusya'da tartışmalı "bağımsız internet" yasası yürürlüğe girdi; sansür eleştirileri var</a>
          </b>
        </li>
        <li>
          <b>
            <a href="https://tr.euronews.com/2019/03/10/rusya-da-binlerce-kisi-internete-uygulanan-kisitlamalari-protesto-etti">Rusya'da binlerce kişi internete uygulanan kısıtlamaları protesto etti</a>
          </b>
        </li>
      </ul>
    </article>
  </body>
</html>