<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-teenagers-are-becoming-angry-due-to-not-talking-to-parents-2834729.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T08:54:03+00:00"/>
    <meta property="og:title" content="खुलासा : मोबाइल पर पाबंदी और माता-पिता से बात न होने से गुस्सैल बन रहे किशोर"/>
    <meta property="og:description" content="माता-पिता से बातचीत नहीं होने, मोबाइल पर पाबंदियां लगाने और संतुलित आहार नहीं मिलना किशोरों को गुस्सैल बना रहा है। वहीं, कुछ बच्चे अपनी भावनाओं को अभिभावकों से सामने सही तरीके से व्यक्त भी नहीं कर..."/>
  </head>
  <body>
    <article>
      <h1>खुलासा : मोबाइल पर पाबंदी और माता-पिता से बात न होने से गुस्सैल बन रहे किशोर</h1>
      <address><time datetime="2019-11-06T08:54:03+00:00">06 Nov 2019, 08:54</time> by <a rel="author">फरीदाबाद। वरिष्ठ संवाददाता</a></address>
      <p>माता-पिता से बातचीत नहीं होने, मोबाइल पर पाबंदियां लगाने और संतुलित आहार नहीं मिलना किशोरों को गुस्सैल बना रहा है। वहीं, कुछ बच्चे अपनी भावनाओं को अभिभावकों से सामने सही तरीके से व्यक्त भी नहीं कर पाते हैं। इससे उनमें गुस्सा पनप रहा है। इसका खुलासा राष्ट्रीय स्वास्थ्य मिशन (एनआरएचएम) के तहत चलाए जा रहे मेंटल हेल्थ काउंसलिंग अभियान के दौरान हुआ है।</p>
      <p>स्कूल हेल्थ के तहत शहर के करीब एक दर्जन से अधिक स्कूलों में नवंबर के अंततक 14 से 18 वर्षों तक के छात्र-छात्राओं की काउंसलिंग करनी है। इसके तहत पिछले सप्ताह में करीब 50 स्कूली छात्रों की काउंसलिंग की गई। उनसे बातचीत के दौरान टीम के सामने बच्चों के गुस्सैल होने की यह समस्या सामने आई है। इन बच्चों कहना था कि वे अपने गुस्से पर नियंत्रण नहीं कर पाते हैं। इससे वे कई बार घरों में हंगामा व दोस्तों के साथ मार पिटाई भी शुरू कर देते हैं।</p>
      <p>
        <b>पाबंदियां बर्दास्त नहीं कर पा रहे बच्चे</b>
      </p>
      <p>काउंसलिग के दौरान यह पाया गया कि अभिभावकों से बातचीत नहीं हो पाना और उन पर पाबंदियों को बर्दास्त नहीं कर पा रहे हैं। वे माता-पिता के छोटी-छोटी बातों पर उग्र हो जाते हैं। वहीं, कुछ बच्चों में पाया गया कि वे अपने शिक्षक और माता-पिता को मन की बात भी नहीं बताना चाहते हैं। इससे वे भावनात्मक रूप से कमजोर हो जाते हैं। जो बाद में गुस्से में बदल जाता है। मनोरोग विशेषज्ञ का कहना है कि कुछ अभिभावक बच्चों से बातचीत के दौरान ध्यान नहीं देते। समझाने की बजाय थप्पड़ लगा देते हैं, ऐसे में भी बच्चे अपनी भावनाएं व्यक्त नहीं कर पाते हैं। </p>
      <p>स्कूल हेल्थ में तैनात बाल काउंसलर अनुप्रमा भाटी ने बताया कि बच्चों के प्रत्येक कार्यकलाप पर ध्यान देने की जरूरत है। अगर उन्हें कोई बात समझ में न आए तो दोस्त की तरह व्यवहार करें। अभिभावक को बच्चों के साथ बच्चा बन उनकी समस्याओं को दूर करना चाहिए। </p>
      <p>
        <b>गुस्सा आए तो ये करें</b>
      </p>
      <ul>
        <li>परिवार के सदस्यों या दोस्तों से अपने मन की बात करें</li>
        <li>100 तक गिनती गिने, फिर 10 बार गहरी सांस लें</li>
        <li>आस-पास घूमने चले जाएं और तेज चलें</li>
        <li>नियमित योग करें</li>
        <li>मुंह पर ठंडे पानी का छींटा मारें और पानी पीएं</li>
        <li>मन को शांत करने वाला संगीत सुनें</li>
        <li>संतुलित आहार लें</li>
        <li>शरीर में पोषक तत्वों की कमी किशोरों में गुस्सा बढ़ाती है</li>
        <li>एक साथ कई काम न करें, दिमाग को आराम दें और शांत रखने का प्रयास करें</li>
        <li>गुस्से पर नियंत्रण नहीं रहता है तो डॉक्टर से विटामिन बी3, बी2, थायरॉइड, एनिमिया की भी जांच कराएं</li>
        <li>खाली समय में बेवजह किसी भी बात को लेकर परेशान न हों</li>
      </ul>
    </article>
  </body>
</html>