<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/digest/shchob-buti-zdorovim-u-starosti-pochinay-z-molodosti-638023.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-06T08:30:27+00:00"/>
    <meta property="og:title" content="Щоб бути здоровим у старості, починай з молодості"/>
    <meta property="og:description" content="Зміна харчування у старшому віці не робить мишей значно здоровішими"/>
  </head>
  <body>
    <article>
      <h1>Щоб бути здоровим у старості, починай з молодості</h1>
      <address>
        <time datetime="2019-11-06T08:30:27+00:00">06 Nov 2019, 08:30</time>
      </address>
      <h4>Зміна харчування у старшому віці не робить мишей значно здоровішими</h4>
      <p>Менше їсти – як тваринам, так і людям з віком стає корисно. Це може продовжити життя. Але коли потрібно змінювати своє харчування, щоб отримати користь у старості? Науковці з Інституту біології старіння імені Макса Планка, з Кластеру передових досліджень Кельнського університету, Інституту Бабрагама в Кембриджі та з Університетського коледжу Лондона продемонстрували, що миші стають здоровіші в результаті зміни харчування, якщо раніше починають і так продовжують до старшого віку. Тож учені припускають: здоровий спосіб життя потрібно запроваджувати щонайраніше, щоб в старості покращувати здоров’я та продовжувати тривалість життя.</p>
      <p>Як у похилому віці залишатися здоровим і в формі? Геронтологи мають на це просту відповідь: менше і здоровіше харчуватися. Але коли потрібно за це братися і чи достатньо буде дотримуватися дієти нетривалий час?</p>
      <p>Науковці на чолі з Ліндою Партрідж (Linda Partridge), директоркою Інституту біології старіння імені Макса Планка, здійснили експеримент, в межах якого молодих і старих мишей посадили на дієту – з різними наслідками. Миші, що з початку дорослості (у віці від трьох місяців) їли на 40 % менше, жили довше і в старшому віці залишалися здоровішими, ніж ті, що харчувалися всім, що хотіли. При цьому миші отримували харчі, збагачені вітамінами та мінералами, щоб недопустити недоїдання.</p>
      <p>Якщо ж миші зменшували об’єми харчування у старшому віці, тривалість їхнього життя залишалася приблизно такою ж, як в інших. Також гризуни, що після певного часу дієти знову поверталися до улюбленої їжі і споживали її у великих кількостях, не зазнавали позитивного ефекту в тривалій перспективі – вони мусили продовжувати корисно харчуватися.</p>
      <p>Отже, миші повинні були в молодості зменшувати кількість їжі і так харчуватися до кінця життя, щоб це позитивно позначилося на їхньому здоров’ї у старості. «<i>Потрібно завчасно замислитися, як ти харчуєшся. Адже пізніше у віці зміна харчування не матиме значного впливу. Здоров’я в старості – завдання всього життя</i>», – пояснила Лінда Патрідж.</p>
      <p>Але чому старі миші не реагували більше на зміну харчування? Олівер Ган (Oliver Hahn), провідний автор дослідження у підрозділі Патрідж, дослідив генетичну активність у різних органах тварин. Якщо наприклад генетична активність у печінці швидко пристосовувалася до нової дієти, то в жировій тканині науковці спостерігали щось на кшталт ефекту запам’ятовування, за якого генетична активність більше не могла пристосовуватися до зміненого харчування. І хоч миші втрачали вагу, активність генів у їхній жировій тканині була такою, що й у тварин, які продовжували їсти у великих кількостях. Крім того, склад жиру у старих мишей більше не зазначав значних змін.</p>
      <p>Цей ефект запам’ятовування стосується передусім мітохондрій, «<i>електростанцій</i>» клітини, що відіграють важливу роль у процесі старіння. Зі зменшенням кількість їжі мітохондрії посилено утворювалися у жировій клітині – але не тоді, коли тварина починала це практикувати в пізньому віці. Така нездатність пристосуватися на генетичному та метаболічному рівні може призвести до скорочення тривалості життя тварини.</p>
      <p>Майкл Вейклем (Michael Wakelam), співавтор та директор Бабрагамського інституту, коментує: «<i>Інтеграція даних про обмін ліпідів, шляхи обміну речовин зі знаннями про специфічну для кожної тканини генетичну експресію у мишей різного віку та з різними звичками харчування дає змогу описати значення харчової пам’яті для здорового старіння».</i></p>
      <p>
        <b>
          <a href="https://www.mpg.de/14020051/1017-balt-110438-gesundheit-im-alter-ist-eine-lebensaufgabe?c=2191&amp;fbclid=IwAR13GkIPM_PEKu0kCd4nBPj-GkJky-EtCodALXlWJA0bi500fuNhUbw-ZHc">Gesundheit im alter ist eine lebensaufgabe</a>
        </b>
      </p>
      <p>
        <b>mpg.de, 21. OKTOBER 2019</b>
      </p>
      <p>
        <b>Зреферувала С. К.</b>
      </p>
      <footer>Джерело: <a href="http://zbruc.eu/">Zbruc</a></footer>
      <related>
        <a href="https://glavcom.ua/world/hitech/astronavti-napekli-shokoladnogo-pechiva-v-umovah-kosmichnogo-prostoru-637919.html"/>
        <a href="https://glavcom.ua/country/health/pro-pechivko-varto-zabuti-chotiri-pravila-normalnogo-harchuvannya-v-ofisi-637845.html"/>
        <a href="https://glavcom.ua/country/health/ruh-ce-zhittya-naukovci-zyasuvali-chi-treba-ruhatisya-shchob-vtekti-vid-starosti-637829.html"/>
      </related>
    </article>
  </body>
</html>