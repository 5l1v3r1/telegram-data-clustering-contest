<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/7fdf7d9549b11b8b/un-tanar-din-marcauti-condamnat-la-puscarie-dupa-ce-ar-fi-incercat-sa-intretina-raporturi-sexuale-cu-o-copila.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-06T08:33:21+00:00"/>
    <meta property="og:title" content="Un tânăr din Mărcăuți, condamnat la pușcărie, după ce ar fi încercat să întrețină raporturi sexuale cu o copilă"/>
    <meta property="og:description" content="Un tânăr de 22 de ani din Mărcăuți, Briceni, a fost condamnat la trei ani și opt luni de pușcărie, după ce a fost găsit vinovat că a ademenit o copilă de 12 ani pentru a întreține raporturi sexuale cu aceasta."/>
  </head>
  <body>
    <article>
      <h1>Un tânăr din Mărcăuți, condamnat la pușcărie, după ce ar fi încercat să întrețină raporturi sexuale cu o copilă</h1>
      <address><time datetime="2019-11-06T08:33:21+00:00">06 Nov 2019, 08:33</time> by <a rel="author">Jurnal.md</a></address>
      <p>
        <b>Un tânăr de 22 de ani din Mărcăuți, Briceni, a fost condamnat la trei ani și opt luni de pușcărie, după ce a fost găsit vinovat că a ademenit o copilă de 12 ani pentru a întreține raporturi sexuale cu aceasta.</b>
      </p>
      <p>Potrivit procurorilor în luna august 2018, făptașul cu vârsta de 21 de ani a observat copila care pescuia pește, împreună cu un alt minor. Acesta le-a propus să le ofere pește, însă, la el acasă. Dar, în drum spre casă, acesta i-a spus copilei să-i comunice băiatului că ea va merge singură la casa făptașului.</p>
      <p>Acesta s-a conformat, iar când cei doi au ajuns în preajma unui lan de porumb, bărbatul a început să manifeste față de copilă un comportament verbal care a creat o atmosferă neplăcută, prin faptul că-i adresa întrebări insultătoare.</p>
      <p>Ulterior, bărbatul a tras-o pe copilă de mână în lanul de porumb și a încercat să o dezbrace. Însă, aceasta a reușit să se desprindă din mâinile lui și a fugit acasă. Ca urmare, mama acesteia a sesizat autoritățile. De menționat, făptașul a comis această infracțiune chiar în timp ce executa termenul de probațiune pentru infracțiunea de jaf.</p>
      <p>În rezultat, oamenii legii au pornit o cauză penală, iar la data de 4 noiembrie 2019, Judecătoria Edineț, sediul Briceni, l-a recunoscut pe inculpat vinovat de ademenirea minorului în scopuri sexuale, adică propunerea, convingerea, promisiunea de a oferi avantaje sub orice formă, cu scopul săvârșirii împotriva acestuia a oricărei infracțiuni privind viața sexuală.</p>
      <p>Astfel, făptașul a fost condamnat la detenție cu închisoarea pentru un termen de 3 ani și 8 luni.</p>
    </article>
  </body>
</html>