<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88808"/>
    <meta property="og:site_name" content="Denník politika"/>
    <meta property="article:published_time" content="2019-11-06T08:35:08+00:00"/>
    <meta property="og:title" content="Video: Chára odohral 1500. zápas v NHL, Tatar proti Bostonu skóroval aj asistoval"/>
    <meta property="og:description" content="6.11.2019 (Webnoviny.sk) – Slovenský obranca Zdeno Chára sa stal iba tretím európskym a celkovo dvadsiatym prvým hokejistom v histórii, ktorý odohral v zámorskej NHL minimálne 1500 zápasov. Chárovo nevšedné jubileum však kapitánovi Bostonu neprinieslo radosť v podobe víťazstva."/>
  </head>
  <body>
    <article>
      <h1>Video: Chára odohral 1500. zápas v NHL, Tatar proti Bostonu skóroval aj asistoval</h1>
      <address><time datetime="2019-11-06T08:35:08+00:00">06 Nov 2019, 08:35</time> by <a rel="author">Webnoviny</a></address>
      <p>6.11.2019 (Webnoviny.sk) – Slovenský obranca Zdeno Chára sa stal iba tretím európskym a celkovo dvadsiatym prvým hokejistom v histórii, ktorý odohral v zámorskej NHL minimálne 1500 zápasov. Chárovo nevšedné jubileum však kapitánovi Bostonu neprinieslo radosť v podobe víťazstva.</p>
      <h3>Tatar s gólom aj asistenciou</h3>
      <p>Boston prehral v Montreale 4:5 a prerušil sériu šiestich výhier. Veľký podiel na triumfe Montrealu mal slovenský útočník Tomáš Tatar. ktorý strelil gól a pridal aj asistenciu a plusový bod. Tatara vyhlásili za tretiu hviezdu zápasu. Po pätnástich dueloch novej sezóny má 28-ročný krídelník už 13 bodov za 5 gólov a 8 asistencií.</p>
      <p>V bránke Bostonu nebol Slovák Jaroslav Halák, ale Fín Tuukka Rask. Pripísal si prvú prehru v riadnom hracom čase od 10. októbra, medzitým potiahol šnúru ôsmich víťazných zápasov a dvoch duelov s prehrou po predĺžení, resp. nájazdoch.</p>
      <p>Český útočník David Pastrňák pridal 15. gól a celkovo 30. bod v sezóne. V tabuľke produktivity je naďalej lídrom, keď ako prvý hráč prekonal 30-bodovú hranicu. V drese Montrealu sa dvoma bodmi okrem Tatara predviedli aj Victor Mete a Ben Chiarot, tréner Claude Julien oslávil 1200. zápas v NHL. Podarilo sa mu to ako 19. trénerovi v histórii.</p>
      <h3>Chára zablokoval jednu strelu</h3>
      <p>Viac zápasov z Európanov ako Chára odohrali v najslávnejšej profilige sveta iba Čech Jaromír Jágr (1733) a Švéd Nicklas Lidstrom (1564). Medzi obrancami je v dlhovekosti 42-ročný rodák z Trenčína na šiestom mieste, lídrom je americká legenda Chris Chelios s 1651 zápasmi.</p>
      <p>Zo súčasných ešte stále aktívnych hráčov majú na konte viac ako 1500 stretnutí v NHL iba ďalší dvaja štyridsiatnici – Patrick Marleau (1669) a Joe Thornton (1582). Keď počas jednej z prestávok v prvej tretine súboja Montreal – Boston zahlásili okrúhle Chárovo jubileum, slovenskému bekovi sa ušiel spontánny potlesk zaplneného, vyše 21-tisícového Bell Centre.</p>
      <p><i>„Veľmi si to vážim. Bolo to štýlové a bolo to niečo, čo si navždy zapamätám. Dokazuje to, akí vášniví sú fanúšikovia Montrealu. Vždy mám radosť z toho, keď hráme práve proti Canadiens. História Bostonu a Montrealu je veľmi dlhá a tiež rivalita medzi nimi,“</i> uviedol Chára, cituje ho portál NHL aj agentúra AP.</p>
      <p>Vo svojom 1500. zápase síce nebodoval, ale počas takmer 18 minút na ľade si pripísal jednu zablokovanú strelu a jeden strelecký pokus na bránku súpera.</p>
      <h3>Sharks ukončili sériu prehier</h3>
      <p>V ďalších desiatich zápasoch utorkového programu NHL sa Slováci nepredstavili. Tím New York Islanders si doma poradil s Ottawou 4:1 a zaokrúhlil sériu víťazstiev na desať. Je to druhá najdlhšia šnúra víťazných zápasov v histórii Islanders.</p>
      <p>Až pätnásťkrát za sebou sa „ostrovanom“ podarilo zvíťaziť medzi 21. januárom a 20. februárom 1982. <i>„Ak by ste nám to nepovedali, ani o tom nevieme. Po víťazstvách neoslavujeme, berieme to zápas po zápase. V tejto súťaži sa veľmi rýchlo môžete ocitnúť z líderskej pozície niekde dolu. Rešpektujeme všetkých našich súperov a nesmieme podceniť ani jedného z nich,“</i> uviedol tréner New York Islanders Barry Trotz na webe NHL.</p>
      <p>Hokejisti San Jose aj Minnesoty ukončili série bez víťazstva. San Jose si doma poradilo so Chicagom 4:2 po predchádzajúcich piatich prehrách, Minnesota otočila duel v Anaheime z 0:2 na 4:2 a prestrihla šnúru troch prehier.</p>
      <p>Pôsobivý obrat predviedli hráči Calgary. Pred domácimi fanúšikmi prehrávali s Arizonou štyri minúty pred koncom tretej tretiny 1:3, ale napokon sa tešili po triumfe 4:3 po predĺžení. Dvoma gólmi k tomu prispel útočník Matthew Tkachuk vrátane víťazného zásahu pol minúty pred koncom predĺženia.</p>
      <h3>Výsledky – NHL</h3>
      <p>utorok</p>
      <p><b>Montreal – Boston 5:4 (3:1, 1:2, 1:1)</b><br/>* Tomáš Tatar (Montreal) odohral 15:53 min, 1 gól, 1 asistencia, 2 strely, 1 „hit“, 1 plusový bod – 3. hviezda<br/>* Zdeno Chára (Boston) odohral 17:54 min, 1 strela, 1 zablokovaná strela</p>
      <p>
        <b>Philadelphia – Carolina 4:1 (1:0, 0:1, 3:0)</b>
      </p>
      <p>
        <b>Toronto – Los Angeles 3:1 (0:0, 1:1, 2:0)</b>
      </p>
      <p>
        <b>New York Islanders – Ottawa 4:1 (1:1, 1:0, 2:0)</b>
      </p>
      <p>
        <b>Columbus – Vegas 1:2 (0:1, 1:1, 0:0)</b>
      </p>
      <p>
        <b>Dallas – Colorado 4:1 (2:1, 1:0, 1:0)</b>
      </p>
      <p>
        <b>Winnipeg – New Jersey 1:2 po sam. nájazdoch (0:1, 1:0 – 0:0 – 0:0, 0:1)</b>
      </p>
      <p>
        <b>Calgary – Arizona 4:3 po predĺžení (0:1, 1:1, 2:1 – 1:0)</b>
      </p>
      <p>
        <b>San Jose – Chicago 4:2 (0:0, 2:0, 2:2)</b>
      </p>
      <p>
        <b>Vancouver – St. Louis 1:2 po predĺžení (0:0, 0:1, 1:0 – 0:1)</b>
      </p>
      <p>
        <b>Anaheim – Minnesota 2:4 (0:0, 2:1, 0:3)</b>
      </p>
      <p>Viac k témam: <a href="https://www.webnoviny.sk/tag/nhl/"><u>NHL</u></a><br/>Zdroj: Webnoviny.sk – <a href="https://www.webnoviny.sk/video-chara-odohral-1500-zapas-v-nhl-tatar-proti-bostonu-skoroval-aj-asistoval/"><u>Video: Chára odohral 1500. zápas v NHL, Tatar proti Bostonu skóroval aj asistoval</u></a> © SITA Všetky práva vyhradené.</p>
    </article>
  </body>
</html>