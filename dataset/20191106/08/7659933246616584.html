<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1978666/erdo%C4%9Fan%C4%B1n-washington-ziyareti-trump-ile-ger%C3%A7ekle%C5%9Fecek-telefon-g%C3%B6r%C3%BC%C5%9Fmesine-ba%C4%9Fl%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-06T08:45:00+00:00"/>
    <meta property="og:title" content="Erdoğan'ın Washington ziyareti Trump ile gerçekleşecek telefon görüşmesine bağlı"/>
    <meta property="og:description" content="Cumhurbaşkanı Recep Tayyip Erdoğan, 13 Kasım’da yapılması planlanan Washington ziyaretinin ABD Başkanı Donald Trump ile gerçekleştireceği telefon görüşmesinin neticesinde netleşeceğini bildirdi. Erdoğan,  partisinin grup toplantısında yaptığı konuşma"/>
  </head>
  <body>
    <article>
      <h1>Erdoğan'ın Washington ziyareti Trump ile gerçekleşecek telefon görüşmesine bağlı</h1>
      <address>
        <time datetime="2019-11-06T08:45:00+00:00">06 Nov 2019, 08:45</time>
      </address>
      <p>Cumhurbaşkanı Recep Tayyip Erdoğan, 13 Kasım’da yapılması planlanan Washington ziyaretinin ABD Başkanı Donald Trump ile gerçekleştireceği telefon görüşmesinin neticesinde netleşeceğini bildirdi.<br/><br/>Erdoğan,  partisinin grup toplantısında yaptığı konuşmada, “Gitmeden önce bir kendileri ile telefon görüşmesi yapacağız. O telefon görüşmesine göre nihai kararımı vereceğim” diye konuştu.<br/><br/>Söz konusu telefon görüşmesinin ne zaman gerçekleşeceğine ilişkin de “Arkadaşlar irtibat kurmaya çalışıyorlar” dedi.<br/><br/>Erdoğan, ABD'li mevkidaşından 13 Kasım’da Washington’ı ziyaret etmesi için davet aldı. Ancak ABD Temsilciler Meclisi’nde 1915 olaylarını ‘Ermeni Soykırımı’ olarak tanıyan ve Türkiye'ye yönelik yaptırım uygulanmasını öngören yasa tasarısının kabul edilmesi Erdoğan hükümetini ziyaret kararını yeniden değerlendirmeye yöneltti.<br/><br/>ABD Temsilciler Meclisi’nin söz konusu yasa tasarılarını kabul etmesinin ardından Dışişleri Bakanlığı, ABD'nin Ankara Büyükelçisi David Satterfield'i bakanlığa çağırmıştı.<br/><br/>Cumhurbaşkanı Erdoğan da geçen hafta yaptığı açıklamada söz konusu ziyareti iptal edebileceğini ima ederek “Henüz kararımı vermedim, soru işaretleri var” yorumunda bulunmuştu.<br/><br/>Temsilciler Meclisi İstihbarat Komisyonu Başkanı Adam Schiff tarafından sunulan söz konusu tasarı 405 ‘evet’ karşısında 11 ‘hayır’ oyuyla onaylanmıştı.<br/><br/>Temsilciler Meclisi Başkanı Demokrat Nancy Pelosi, ABD’nin insan haklarına olan bağlılığında asla taviz vermemesi gerektiğine vurgu yaparak 1915 olaylarını ‘Ermeni soykırımı’ olarak tanınmasının geçmişin hatalarının tekrarlanmaması açısından önemli olduğunu öne sürmüştü.<br/><br/>İki ülke arasındaki ilişkiler başta ABD’nin Türkiye’nin Rus S-400 hava savunma sistemi satın almasına karşı çıkması olmak üzere bir dizi zorlukla karşı karşıya.<br/><br/>NATO üyesi Türkiye, ABD’nin muhalefetine ve yaptırım tehditlerine rağmen temmuz ve ağustos aylarında S-400’ün ilk partisini teslim almıştı.<br/><br/>Washington, Türk yetkililere göre 2020 Nisan ayında faaliyete geçmesi planlanan Rus hava savunma sisteminin kullanılmaması için halen Ankara ile görüşme içinde olduğunu belirtmişti.<br/><br/>ABD, Türk,ye’nin S-400 ısrarına cevap olarak Ankara’nın üretim programında ortak olduğu  F-35 savaş uçağı projesindeki faaliyetlerini askıya almıştı.<br/><br/>Erdoğan grup toplantısı çıkışında gazetecilerin ABD’nin F-35 savaş uçaklarını teslim etmemesi halinde Rusya'dan savaş uçağı alınıp alınmayacağına ilişkin gelen bir soruya şu yanıtı verdi:<br/><br/> “S-400'ü alırken  bir yerlere sorduk mu? Sormadık, aldık.  Biz bu konuda nasıl  S-400'de kararımızı verip alımlarımız yaptıysak aynı şekilde F-35 sorunu  çözülmezse bu noktada da gereken adımları atarız. Kimini kendimiz üreterek, kimini başka yerlerden temin ederek bu engelleri birer birer aştık. F-35 savaş uçaklarımızı bize teslim etmek istemediler. Bunun üzerine biz de öncelikle kendi milli muharip savaş uçağımızın geliştirilmesi sürecini hızlandırdık. Aynı zamanda alternatif tedarik yollarını araştırıyoruz.”<br/><br/>Erdoğan, grup toplantısında ayrıca ABD ile ihtilaflara neden olan Fethullah Gülen’i iadesine de değindi.<br/><br/>Gülen’in bir proje olduğunu ve bu nedenle ABD’de 400 dönümlük lüks bir evde yaşadığını dile getiren Erdoğan, “Ya bunu bize teslim edeceksiniz, ya da bizden suçluların iadesi konusunda bir iade beklemeyin” diyerek, terörist olarak nitelendirdiği Gülen’in yargılanmak üzere iade edilmesini istedi.<br/><br/><b>Erdoğan darbe girişimine ilişkin de şu ifadeleri kullandı:</b><br/><br/>“15 Temmuz darbe girişimi gecesi, hepsinin de heyecanla gecenin sonunda darbecilerin galebe çalmasını beklediklerini çok iyi biliyoruz. Hatta Amerika'da, Avrupa'da ve kimi Arap ülkelerinde bazıları sabahı beklemeden darbecilere olan desteklerini ifşa etmekten de çekinmediler.”<br/><br/>Cumhurbaşkanı, ABD Dışişleri Bakanlığı’nın 2018 Yılı Terör Raporu'nda YPG'nin ismen zikredilmemesi ve PKK'nın Suriye'deki uzantıları ifadesinin kullanılması ile 15 Temmuz’daki darbe girişiminin faili Gülen’den söz edilmemesine de tepki göserdi.<br/><br/>Ankara Cumhuriyet Başsavcılığı tarafından Gülen Hareketi’ne ilişkin yürütülen soruşturma kapsamında toplam 112 kişi hakkında gözaltı kararı çıkarıldı. <br/><br/>Kriptolu haberleşme programı ByLock’u kullandığı tespit edilen ve haklarında gözaltı kararı çıkarılan 94 şüpheliden 67’si yakalandı.<br/><br/>Bununla birlikte eski Kara Kuvvetleri Komutanlığı personeli 18 kişi hakkında da gözaltı kararı verildi.</p>
    </article>
  </body>
</html>