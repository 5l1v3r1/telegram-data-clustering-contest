<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/6/7231132/"/>
    <meta property="og:site_name" content="Українська правда"/>
    <meta property="article:published_time" content="2019-11-06T08:29:43+00:00"/>
    <meta property="og:title" content="Рябошапка: Горбатюк і конфлікт – це синоніми"/>
    <meta property="og:description" content="Генеральний прокурор Руслан Рябошапка заявляє, що управління спеціальних розслідувань ГПУ на чолі з Сергієм Горбатюком займалося не своїми справами."/>
  </head>
  <body>
    <article>
      <h1>Рябошапка: Горбатюк і конфлікт – це синоніми</h1>
      <address>
        <time datetime="2019-11-06T08:29:43+00:00">06 Nov 2019, 08:29</time>
      </address>
      <p>Генеральний прокурор Руслан Рябошапка заявляє, що управління спеціальних розслідувань ГПУ на чолі з Сергієм Горбатюком займалося не своїми справами.</p>
      <p>В інтерв’ю <a href="https://lb.ua/news/2019/11/05/441431_ruslan_ryaboshapka_suspilstvo.html">LB.ua </a>генпрокурор також сказав, що Горбатюка звільнили, бо він не захотів проходити переатестацію.</p>
      <p>"Якщо Сергій Вікторович не захотів працювати далі в силу певних своїх мотивів, які він приховує від нас, від вас... Я особисто сидів із Горбатюком і його колегами за цим столом, пояснював впродовж кількох годин, що таке атестація, як і чому вона відбувається. Те саме робив Чумак декілька днів. А Горбатюк послухав і зробив по-своєму. Так ніби заздалегідь був впевнений, що саме так і вчинить", – сказав Рябошапка.</p>
      <p>"Чому так вчинив? Очевидно, що Горбатюку вигідний конфлікт. Горбатюк і конфлікт – це синоніми. Ми не можемо поставити знак рівності між Горбатюком і ефективністю, результатом роботи, але "Горбатюк" дорівнює "конфлікт". Постійне створення з себе образу жертви дає можливість захищатися від усіх", – заявив він.</p>
      <p>Рябошапка зазначив: "Ми взяли статистику (роботи управління спецрозслідувань – ред..). Із 14,5 тисяч томів справ, напрацьованих за 5,5 років, 8 тисяч стосуються подій на Майдані. А решта – незрозуміло чого. Там – хтозна-що. Тобто половину свого робочого часу вони займалися не тим, чим повинні були".</p>
      <p>На запитання, чому досі немає відповіді, що сталось на Майдані, він сказав, що "це – питання ефективності роботи керівництва цього підрозділу".</p>
      <p>На запитання, чому за 5 років не розкрито, хто вбив протестувальників, Рябошапка відповів: "Давайте покличемо Сергія Вікторовича (Горбатюка – ред.). Нам також дуже цікаво".</p>
      <p>Генпрокурор також підтвердив, що пропонував адвокатці родин загиблих Євгенії Закревській очолити департамент, що здійснюватиме процесуальне керівництво у справах, пов’язаних із подіями 2013-2014 років на Майдані. Але вона відмовилася: "Ми не дійшли згоди щодо всіх елементів домовленості".</p>
      <p>Він припустив, що цей департамент може очолити "той, хто не підтримав Сергія Вікторовича (Горбатюка – ред..) в його демарші".</p>
      <p>Нагадаємо, 29 жовтня керівником департаменту призначили <a href="https://www.pravda.com.ua/news/2019/10/29/7230422/">Віктора Мисяка</a>, його заступником – Олексія Донського.</p>
      <p>
        <b>Передісторія:</b>
      </p>
      <ul>
        <li>23 жовтня генпрокурор Руслан <a href="https://www.pravda.com.ua/news/2019/10/23/7229878/">Рябошапка підписав </a>наказ про звільнення керівника управління спеціальних розслідувань Сергія Горбатюка.</li>
        <li>5 листопада Андрій Портнов заявив, що Сергій <a href="https://www.pravda.com.ua/news/2019/11/5/7231081/">Горбатюк "вкрав два томи</a> оригіналів кримінального провадження" щодо розстрілів міліціонерів під час Революції Гідності. Директор Державного бюро розслідувань Роман Труба повідомив, що ДБР відкрило кримінальне провадження стосовно слідчих через це.</li>
        <li>Сергій <a href="https://www.pravda.com.ua/news/2019/11/5/7231091/">Горбатюк у відповідь</a> заявив, що його колишній підлеглий разом із юристом Андрієм Портновим могли викрасти матеріали розслідування, щоб звинуватити його у злочині.</li>
        <li>Горбатюк пов'язує своє звільнення з <a href="https://www.pravda.com.ua/news/2019/11/3/7230868/">небажанням Генпрокуратури</a> розслідувати справу про "злочинну організацію Віктора Януковича", оскільки зараз при владі є особи, які працювали в той час у Кабінеті міністрів. Йдеться про Андрія Богдана.</li>
      </ul>
      <related>
        <a href="https://www.pravda.com.ua/news/2019/11/6/7231133/"/>
        <a href="https://www.pravda.com.ua/news/2019/11/6/7231116/"/>
        <a href="https://www.pravda.com.ua/news/2019/11/1/7230746/"/>
      </related>
    </article>
  </body>
</html>