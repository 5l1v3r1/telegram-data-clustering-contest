<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425228/kalokairaki-apolaysan-oi-xthesinoi-episkeptes-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-06T08:25:30+00:00"/>
    <meta property="og:title" content="Καλοκαιράκι απόλαυσαν οι χθεσινοί επισκέπτες στη Ρόδο"/>
    <meta property="og:description" content="Καλοκαίρι θύμιζε χτες το λιμάνι της Ρόδου με τον κατάπλου τεσσάρων κρουαζιεροπλοίων μετά και τη βελτίωση των καιρικών συνθηκών."/>
  </head>
  <body>
    <article>
      <h1>Καλοκαιράκι απόλαυσαν οι χθεσινοί επισκέπτες στη Ρόδο</h1>
      <h2>Πάνω από 5.500 τουρίστες με κρουαζιερόπλοια</h2>
      <address>
        <time datetime="2019-11-06T08:25:30+00:00">06 Nov 2019, 08:25</time>
      </address>
      <p>
        <b>Καλοκαίρι θύμιζε χτες το λιμάνι της Ρόδου με τον κατάπλου τεσσάρων κρουαζιεροπλοίων μετά και τη βελτίωση των καιρικών συνθηκών.</b>
      </p>
      <p>Μάλιστα, ελάχιστες μέρες μέσα στους καλοκαιρινούς μήνες είχαμε τόσα πολλά πλοία, καθώς η κίνηση στο θαλάσσιο τουρισμό μπορεί να αυξήθηκε, όμως δεν καλύφθηκαν τα κενά και έτσι πολλές μέρες δεν είχαμε ούτε ένα κρουαζιερόπλοιο στο λιμάνι.</p>
      <p>Σύμφωνα με την καταγραφή των στοιχείων που έγινε από το γραφείο Aσφαλείας του Δημοτικού Λιμενικού Ταμείου Νότιας Δωδεκανήσου, μέσω του λιμανιού διακινήθηκαν χτες συνολικά 8.000 άτομα, αριθμός που περιλαμβάνει επιβάτες και πληρώματα.</p>
      <p><b>Αναλυτικά, η κίνηση στο λιμάνι μας διαμορφώθηκε χτες ως εξής:</b><br/>- «Crown Iris»: 1463 τουρίστες</p>
      <p>- «Pacific Princess»: 661 τουρίστες</p>
      <p>- «Lirica»: 1966 τουρίστες</p>
      <p>- «Marella Dream»: 1513 τουρίστες.</p>
      <p>Συνολικά και τα τέσσερα κρουαζιερόπλοια έφεραν στη Ρόδο 5.603 τουρίστες. Αν στον αριθμό αυτό προστεθούν και τα πληρώματα των κρουαζιεροπλοίων που ανήλθαν σε περίπου 2.500 άτομα, τότε η συνολική κίνηση στο λιμάνι μας ανήλθε στα περίπου 8.100 άτομα, αριθμός που δεν παρατηρήθηκε ούτε κατά τους μήνες αιχμής.</p>
      <p>Μεγάλος αριθμός από τους επιβάτες τους πραγματοποίησε εκδρομές στο νησί ενώ πολλοί ήταν και εκείνοι που επισκέφθηκαν τη Μεσαιωνική Πόλη ή περιηγήθηκαν στο κέντρο και στα καταστήματά του.</p>
      <p>Η τουριστική κίνηση αυτή την εποχή βρίσκεται στο ναδίρ, αφού η τουριστική περίοδος έχει πλέον τερματιστεί και ως εκ τούτου οι χιλιάδες των επισκεπτών που ήρθαν στη Ρόδο τη χτεσινή μέρα αποτέλεσαν μία… τονωτική ένεση, άκρως απαραίτητη για την τοπική οικονομία.</p>
    </article>
  </body>
</html>