<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/06/sogodni_startuie_drugyy_etap_atestatsii_prokuroriv_gpu_1684639"/>
    <meta property="og:site_name" content="ZIK.UA"/>
    <meta property="article:published_time" content="2019-11-06T08:03:00+00:00"/>
    <meta property="og:title" content="Сьогодні стартує другий етап атестації прокурорів ГПУ"/>
    <meta property="og:description" content="У середу, 6 листопада, розпочнеться другий етап атестації прокурорів ГПУ – тестування на загальні здібності та навички."/>
  </head>
  <body>
    <article>
      <h1>Сьогодні стартує другий етап атестації прокурорів ГПУ</h1>
      <address>
        <time datetime="2019-11-06T08:03:00+00:00">06 Nov 2019, 08:03</time>
      </address>
      <p>
        <b>У середу, 6 листопада, розпочнеться другий етап атестації прокурорів ГПУ – тестування на загальні здібності та навички.</b>
      </p>
      <p>Про це повідомляє <a href="https://www.gp.gov.ua/ua/news.html?_m=publications&amp;_c=view&amp;_t=rec&amp;id=260672">пресслужба</a> ГПУ.</p>
      <p>«До складання іспиту допущено 795 прокурорів ГПУ, які успішно пройшли тестування на знання та вміння у застосуванні закону і відповідність здійснювати повноваження прокурора. Вони складатимуть іспит згідно з затвердженим раніше графіком», – йдеться у повідомленні.</p>
      <p>Зазначається, що тестування на загальні здібності та навички складається з двох блоків: абстрактно-логічного та вербального, кожен з яких включає 30 запитань. За допомогою адаптивного механізму система обирає кожне наступне питання із урахуванням індексу складності попереднього. Таким чином, при наданні правильної відповіді на запитання, наступне буде запропоноване із підвищеним рівнем складності. Це забезпечує більш точне вимірювання здібностей кожного респондента.</p>
      <p>Зокрема, тестування буде відбуватись на комп’ютерах, які не підключені до мережі Інтернет. Робочі місця для тестування будуть обиратися прокурорами, які проходять тестування, самостійно.</p>
      <p>«На вербальний блок виділено 8 хвилин, на абстрактно-логічний – 20 хвилин. Водночас, варто зосереджуватись на правильності відповідей, а не на тому, щоб пройти їх усі. Важливо, що в кожному питанні лише одна правильна відповідь, крім деяких завдань вербального тесту, де потрібно обрати два варіанти, про що буде окремо повідомлено в умові завдання. Можна пропускати питання, не надаючи жодної відповіді, але до цього завдання не можна буде повернутися пізніше», - додали в ГПУ.</p>
      <p>При цьому результати кожного блоку підраховуються за допомогою стандартизованих балів за шкалою від 55 до 145 балів. Остаточна кількість балів за тестування на загальні здібності та навички виводиться шляхом підрахунку середнього арифметичного за результатами обох блоків.</p>
      <p>Прокурори, які наберуть потрібну кількість балів (прохідний бал – 93), будуть допущені до третього етапу атестації, який проходитиме у формі співбесіди та включатиме в себе виконання ситуаційного завдання.</p>
      <p>Нагадаємо, <a href="https://zik.ua/news/2019/11/05/v_ramkah_pershogo_etapu_atestatsii_uspishno_sklaly_ispyt_795_prokuroriv__gpu_1684249">завершилося тестування в рамках першого етапу атестації</a> прокурорів Генеральної прокуратури України. Успішно склали іспит (тобто набрали необхідні 70 і більше балів зі 100) – 795 з 988 осіб (всі дані станом на 5.11.2019).</p>
      <related>
        <h4>читайте також</h4>
        <a href="https://zik.ua/news/2019/10/24/v_ukraini_proyshov_pershyy_ispyt_z_atestatsii_prokuroriv_1675655"/>
        <a href="https://zik.ua/news/2019/10/19/gpu_zvilnyla_troh_slidchyh_yaki_zaymalysya_spravamy_maydanu_1671779"/>
        <a href="https://zik.ua/news/2019/10/17/96_prokuroriv_hochut_proyty_pereatestatsiyu_ta_prodovzhyty_pratsyuvaty__gpu_1669837"/>
        <a href="https://zik.ua/news/2019/09/27/usih_prokuroriv_gpu_poperedyly_pro_mozhlyve_zvilnennya_1655791"/>
      </related>
    </article>
  </body>
</html>