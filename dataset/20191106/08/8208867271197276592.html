<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/finanza/2019/11/06/news/xerox_maxi-offerta_miliardaria_per_comprare_i_pc_e_le_stampanti_di_hp-240357065/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T08:46:00+00:00"/>
    <meta property="og:title" content="Xerox, maxi-offerta miliardaria per comprare i pc e le stampanti di Hp"/>
    <meta property="og:description" content="Operazione allo studio del board: dovrebbe prevedere un premio sui 27 miliardi di capitalizzazione della potenziale preda"/>
  </head>
  <body>
    <article>
      <h1>Xerox, maxi-offerta miliardaria per comprare i pc e le stampanti di Hp</h1>
      <h2>Operazione allo studio del board: dovrebbe prevedere un premio sui 27 miliardi di capitalizzazione della potenziale preda</h2>
      <address>
        <time datetime="2019-11-06T08:46:00+00:00">06 Nov 2019, 08:46</time>
      </address>
      <p><b>MILANO </b>- Due stelle tecnologiche cadenti che si uniscono per cercare di sovvertire la propria parabola discendente. Così il <i>Wall Street Journal</i> incasella il tentativo di acquisizione multimiliardaria di cui ha dato notizia: Xerox vorrebbe comprare le stampanti e i computer di Hp.<br/><br/>Una proposta sarebbe passata dal board del produttore di stampanti nella giornata di martedì, ma non ci sono per il momento certezze sul fatto che la strada delle nozze andrà avanti e tantomeno a buon fine. Secondo le fonti del quotidiano newyorkese, ogni tentativo di approccio per Hp - che è tre volte più grande - passerebbe da un premio riconosciuto sul mercato. L'assegno dovrebbe quindi superare i 27 miliardi di valutazione che ad oggi Hp ha sul mercato.<br/><br/>La ricostruzione dice che ci sono alcuni tasselli che si stanno incastrando a favore dell'aggressività di Xerox, che si appresta a incassare oltre 2 miliardi da un accordo per cedere le azioni di una joint venture con Fujifilm, con la quale viene meno anche una causa miliardaria. Sarebbe poi pronto un corposo finanziamento da parte di una banca amica.<br/><br/>Xerox lavora soprattutto su macchine di grandi dimensioni, per usi professionali, con annessi contratti di manutenzione e assistenza. Fattura sui 10 miliardi. Sfiora invece i 60 miliardi, ma con prodotti di largo consumo e piccole dimensioni, la Hp: quel che resta dello spinoff dai server della Hewlett Packard, risalente al 2015. Una separazione che ha visto viaggiare meglio delle attese, nelle prime fasi, la Hp come società stand-alone. Negli ultimi tempi però il passo ha rallentato ed è recentemente arrivato anche un <a href="http://www.repubblica.it/economia/finanza/2015/09/16/news/hp_licenziamenti_posti_di_lavoro_tagli-122981041/">piano di ristrutturazione</a> che prevede migliaia di uscite per risparmiare 1 miliardo l'anno.<br/><br/>Anche Xerox ha messo in pista un piano di risparmi, nel quale gli investitori sembrano credere parecchio: le azioni hanno registrato un balzo dell'84% quest'anno. Una scommessa vinta da Carl Icahn, uno dei grandi soci di Xerox che ha intrapreso una battaglia per rivoltare il board della società come un calzino. Diverso l'umore intorno ad Hp, in rosso del 10%.</p>
    </article>
  </body>
</html>