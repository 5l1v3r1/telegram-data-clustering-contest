<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/emiliano_ilva_intervista_corriere-6495774/news/2019-11-06/"/>
    <meta property="og:site_name" content="Agi"/>
    <meta property="article:published_time" content="2019-11-06T08:27:00+00:00"/>
    <meta property="og:title" content="Ex Ilva? Per Emiliano occorre prepararsi a un'altra cordata"/>
    <meta property="og:description" content="Il governatore della Puglia parla al Corriere dopo la decisione di ArcelorMittal di lasciare le acciaierie di Taranto"/>
  </head>
  <body>
    <article>
      <h1>Ex Ilva? Per Emiliano occorre prepararsi a un'altra cordata</h1>
      <h2>Il governatore della Puglia parla al Corriere dopo la decisione di ArcelorMittal di lasciare le acciaierie di Taranto</h2>
      <address><time datetime="2019-11-06T08:27:00+00:00">06 Nov 2019, 08:27</time> by <a rel="author">AGI - Agenzia Giornalistica Italia</a></address>
      <p>“Bisogna prepararsi all’eventualità di un’altra cordata”. Per il governatore della Puglia Michele Emiliano <a href="https://www.agi.it/politica/ilva_m5s_pd_italia_viva-6494583/news/2019-11-06/">ArcelorMittal</a> ha già deciso di lasciare l’ex Ilva e lo farà e per capire che Taranto non sarebbe stata una sua priorità bastava considerare “quante acciaierie avevano in Europa”.</p>
      <p>In un’intervista al <a href="https://www.corriere.it/economia/lavoro/19_novembre_05/emiliano-l-altoforno2-pretesto-tribunale-darebbe-tempo-7530dd8c-0009-11ea-86c6-d2f1a0d8af2e.shtml">Corriere della Sera</a> il presidente della Regione Puglia dice anche che la società indiana che gestisce la più grande acciaieria in Europa “non abbandona mica per l’immunità penale”, una cosa – per altro – “che non esiste in nessuna parte del mondo e che stava per essere esaminata dalla Corte costituzionale”. Per Emiliano, semmai, il vero motivo della ritirata dal fronte di Taranto di ArcelorMittal è da ricercarsi nella “crisi generalizzata del settore che ha indotto l’azienda a ritenere di aver sbagliato a stipulare il contratto”. Perché secondo l’ipotesi del governatore è che la società indiana avesse acquisito l’ex Ilva “per acquisire clienti e quote di mercato”, presupposti che poi si sono rivelate fallaci.</p>
      <related>
        <a href="https://www.agi.it/politica/ilva_m5s_pd_italia_viva-6494583/news/2019-11-06/"/>
      </related>
      <p>Ma l’ipotesi di un’altra cordata rischierebbe di prolungare i tempi dell’assegnazione sulla base di un nuovo bando e di una nuova gara. Secondo Emiliano questo problema non sussiste, perché una gara la “si può fare anche in tempi brevi ma “si può provare anche a chiamare la cordata arrivata seconda”. Cioè Jindal che prometteva la decarbonizzazione dell’area, ipotesi cara sia a Emiliano che a Renzi, ma poi il ministro dell’epoca, Carlo Calenda, preferì ArcelorMittal. E anche Jindal, in ogni caso, aveva chiesto chiedeva l’immunità per gli errori commessi dalle precedenti gestioni della fabbrica già Ilva.</p>
      <p>Ci sono margini perché ArcelorMittal ritorni sui propri passi e le proprie decisioni? Alla domanda Emiliano risponde “non lo so” per poi aggiungere che “di certo il governo italiano non può accettare un ricatto occupazionale e ambientale” in quanto i due temi vanno di pari passo “e nessuno meglio di noi pugliesi lo sa”, chiosa il governatore “in onore delle migliaia di persone morte prematuramente a causa dell’impatto ambientale di quella fabbrica”. </p>
      <related>
        <a href="https://www.agi.it/politica/arcelormittal_lezzi_ho_una_sola_parola_resta_no_a_scudo_penale-6494868/news/2019-11-06/"/>
      </related>
    </article>
  </body>
</html>