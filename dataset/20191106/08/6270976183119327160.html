<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/06/vyshynskyj-ne-pryyide-na-sud-v-kyyiv/"/>
    <meta property="og:site_name" content="Рубрика"/>
    <meta property="article:published_time" content="2019-11-06T08:39:11+00:00"/>
    <meta property="og:title" content="Вишинський не приїде на суд в Київ"/>
    <meta property="og:description" content="Головний редактор “РИА Новости Україна” Кирило Вишинський, якого Україна видала Росії в рамках обміну полоненими “35 на 35”, вийшов з лікарні, але на засідання суду 6 листопада у Київ не приїде. Повідомляє російське агентство ТАСС та коментар УП адвоката Вишинського Андрія Доманського. Вишинський: “Сьогодні вранці виписаний з Першого меду (Першого державного медичного університету ім. Сеченова, […]"/>
  </head>
  <body>
    <article>
      <h1>Вишинський не приїде на суд в Київ</h1>
      <address><time datetime="2019-11-06T08:39:11+00:00">06 Nov 2019, 08:39</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2018/05/2018-05-17T104239Z_1737710055_RC13802F6C80_RTRMADP_3_UKRAINE-RUSSIA-JOURNALIST-620x420-c-1.jpg"/>
      </figure>
      <p>Вишинський на суді у Херсоні / Фото Reuters<br/><b><b>Головний редактор “РИА Новости Україна” Кирило Вишинський, якого Україна видала Росії в рамках обміну полоненими “35 на 35”, вийшов з лікарні, але на засідання суду 6 листопада у Київ не приїде.</b></b></p>
      <p>Повідомляє російське агентство ТАСС та коментар <a href="https://www.pravda.com.ua/news/2019/11/6/7231127/">УП</a> адвоката Вишинського Андрія Доманського.</p>
      <p>Вишинський: “Сьогодні вранці виписаний з Першого меду (Першого державного медичного університету ім. Сеченова, – ред.), де проходив медичне обстеження. І просто фізично не можу опинитися (в Києві).</p>
      <p>Оскільки у мене були певні проблеми і в тюрмі, а там медицина символічна, то зараз дізнаюся багато не завжди цікавого і приємного. І, на жаль, ці процеси затягнуться”.</p>
      <p>Адвокат Доманський: “Засідання призначене на сьогодні на 13:00 у Подільському суді Києва. Те, що Кирило Вишинський виписаний з лікарні, я не можу ні підтвердити, ні спростувати, бо сьогодні ще з ним не спілкувався. Станом на вчора він ще був у лікарні”.</p>
      <p>Він додав, що сам він на засіданні суду буде присутній і що сьогодні ще буде спілкуватися зі своїм клієнтом. Якщо Вишинський не зможе з’явитися в суд, то адвокат клопотатиме про перенесення розгляду його справи, враховуючи стан його здоров’я.</p>
      <p>Доманський також додав, що засідання не переноситимуть вічно. Якщо здоров’я Вишинського не дозволятиме йому прибувати в Київ, то адвокат клопотатиме про можливість відеозв’язку, як це передбачено КПК.</p>
      <p>Доманський запевняє, що Вишинський не уникає суду, а навпаки прагне, щоб “ця справа не зупинялась, а рухалась далі, оскільки налаштований отримати виправдальний вирок”.</p>
      <p>
        <b>Довідка:</b>
      </p>
      <p>Суд заарештував Кирила Вишинського у травні 2018 року за підозрою у <a href="https://rubryka.com/2019/04/15/vyshynskyj-opublikuvav-bilshe-70-antyukrayinskyh-statej-prokuratura/">держзраді</a> після обшуків СБУ в офісі “РІА Новости-Україна”.<br/>28 серпня суд скасував рішення про арешт від 19 липня, коли Вишинському продовжили запобіжний захід на 2 місяці, <a href="https://rubryka.com/2019/08/28/vyshynskogo-kotrogo-pidozryuyut-u-derzhzradi-zvilnyly/">і випустив його під особисте зобов’язання.</a> Вишинський провів за ґратами 1 рік і 3 місяці.<br/>Кирила Вишинського не було у списках на можливий обмін утримуваними особами з Росією, тому що він про такий обмін не просив і не визнавав свою провину у справі про держзраду.</p>
      <p> </p>
    </article>
  </body>
</html>