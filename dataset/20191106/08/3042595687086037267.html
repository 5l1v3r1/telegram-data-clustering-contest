<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/kraftig-hopp-i-stromprisen/71787875"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T08:53:57+00:00"/>
    <meta property="og:title" content="Kraftig hopp i strømprisen"/>
    <meta property="og:description" content="Strømprisen stiger kraftig i ettermiddag, ifølge den nordiske kraftbørsen Nord Pool."/>
  </head>
  <body>
    <article>
      <h1>Kraftig hopp i strømprisen</h1>
      <h2>Strømprisen stiger kraftig i ettermiddag, ifølge den nordiske kraftbørsen Nord Pool.</h2>
      <address><time datetime="2019-11-06T08:53:57+00:00">06 Nov 2019, 08:53</time> by <a rel="author">Amanda Nordhagen Walnum</a></address>
      <p>Strømprisene vil onsdag få en oppgang på hele 77,4 prosent sammenliknet med gårsdagen, skriver <a href="https://www.dn.no/energi/kraftig-hopp-i-strompris-oker-opp-mot-77-prosent/2-1-701417">Dagens Næringsliv.</a></p>
      <p>Den nordiske kraftbørsen Nord Pool har beregnet at strømprisen vil ligge på 85 øre per kilowatt time i Norges fire største byer. Gårsdagen hadde en snittpris på omtrent 40 øre.</p>
      <p>
        <b>- Det var et hopp fra i går til i dag. Vi ser er at det har blitt kaldere, det vil si at forbruket øker, sier Stina Johansen, pressevakt i Nord Pool, til Dagbladet.</b>
      </p>
      <p>Johansen bemerker også at det har vært lite vind fra Danmark og Tyskland fra i går til i dag. Hun forteller at slik oppgang er ikke unormalt, og at det er typisk å se et slikt prishopp når sesongene skifter.</p>
      <p>- Kraftprisene beregnes ut fra tilbud og etterspørsel. Vi har høylasttimer mellom 7-9 om morgenen og 17-19 om kvelden. Da setter man på kaffen, dusjer, eller kommer hjem og lager middag. I de timene så vi et kraftigere hopp fra i går til i dag, sier hun.</p>
      <p>
        <b>Mellom klokka 18-19 i dag vil prisen ligge på 85 øre per kilowatt time, men allerede mellom klokka 19-20 ligger det nede på 63 øre igjen.</b>
      </p>
      <figure>
        <img src="https://dbstatic.no/71788168.jpg?imageId=71788168&amp;x=40.437158469945&amp;y=0&amp;cropw=58.56102003643&amp;croph=100&amp;width=643&amp;height=387"/>
        <figcaption>Timeprisene for onsdag 6.november viser et kraftig hopp i strømprisene klokka 18. Den høyeste prisen vil være 85,6 øre per kWh. Gjennomsnittet for dagen er 53,6 øre per kWh. Foto: Nord Pool Vis mer</figcaption>
      </figure>
      <p>Til sammenlikning forteller Johansen at gjennomsnittsprisen for Oslo i oktober ligger på 37 øre per kilowattime.</p>
      <p>- Nord Pool beregner pris for det neste døgnet. Det er mange ting som kan påvirke prisene. Så langt i høst har prisene ikke ligget på dette nivået.</p>
      <p>
        <b>Tor Reier Lilleholt, sjefanalytiker i Wattsight, sier til Dagens Næringsliv at prishoppet er en vanlig respons til været. Han mener vinteren har startet tidligere enn normalt, og at det er det som drar opp prisene.</b>
      </p>
    </article>
  </body>
</html>