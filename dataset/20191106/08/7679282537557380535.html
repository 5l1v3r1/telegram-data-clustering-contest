<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-three-youths-of-same-family-injured-in-shootout-after-two-sides-clashed-during-orchestra-2834696.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T08:08:33+00:00"/>
    <meta property="og:title" content="आर्केस्ट्रा के दौरान आपस में भिड़े दो पक्ष, गोलीबारी में एक ही परिवार के तीन युवक जख्मी"/>
    <meta property="og:description" content="मधेपुरा जिले के भेलवा पंचायत के सखुआ गांव में आर्केस्ट्रा के दौरान दो पक्षों में हुई गोलीबारी में एक ही परिवार के तीन युवक जख्मी हो गये। गोली लगने से जख्मी तीनों युवकों को सदर अस्पताल में इलाज के बाद..."/>
  </head>
  <body>
    <article>
      <h1>आर्केस्ट्रा के दौरान आपस में भिड़े दो पक्ष, गोलीबारी में एक ही परिवार के तीन युवक जख्मी</h1>
      <address><time datetime="2019-11-06T08:08:33+00:00">06 Nov 2019, 08:08</time> by <a rel="author">मधेपुरा। निज संवाददाता</a></address>
      <p>मधेपुरा जिले के भेलवा पंचायत के सखुआ गांव में आर्केस्ट्रा के दौरान दो पक्षों में हुई गोलीबारी में एक ही परिवार के तीन युवक जख्मी हो गये। गोली लगने से जख्मी तीनों युवकों को सदर अस्पताल में इलाज के बाद बेहतर इलाज के लिए हायर सेंटर रेफर कर दिया गया। एक युवक की हालत गंभीर बतायी जा रही है।</p>
      <p>इस सिलसिले में पुलिस ने चार लोगों को गिरफ्तार किया है, जबकि दो युवक को हिरासत में लेकर पूछताछ कर रही है। गोलीबारी की घटना में जख्मी हुए तीनों युवक महादलित परिवार के बताये जा रहे हैं। पुलिस ने केस दर्ज कर नौ लोगों को नामजद किया है।<br/> <br/>घटना में जख्मी युवक के पिता सखुआ निवासी सदानंद सादा ने सदर थाना में केस दर्ज कराते हुए कहा कि गांव के ललन यादव, मनोज यादव, और लट्टु यादव आदि ने सोमवार की रात ऑर्केस्ट्रा का आयोजन किया था। लगभग 11 बजे रात में उनका बेटा विजय सादा, उदय सादा और भांजा छोटू सादा अन्य युवकों के साथ ऑर्केस्ट्रा देखने गया। ये सभी स्टेज के नीचे बैठकर कार्यक्रम देख रहे थे। स्टेज पर महिला कलाकारों का कार्यक्रम चल रहा था और स्टेज के नीचे बैठे कुछ युवक संगीत पर थिरक रहे थे।</p>
      <p> इसी बीच सखुआ गांव के ललन यादव, लट्टु यादव, मनोज यादव, नीरज कुमार  टिंकू कुमार, सिंटू कुमार, दीपक कुमार, मठाही के विजय कुमार, शंकरपुर मौजमा के प्रिंस कुमार आदि वहां पहुंचे और गाने पर थिरक रहे युवकों को जाति सूचक गाली देते हुए मारपीट करने लगे। इस बात को लेकर दोनों ओर से तीखी नोकझोंक हुई। घटना के कुछ देकर बाद जब उसके बेटे विजय, उदय और भांजा छोटू घर जाने लगा तो ऑर्केस्ट्रा स्थल से दो सौ गज की दूरी पर बने मचान पर बैठे सभी नामजद अचानक मारपीट शुरू कर गोलियां चलाने लगे। हमलावरों द्वारा चलायी गयी गोली विजय के पीठ में और उदय के बांह में लगी। एक गोली छोटू के गले में लगी। गोली लगने से तीनों बेहोश होकर गिर गये। घटना की सूचना मिलते ही आनन-फानन मे तीनों को ऑटो से सदर अस्पताल लाया गया। सदर अस्पताल में प्रारंभिक इलाज के बाद चिकित्सकों ने बेहतर इलाज के लिए हायर सेंटर रेफर कर दिया। तीनों युवकों का इलाज सहरसा में चल रहा है।</p>
      <p>इस सबंध में मधेपुरा के एसडीपीओ वशी अहमद ने बताया कि आर्केस्ट्रा में बैठने को लेकर विवाद हुआ था। सांस्कृतिक कार्यक्रम के लिए अनुमति नहीं ली गयी थी। बगैर पूर्व अनुमति के कार्यक्रम का आयोजित करने के मामले में आयोजक के खिलाफ कार्रवाई की जायेगी। घटना को लेकर 9 लोगों के खिलाफ मामला दर्ज किया गया है। चार नामजद आरोपी को गिरफ्तार किया गया है। दो युवकों को हिरासत में लेकर पूछताछ की जा रही है।</p>
      <p><b>दो घंटे बाद पुलिस को मिली घटना की जानकारी:</b><br/>सदर थाना क्षेत्र के सखुआ गांव में ऑर्केस्ट्रा के दौरान अंधाधुन फायरिंग की बड़ी घटना की जानकारी पुलिस को लगभग दो घंटे बाद मिली। सदर अस्पताल द्वारा सदर थाना को घटना की जानकारी देने के बाद लगभग डेढ़ बजे रात के बाद पुलिस हड़कत में आयी। सदर थाना से घटना की सूचना मठाही पुलिस शिविर प्रभारी अमित कुमार को देने के बाद पुलिस सखुआ गांव पहुंची। इसी बीच इंस्पेक्टर जेपी राय, ह्रदय  लाल राम, अरुण सिंह और कमांडो हेड विपीन कुमार घटना स्थल स्थल  पर पहुंचे। घटना पर जब पुलिस पहुंची तो वहां ऑर्केस्ट्रा कार्यक्रम जारी था। पुलिस ने तुरंत कार्यक्रम को बंद कराते हुए चार लोगों को गिरफ्तार कर लिया।<br/> </p>
    </article>
  </body>
</html>