<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/06/mar-a-csigalassusagot-sem-eri-el-az-orosz-ukran-bekefolyamat"/>
    <meta property="og:site_name" content="infostart"/>
    <meta property="article:published_time" content="2019-11-06T08:22:00+00:00"/>
    <meta property="og:title" content="Már a csigalassúságot sem éri el az orosz-ukrán békefolyamat"/>
    <meta property="og:description" content="Késik a harcoló csapatok szétválasztása Kelet-Ukrajnában. Az ukrán kormányerők és a Moszkva által támogatott lázadók a hétfői határidőre nem kezdték meg harcosaik visszavonását, és így csúszik a béke szempontjából fontos csúcstalálkozó."/>
  </head>
  <body>
    <article>
      <h1>Már a csigalassúságot sem éri el az orosz-ukrán békefolyamat</h1>
      <address><time datetime="2019-11-06T08:22:00+00:00">06 Nov 2019, 08:22</time> by <a rel="author">Infostart / InfoRádió - Szvetnik Endre (London)</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/kulfold/2019/11/09/megkezdodott-a-csapatszetvalasztas-petrivszkenel"/>
      </related>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/10/30/vlagyimir-putyin-budapesten-egyik-orszag-sem-tudja-megvaltoztatni-a-hazszamat"/>
      </related>
      <h3>Késik a harcoló csapatok szétválasztása Kelet-Ukrajnában. Az ukrán kormányerők és a Moszkva által támogatott lázadók a hétfői határidőre nem kezdték meg harcosaik visszavonását, és így csúszik a béke szempontjából fontos csúcstalálkozó.</h3>
      <p>A régóta várt Volodimir Zelenszkij-Vlagyimir Putyin közvetlen találkozó egyik előfeltétele lenne a következő: Kelet-Ukrajnában két frontszakaszon válasszák el egymástól a harcoló alakulatokat! Hétfőn azonban ez nem történt meg, így még nem világos, hogy mikor ülhet egy asztalhoz az ukrán és az orosz elnök. A csúcstalálkozót Emmanuel Macron francia államfő és Angela Merkel német kancellár hozta tető alá az úgynevezett Normandiai Formátumban.</p>
      <p>A múlt héten még haladásról szóltak a híradások: a felek hosszú idő után visszavonták erőiket és nehézfegyverzetüket a szakadár Luganszki régióban Zolote környékéről. Hétfőn kezdődött volna egy hasonló kivonás a donyecki térségben, Petrivszke falu környékén. A kijevi kormány azonban leállította a csapatkivonást, arra hivatkozva, hogy a lázadók megsértették a tűzszünetet.</p>
      <p>„Amint elkezdik tiszteletben tartani ezt az időszakot, készen állunk a szétválasztás következő fázisára” – utalt arra az előfeltételre az Euraktív portál, hogy a környéken hét napon át folyamatos tűzszünetnek kell lennie.</p>
      <p>A múlt heti fegyverszünetsértések tényét az Európai Biztonsági és Együttműködési Szervezet (EBESZ) megfigyelői erősítették meg. Az ukránok szerint a lázadók aknatüzet indítottak, és az ukrán külügyminiszter, Vadim Prisztaiko szerint ez arra utal, hogy Putyin orosz elnök nem akar sürgős béketárgyalásokat.</p>
      <blockquote>Moszkva elutasítja, hogy ő mozgatná a szálakat, de az ukrán fődiplomata szerint „minden az orosz félen múlik”.</blockquote>
      <p>A lázadók egyik képviselője, Ruszlan Jakubov azonban a kijevi kormányt vádolta meg azzal, hogy szabotálják a megállapodás végrehajtását. Mások a béketervet ellenző ukrán nacionalistákat vádolták fegyveres provokációval, amelynek célja a csapatkivonás leállítása volt.</p>
      <p>Májusi megválasztása óta az egykori színész és humorista Zelenszkij elnök megpróbálta feléleszteni a békefolyamatot és lezárni a kelet-ukrajnai konfliktust, ami már</p>
      <p>
        <mark>13 ezer ember életébe került.</mark>
      </p>
      <p>Ukrajnában azonban sokaknak nem tetszenek a módszerei, főleg a nacionalisták és a veteránok bírálták élesen a béketervét, amelynek része a csapatok visszavonása. A terv magában foglalja a lázadó, jobbára oroszajkú régiókban tartandó választások és a nekik adandó különleges státusz lehetőségét.</p>
      <p>Emiatt mondják sokan, hogy Zelenszkij „kapitulál” Moszkva előtt.</p>
      <p>
        <i>Nyitókép: MTI/AP/Efrem Lukackij</i>
      </p>
      <p>
        <b>Kapcsolódó hang</b>
      </p>
      <p>Csúszik a kelet-ukrajnai csapatszétválasztás</p>
      <figure>
        <audio src="https://infostart.hu/audio/00004/00004e68b.mp3"/>
      </figure>
      <p> </p>
    </article>
  </body>
</html>