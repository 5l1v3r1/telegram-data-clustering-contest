<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/06/abdnin-ab-buyukelcisi-sondland-trumpin-azil-sorusturmasindaki-ifadesini-degistirdi"/>
    <meta property="og:site_name" content="euronews"/>
    <meta property="article:published_time" content="2019-11-06T08:18:28+00:00"/>
    <meta property="og:title" content="ABD'nin AB Büyükelçisi, Trump'ın azil sürecindeki ifadesini değiştirdi"/>
    <meta property="og:description" content="Sondland'ın son ifadesine göre Ukrayna'ya Trump'ın rakiplerine karşı soruşturma başlatmaması halinde 4 yüz milyon dolarlık yardımı almasının mümkün olmayacağı iletildi"/>
  </head>
  <body>
    <article>
      <h1>ABD'nin AB Büyükelçisi, Trump'ın azil sürecindeki ifadesini değiştirdi</h1>
      <address><time datetime="2019-11-06T08:18:28+00:00">06 Nov 2019, 08:18</time> by <a rel="author">Berrak Kanbir Rodriguez Sanmartin</a></address>
      <p>Amerika Birleşik Devletleri'nin (ABD) Avrupa Birliği Büyükelçisi Gordon Sondland, Başkan Donald Trump'ın azline ilişkin soruşturmada ifadesini değiştirdi. Sondland'ın son ifadesine göre Ukrayna'ya Trump'ın rakiplerine karşı soruşturma başlatmaması halinde 4 yüz milyon dolarlık yardımı almasının mümkün olmayacağı iletildi.</p>
      <p>Büyükelçi Sondland'ın yeni ifadesi Trump'ın Ukrayna'ya söz verdiği parasal yardım karşılığında siyasi rakipleriyle ilgili soruşturma açılması iddialarını güçlendirdi.</p>
      <h3>Sondland yeni ifadesinde ne dedi?</h3>
      <p>Sondland'ın 17 Ekim tarihinde Temsilciler Meclisi'nde verdiği yeminli ifadesine getirdiği dört sayfalık değişiklik dün kamuoyuyla paylaşıldı. Diplomatın yeni ifadesinde "1 Eylül 2019'da Varşova'da Ukrayna Devlet Başkanı Volodimir Zelenskiy'nin üst düzey danışmanı Andriy Yermak ile yaptığım bir konuşmayı hatırladım. Ona haftalardır üzerinde konuştuğumuz yolsuzlukla mücadele açıklaması yapılana kadar ABD'nin Ukrayna'ya yönelik yardımı yeniden başlatma olasılığının bulunmadığını söyledim" deniliyor.</p>
      <p>Başkan Trump'ın bağışçılarından olan Sondland ilk ifadesinde Trump'a inandığını ve rakibine yönelik soruşturma başlatılması için mali yardım ya da Beyaz Saray ziyareti gibi bir karşılık bulunmadığını belirtmişti.</p>
      <h3>Neden Trump'ın azli isteniyor?</h3>
      <p>Trump'ın Ukrayna lideri Vladimir Zelenskiy'e, Joe Biden'ın Ukrayna'da bir gaz şirketinin yönetim kurulunda yer alan oğlu Hunter hakkında soruşturma başlatılmaması durumunda ülkesine yönelik 400 milyon dolarlık askeri yardımı askıya alacağı iddia edildi. Bunun üzerine ABD Kongresindeki Demokratlar, başkan aleyhine azil soruşturması başlattı.</p>
      <p>Eski Amerikan Başkan yardımcısı olan Joe Biden, 2020 Başkanlık seçimlerinde Demokrat Parti'den aday olarak Trump'ın en güçlü rakiplerinden biri konumunda bulunuyor.</p>
      <ul>
        <li>
          <a href="https://tr.euronews.com/2019/10/12/trumpin-azil-sorusturmas-ab-buyukelcisi-sondland-disislerinin-vetosuna-ragmen-taniklik-ed">Trump'ın azil soruşturması: AB Büyükelçisi Sondland Dışişleri'nin vetosuna rağmen tanıklık edecek</a>
        </li>
        <li>
          <a href="https://tr.euronews.com/2019/10/09/trump-hakkindaki-azil-sorusturmasinda-bir-diplomatin-tanikligina-beyaz-saraydan-engelleme">Başkan Trump hakkındaki azil soruşturmasında bir diplomatın tanıklığına Beyaz Saray'dan engelleme</a>
        </li>
      </ul>
    </article>
  </body>
</html>