<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/pesaro/cronaca/furto-casa-1.4873423"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-06T23:45:46+00:00"/>
    <meta property="og:title" content="Furti Pesaro, esce solo per un’ora. Casa ripulita"/>
    <meta property="og:description" content="In pieno centro, in un palazzo di piazza Garibaldi, colpo da circa 8mila euro. Rubati gioielli e in particolare oro, divelta la serratura del portone blindato"/>
  </head>
  <body>
    <article>
      <h1>Furti Pesaro, esce solo per un’ora. Casa ripulita</h1>
      <h2>In pieno centro, in un palazzo di piazza Garibaldi, colpo da circa 8mila euro. Rubati gioielli e in particolare oro, divelta la serratura del portone blindato</h2>
      <address><time datetime="2019-11-06T23:45:46+00:00">06 Nov 2019, 23:45</time> by <a rel="author">ELISABETTA ROSSI</a></address>
      <p>Pesaro, 7 novembre 2019 - <b>Toccata</b> e <b>fuga</b>. Un furto lampo quello messo a segno ieri mattina in un appartamento ai piani alti di <b>palazzo Cermatori,</b> in piazzale Garibaldi 4. Il proprietario è uscito di casa verso le 9 e alle 10 si è visto chiamare dalla vicina che lo avvisava del furto. È stata infatti la dirimpettaia ad accorgersi per prima che qualcuno <b>era entrato nell’abitazione di fronte</b>.</p>
      <p>Ha sentito dei rumori provenire da fuori e quando ha aperto la porta di casa <b>non c’era già più nessuno sul pianerottolo</b>. Ha visto però che la porta blindata dei vicini era aperta e la serratura forzata e divelta. Ha così chiesto l’intervento delle forze dell’ordine. Sul posto, verso le 11, è arrivata una Volante e gli uomini della Scientifica per i rilievi.</p>
      <p>E ovviamente anche i proprietari dell’appartamento, <b>una coppia di pesaresi</b>. Dal primo giro di ricognizione è emerso che i ladri <b>hanno agito molto in fretta.</b> Dopo aver forzato la porta d’ingresso, si sarebbero diretti nel reparto notte dove hanno messo a soqquadro due stanze. Hanno passato al setaccio ogni angolo delle camere e poi anche del resto della casa, portando via gioielli e oro per un valore di circa 8mila euro. I malviventi sono riusciti a dileguarsi senza dare nell’occhio. Hanno però lasciato le tracce della loro visita.</p>
      <p>Caos e danni ma, quest’ultimi, solo alla porta blindata che ieri sera <b>era già stata rimessa a punto</b>. Si sospetta che abbiano agito almeno in due. Le vittime del furto sono certe che i ladri li tenessero d’occhio già da un po’. E che fossero a conoscenza dei loro spostamenti. Non a caso sono entrati in azione subito dopo che il proprietario è uscito di casa per andare a lavorare. Sapevano quindi che a quell’ora nell’appartamento <b>non ci sarebbe stato nessuno</b>. Così hanno potuto agire indisturbati. E poi darsi alla fuga. Indagano gli uomini della Volante.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>