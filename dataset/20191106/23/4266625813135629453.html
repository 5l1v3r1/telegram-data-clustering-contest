<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/06/basketbolisty_dnipra_prograly_u_sofii_levski_match_kubka_yevropy_fiba_1685495"/>
    <meta property="og:site_name" content="ZIK.UA"/>
    <meta property="article:published_time" content="2019-11-06T23:27:00+00:00"/>
    <meta property="og:title" content="Баскетболісти «Дніпра» програли у Софії «Левські» матч Кубка Європи ФІБА"/>
    <meta property="og:description" content="У рамках третього туру групового етапу баскетбольний клуб «Дніпро» зазнав третьої поразки поспіль в розіграші Кубка Європи ФІБА сезону-2019/2020."/>
  </head>
  <body>
    <article>
      <h1>Баскетболісти «Дніпра» програли у Софії «Левські» матч Кубка Європи ФІБА</h1>
      <address>
        <time datetime="2019-11-06T23:27:00+00:00">06 Nov 2019, 23:27</time>
      </address>
      <p>
        <b>У рамках третього туру групового етапу баскетбольний клуб «Дніпро» зазнав третьої поразки поспіль в розіграші Кубка Європи ФІБА сезону-2019/2020.</b>
      </p>
      <p>Після невдач у зустрічах зі своїми співвітчизниками з «Київ-Баскета» (88:95) та «Цмокі Мінськ» із Білорусі (101:108 в овертаймі), «Дніпро» сьогодні, 6 листопада, у Болгарії програв софійському «Левські» з рахунком 78:85 (18:23, 22:22, 23:17, 15:23).</p>
      <p>Українська команда впевнено розпочала матч, зробивши ривок 13:8 у дебюті гри, однак друга частина першої чверті залишилась за господарями, пише <a href="http://fbu.ua/news/dnipro-prograv-levski-v-kubku-vropi-fiba">fbu.ua</a>. «Левські» відіграв відрізок більш агресивно на обох сторонах майданчика, реалізував 70% кидків з гри і, незважаючи на програне підбирання, виграв чверть «+5». «Дніпро», навпаки, мав проблеми з реалізацією своїх атак, та дозволив супернику ще за першу чверть пробити 10 штрафних.</p>
      <p>Друга чверть пройшла більш рівно, що мало своє відображення і на табло – 10-хвилинку команди відіграли з рахунком 22:22 і пішли на велику перерву за тих самих 5 очок переваги господарів.</p>
      <p>Протягом усієї третьої чверті «Дніпро» був за крок, щоб повернути собі лідерство і зробив це, причому в доволі ефектному стилі. Іссуф Санон пішов у прохід і з сиреною данком вивів команду вперед – у «Дніпра» «+1» перед заключною чвертю. Гості додали у захисті, спровокували у суперника 6 втрат за 10-хвилинний відрізок та остаточно повернулись у матч перед його вирішальним відрізком.</p>
      <p>На жаль, втримати перевагу у заключній чверті команді Журавльова не вдалося. Суперники, як і протягом матчу, на фінішній дистанції йшли дуже близько і у вирішальну хвилину входили за одного очка переваги болгарського клубу. Однак жодна з атак «Дніпра» на перемогу результативною не стала. «Левські», в свою чергу, перевагу втримав і навіть зумів збільшити її до 7 очок, скориставшись невдалими рішеннями суперника. «Дніпро» дозволив болгарам виграти кінець гри та поступився з рахунком 78:85, залишившись єдиною комнадою в групі, яка не має в активі жодної перемоги.</p>
      <p> </p>
      <p> </p>
      <p> </p>
      <related>
        <h4>читайте також</h4>
        <a href="https://zik.ua/news/2019/11/05/kyivbasket_u_gri_za_liderstvo_v_kubku_yevropy_fiba_sogodni_zigraie_proty_1684011"/>
        <a href="https://zik.ua/news/2019/10/31/kyivbasket_zdobuv_drugu_peremogu_u_kubku_yevropy_fiba_1680387"/>
        <a href="https://zik.ua/news/2019/10/24/trener_bk_dnipro_denys_zhuravlov_kyivbasketu_my_prograly_v_iedynoborstvah_1675245"/>
        <a href="https://zik.ua/news/2019/10/24/trener_kyivbasketa_aynars_bagatskis_potribno_buty_profesionalamy_1675189"/>
      </related>
    </article>
  </body>
</html>