<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638580/%D8%AA%D8%A7%D8%AB%DB%8C%D8%B1-%D9%86%D9%88%D8%B4%DB%8C%D8%AF%D9%86-%D9%82%D9%87%D9%88%D9%87-%D8%AF%D8%B1-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D8%B3%D8%B1%D8%B7%D8%A7%D9%86-%DA%A9%D8%A8%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T23:15:00+00:00"/>
    <meta property="og:title" content="تاثیر نوشیدن قهوه در مبارزه با سرطان کبد"/>
    <meta property="og:description" content="پژوهشگران دانشگاه کوئینز بلفاست(Queen's University Belfast) ایرلند شمالی در مطالعه اخیرشان اظهار کرده‌اند مصرف قهوه می‌تواند..."/>
  </head>
  <body>
    <article>
      <h1>
        <a href="https://www.bultannews.com/fa/news/638580/%D8%AA%D8%A7%D8%AB%DB%8C%D8%B1-%D9%86%D9%88%D8%B4%DB%8C%D8%AF%D9%86-%D9%82%D9%87%D9%88%D9%87-%D8%AF%D8%B1-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D8%B3%D8%B1%D8%B7%D8%A7%D9%86-%DA%A9%D8%A8%D8%AF">تاثیر نوشیدن قهوه در مبارزه با سرطان کبد</a>
      </h1>
      <h2>پژوهشگران دانشگاه کوئینز بلفاست(Queen's University Belfast) ایرلند شمالی در مطالعه اخیرشان اظهار کرده‌اند مصرف قهوه می‌تواند...</h2>
      <address><time datetime="2019-11-06T23:15:00+00:00">06 Nov 2019, 23:15</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، قهوه یکی از بزرگ‌ترین منابع آنتی اکسیدان<b>‌</b>ها در رژیم غذایی مدرن محسوب می‌شود. محتوای آنتی اکسیدانی قهوه بسیار زیاد است و همین موضوع نیز باعث مفید بودن این ماده است. پژوهشگران اخیرا اظهار کرده‌اند مصرف یک فنجان قهوه در روز می‌تواند علاوه بر رفع خستگی به کاهش خطر ابتلا به سرطان کبد نیز کمک کند. دانه قهوه حاوی "پلی فنل" (polyphenol) است که ممکن است جلوی تقسیم سلول‌های سرطانی را بگیرد.</p>
      <p>محققان دانشگاه کوئینز بلفاست در مطالعه اخیرشان بیش از ۵۰۰ هزار فرد که بیش از سه چهارم آنها قهوه مصرف می‌کردند را مورد بررسی قرار دادند.</p>
      <p>دکتر "اونا مک منامین" (Una McMenamin) پژوهشگر این مطالعه گفت: ما طی این مطالعه دریافتیم احتمال ابتلا به سرطان کبد در افرادی که قهوه مصرف می‌کنند ۵۰ درصد کمتر است.</p>
      <p>"کیم تو تران" (Kim Tu Tran) نویسنده اصلی این مطالعه گفت: خبر خوش برای افرادی که عادت به نوشیدن قهوه دارند این است که این عادت برای سلامتی آنها بسیار خوب است چراکه قهوه حاوی آنتی اکسیدان و کافئین است که ممکن است در برابر سرطان کبد از آنها محافظت کند. مصرف قهوه بیش از ترک سیگار  و ترک مصرف الکل و کاهش وزن از سرطان کبد جلوگیری می‌کند.</p>
      <p>طی این مطالعه پژوهشگران ۳۶۵ هزار و ۱۵۷ فرد را که عادت به نوشیدن روزانه قهوه داشتند و ۱۰۰ هزار فرد را که قهوه نمی‌نوشیدند را مورد بررسی قرار دادند.</p>
      <p>در آن زمان ۸۸ نفر از افراد مذکور مبتلا به سرطان کبد بودند . پژوهشگران دریافتند قهوه در افرادیکه روزانه قهوه می‌نوشیدند تا ۵۰ درصد سبب کاهش رشد ابتلا به سرطان کبد شده بود.</p>
      <p>البته این نخستین بار نیست که فواید شگفت انگیز قهوه اثبات می‌شود چراکه چندی پیش نیز پژوهشگران آمریکایی اظهار کرده بودند ترکیبات موجود در پوسته دانه قهوه می‌تواند التهاب را در سلول‌های موش‌ها مهار کند. این پژوهش نشان داد هنگامی که سلول‌های چربی موش‌ها در معرض ترکیبات استخراج شده از پوسته دانه قهوه موسوم به "پروتوکاتکویک اسید"(PCA) و "گالیک اسید"(Gallic acid) قرار می‌گیرند، التهاب ناشی از چربی آنها کاهش می‌یابد و جذب گلوکز و حساسیت انسولین آنها نیز بهتر می‌شود.</p>
      <p>یافته های این مطالعه در مجله" British Journal of Cancer" منتشر شد.</p>
    </article>
  </body>
</html>