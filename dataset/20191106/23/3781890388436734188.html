<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740376"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T23:54:00+00:00"/>
    <meta property="og:title" content="&quot;หนุ่ม&quot;เมายาบ้าคลั่งอยากเผาพ่อ! จุดไฟวอดบ้านยกหลัง"/>
    <meta property="og:description" content="เกิดเหตุระทึกขวัญกลางดึก! หนุ่มวัย 32 ปี คลุ้มคลั่งหนัก โวยวายอยากเผาพ่อตัวเอง ก่อเหตุวางเพลิงเผาบ้านหน้าตาเฉย ก่อนเผ่นหนี ด้านพ่อวัย 60 ปี รอดออกมาได้ ยันลูกชายเมายาบ้าเพี้ยนหนัก วอนเจ้าหน้าที่จับกุมด่วน หวั่นไปก่อเหตุกับชาวบ้านรายอื่น"/>
  </head>
  <body>
    <article>
      <h1>"หนุ่ม"เมายาบ้าคลั่งอยากเผาพ่อ! จุดไฟวอดบ้านยกหลัง</h1>
      <address>
        <time datetime="2019-11-06T23:54:00+00:00">06 Nov 2019, 23:54</time>
      </address>
      <figure>
        <img src="https://www.dailynews.co.th/admin/upload/20191107/news_MQPVFORDOB072145_533.jpg?v=201911070812"/>
      </figure>
      <p>
        <b>เกิดเหตุระทึกขวัญกลางดึก! หนุ่มวัย 32 ปี คลุ้มคลั่งหนัก โวยวายอยากเผาพ่อตัวเอง ก่อเหตุวางเพลิงเผาบ้านหน้าตาเฉย ก่อนเผ่นหนี ด้านพ่อวัย 60 ปี รอดออกมาได้ ยันลูกชายเมายาบ้าเพี้ยนหนัก วอนเจ้าหน้าที่จับกุมด่วน หวั่นไปก่อเหตุกับชาวบ้านรายอื่น</b>
      </p>
      <p>เมื่อวันที่ 7 พ.ย. เจ้าหน้าที่ตำรวจ สภ.ศรีเทพ จ.เพชรบูรณ์ เปิดเผยว่า ช่วงกลางดึกคืนที่ผ่านมา ได้รับแจ้งเหตุเพลิงไหม้บ้านเลขที่ 24 หมู่ 10 ต.นาสนุ่น อ.ศรีเทพ จ.เพชรบูรณ์ จึงเร่งประสานขอรถดับเพลิงจาก องค์การบริหารส่วนตำบลนาสนุ่น และองค์การบริหารส่วนตำบลข้างเคียง พร้อมหน่วยกู้ภัยพ้งไล้ 16 จุดศรีเทพ เข้าฉีดน้ำสกัดควบคุมเพลิง โดยที่เกิดเหตุเป็นเพียงบ้านไม้ชั้นเดียว เปลวเพลิงวอดตัวบ้านเสียหายไปทั้งหลังแล้ว เจ้าหน้าที่ฉีดน้ำดับเพลิงราว 2 ชั่วโมง จึงสามารถควบคุมเพลิงไว้ได้<br/><br/>จากการสอบถาม ผู้ใหญ่บ้านหมู่ที่ 10 เล่าว่า นายสังวาลย์ สวนศร อายุ 60 ปี เป็นเจ้าของบ้านที่เกิดเหตุ ได้มาแจ้งขอความช่วยเหลือกับตนว่า นายสมยศ สวนศร อายุ 32 ปี บุตรชายที่อาศัยอยู่ด้วยกันเพียงลำพัง 2 คน ได้เสพยาบ้าเข้าไป จนเกิดอาการหลอนและคลุ้มคลั่ง พูดขึ้นมาว่า "กูจะเผาพ่อ กูจะเผาพ่อ" จากนั้นก็ไปหาน้ำมันมาจุดไฟเผาบ้านจริง ๆ หลังจากจุดไฟเผาได้แล้ว นายสมยศ ก็วิ่งหลบหนีหายไปในความมืด จึงขอให้ทางเจ้าหน้าที่ตำรวจและฝ่ายงานเกี่ยวข้องเร่งติดตามจับกุมบุตรชายของตนให้ได้โดยเร็ว ก่อนจะเกิดอาการคลุ้มคลั่งก่อเหตุกับชาวบ้านรายอื่น ๆ  เบื้องต้นเจ้าหน้าที่ลงบันทึกประจำวันไว้เป็นหลักฐาน ก่อนประสานฝ่ายสืบสวน เร่งหาตัวผู้ก่อเหตุมาดำเนินคดีตามกฎหมายต่อไป.</p>
    </article>
  </body>
</html>