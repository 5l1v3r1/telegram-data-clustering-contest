<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/v-napoli-stava-strashno-klubt-shche-sdi-igrachite-406063.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-06T23:56:27+00:00"/>
    <meta property="og:title" content="В Наполи става страшно - клубът ще съди играчите"/>
    <meta property="og:description" content="Карло Анчелоти пред напускане на клуба"/>
  </head>
  <body>
    <article>
      <h1>В Наполи става страшно - клубът ще съди играчите</h1>
      <address><time datetime="2019-11-06T23:56:27+00:00">06 Nov 2019, 23:56</time> by <a rel="author">Димитър Душков</a></address>
      <p>Работата на старши треньора на Наполи Карло Анчелоти бе поставена под сериозна въпросителна, след като играчите от тима напуснаха извънредно организирания от ръководството на клуба тренировъчен лагер. Футболистите отказаха да продължават да стоят в клубната база след равенството 1:1 с австрийския Ред Бул Залцбург във вторник в Шампионската лига и се прибраха при семействата си, а техният наставник не се яви на задължителната пресконференция след мача. Самият лагер бе дисциплинарна мярка, въведена от президента Аурелио де Лаурентис, след поражението с 1:2 от Рома през уикенда.</p>
      <p>От клуба в лицето Де Лаурентис обявиха, че ще започнат съдебни действия срещу футболистите и обвиниха Анчелоти в подстрекателство. Пресата в Италия очаква бившият наставник на Милан, Реал Мадрид и Байерн да бъде уволнен до дни или сам да подаде оставка. Наполи е в серия от 4 мача без победа във всички турнири и макар тимът да има всички шансове да преодолее груповата фаза в Шампионската лига, в Серия "А" "небесносините" заемат едва седмо място.</p>
    </article>
  </body>
</html>