<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638579/%D8%A7%D9%81%D9%88%D9%84-%D8%A8%D8%A7%D8%B2%D8%A7%D8%B1-%D8%AE%D9%88%D8%AF%D8%B1%D9%88%DB%8C-%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T23:00:00+00:00"/>
    <meta property="og:title" content="افول بازار خودروی آمریکا"/>
    <meta property="og:description" content="میزان فروش شرکت‌های خودروسازی مختلف در ایالات متحده آمریکا منتشر شده که نشان می دهد میزان فروش خودرو به طور کلی در این بازار با یک کاهش ۰.۷ درصدی ..."/>
  </head>
  <body>
    <article>
      <h1>
        <a href="https://www.bultannews.com/fa/news/638579/%D8%A7%D9%81%D9%88%D9%84-%D8%A8%D8%A7%D8%B2%D8%A7%D8%B1-%D8%AE%D9%88%D8%AF%D8%B1%D9%88%DB%8C-%D8%A2%D9%85%D8%B1%DB%8C%DA%A9%D8%A7">افول بازار خودروی آمریکا</a>
      </h1>
      <h2>میزان فروش شرکت‌های خودروسازی مختلف در ایالات متحده آمریکا منتشر شده که نشان می دهد میزان فروش خودرو به طور کلی در این بازار با یک کاهش ۰.۷ درصدی ...</h2>
      <address><time datetime="2019-11-06T23:00:00+00:00">06 Nov 2019, 23:00</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، بر اساس تازه‌ترین آمار و گزارش‌های منتشر شده در وب سایت marklines می‌توان دریافت که فروش خودرو در <b>بازار ایالات متحده آمریکا</b> در اکتبر ۲۰۱۹ میلادی نسبت به مدت مشابه سال قبل، کاهشی ۰.۷ درصدی را تجربه کرده است.</p>
      <p>آمارها حاکیست که یک میلیون و ۳۴۳ هزار و ۸۴۲ دستگاه خودروی تولید شده جدید در بازار ایالات متحده آمریکا در ماه گذشته میلادی به فروش رفته است که در مقایسه با اکتبر ۲۰۱۸، ۰.۷ درصد کاهش یافته است.</p>
      <p>همچنین ۲۵۵ هزار و ۲۶۶ دستگاه خودروی سواری سدان با ۱۶.۴ درصد کاهش و ۹۸۸ هزار و ۵۷۶ دستگاه خودروی شاسی بلند با ۶.۴ درصد افزایش در این بازه زمانی در آمریکا به فروش رفته است.</p>
      <p>در این میان، فروش جنرال موتورز به عنوان بزرگترین شرکت خودروسازی آمریکایی ۱۲.۲ درصد کاهش یافته این در حالیست که فورد رشدی یک درصدی را برای خود به ثبت رسانده است. البته فیات کرایسلر نیز در اکتبر با کاهشی اندک (۰.۲ درصد) نتوانست میزان فروش خود را چندان بالا ببرد.</p>
      <p>تسلاموتورز هم که یک شرکت خودروسازی نوظهور در آمریکاست و برنامه‌های جاه‌طلبانه‌ای برای توسعه و تولید خودروهای تمام الکتریکی لوکس و قدرتمند دارد، با کاهش ۵.۴ درصدی در میزان فروش خود نسبت به اکتبر ۲۰۱۸ میلادی مواجه شده است.</p>
      <p>در میان سایر خودروسازان خارجی، شرکت‌هایی نظیر هوندا، مزدا و سوبارو موفق شدند به ترتیب با رشدی ۷.۶ درصدی، ۴.۵ درصدی و ۰.۲ درصدی روبرو شوند در حالی که سایر شرکت ها نظیر تویوتا، نیسان و میتسوبیشی نتوانستند در ماه گذشته میلادی همچون رقبای خود عملکرد موفقیت‌آمیزی در بازار آمریکا داشته باشند و میزان فروش آنها به ترتیب ۱.۲ درصد، ۵.۸ درصد و ۷.۹ درصد کاهش یافت.</p>
      <p>برند جنسیس هیوندای و کیا نیز به ترتیب در اکتبر۲۰۱۹، شاهد یک رشد قابل توجه ۱۱.۳ درصدی و ۱۰.۹ درصدی بوده‌اند.</p>
      <p>در میان خودروسازان آلمانی، میزان فروش دایملر یک درصد، بی ام و ۷.۵ درصد و فولکس واگن و پورشه نیز ۴.۸ درصد در این بازه زمانی رشد پیدا کرده است.</p>
      <p>یکی از بهترین و موفق‌ترین شرکت‌های خودروسازی در آمریکا در ماه اکتبر گذشته شرکت ولوو بوده که با رشدی ۲۰.۲ درصدی در میزان فروش خود مواجه شده است.</p>
    </article>
  </body>
</html>