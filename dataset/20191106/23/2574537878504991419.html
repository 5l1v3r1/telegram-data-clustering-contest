<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://academia.gal/inicio/-/asset_publisher/m2gF/content/o-centro-pen-galicia-concede-o-oitavo-premio-voz-de-liberdade-a-marina-mayoral?redirect=https%3A%2F%2Facademia.gal%2Finicio%3Fp_p_id%3D101_INSTANCE_m2gF%26p_p_lifecycle%3D0%26p_p_state%3Dnormal%26p_p_mode%3Dview%26p_p_col_id%3Dcolumn-1%26p_p_col_pos%3D1%26p_p_col_count%3D4"/>
    <meta property="og:site_name" content="academia.gal"/>
    <meta property="article:published_time" content="2019-11-06T23:10:19+00:00"/>
    <meta property="og:title" content="O Centro PEN Galicia concede o oitavo Premio Voz de Liberdade a Marina Mayoral"/>
    <meta property="og:description" content="Marina Mayoral é a gañadora do oitavo Premio Voz de Liberdade do Centro PEN Galicia. O xurado tivo en conta tanto a traxectoria literaria da académica de honra como a súa defensa do dereito de expresión e opinión e do papel das mulleres nas letras e na sociedade en xeral."/>
  </head>
  <body>
    <article>
      <h1>O Centro PEN Galicia concede o oitavo Premio Voz de Liberdade a Marina Mayoral</h1>
      <address>
        <time datetime="2019-11-06T23:10:19+00:00">06 Nov 2019, 23:10</time>
      </address>
      <p>
        <b><a href="https://academia.gal/plenario?p_p_id=ManageChairs_WAR_ragportal&amp;p_p_lifecycle=0&amp;p_p_state=normal&amp;p_p_mode=view&amp;p_p_col_id=column-1&amp;p_p_col_count=1&amp;_ManageChairs_WAR_ragportal_action=showHonorificAcademic&amp;_ManageChairs_WAR_ragportal_id=21246"><b>Marina Mayoral</b></a> é a gañadora do oitavo Premio Voz de Liberdade do Centro PEN Galicia. O xurado tivo en conta tanto a traxectoria literaria da académica de honra como a súa defensa do dereito de expresión e opinión e do papel das mulleres nas letras e na sociedade en xeral.</b>
      </p>
      <figure>
        <img src="https://academia.gal/image/image_gallery?img_id=1357084"/>
        <figcaption>Marina Mayoral no pleno extraordinario de ingreso na Real Academia Galega como membro de honra. Fonte: RAG</figcaption>
      </figure>
      <p>O xurado, composto por Luís González Tosar, Ánxela Gracián, Bieito Iglesias, Xabier Castro Martínez, Inma López Silva, Pablo Rubén Eiré, Luis Menéndez, Xosé Ramón Pena e Manuel Guede, valorou a obra literaria da escritora, as súas achegas sobre Rosalía de Castro, Emilia Pardo Bazán ou Valle Inclán e, "sobre todo, a súa constante defensa do dereito de expresión e de opinión e a reivindicación do papel da muller no ámbito da literatura e na sociedade en xeral", salienta o Centro PEN Galicia nun comunicado.</p>
      <p>Marina Mayoral recollerá o premio, unha peza orixinal de Azisclo Manzano, no transcurso dun acto literario que terá lugar na segunda quincena de novembro.</p>
    </article>
  </body>
</html>