<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/atalanta-bergamo-manchester-city-wynik-meczu-liga-mistrzow-2019-20,983556.html"/>
    <meta property="og:site_name" content="TVN24"/>
    <meta property="article:published_time" content="2019-11-06T23:24:00+00:00"/>
    <meta property="og:title" content="Obrońca w bramce City. Mistrzowie Anglii pokpili sprawę z Atalantą"/>
    <meta property="og:description" content="Prawdziwą huśtawkę nastrojów przeżywali w Mediolanie piłkarze Manchesteru City w spotkaniu grupy C Ligi Mistrzów. W środowy wieczór podopieczni Pepa Guardioli zremisowali na wyjeździe z Atalantą Be..."/>
  </head>
  <body>
    <article>
      <h1>Obrońca w bramce City. Mistrzowie Anglii pokpili sprawę z Atalantą</h1>
      <address>
        <time datetime="2019-11-06T23:24:00+00:00">06 Nov 2019, 23:24</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/2a3414b6-746d-4080-83a9-bcd65a96181f-480p.mp4"/>
        <figcaption>Podział punktów w meczu Atalanty z Manchesterem City Foto: Getty Images | Video: Getty Images</figcaption>
      </figure>
      <h3>Prawdziwą huśtawkę nastrojów przeżywali w Mediolanie piłkarze Manchesteru City w spotkaniu grupy C Ligi Mistrzów. W środowy wieczór podopieczni Pepa Guardioli zremisowali na wyjeździe z Atalantą Bergamo 1:1, choć już do przerwy mogli rozstrzygnąć losy rywalizacji.</h3>
      <p>Przed dwoma tygodniami The Citizens ograli włoską ekipę przed własną publicznością 5:1. We wcześniejszych meczach nie stracili nawet gola, pokonując Dinamo Zagrzeb (2:0) i Szachtar Donieck (3:0).</p>
      <h3>Najniższy wymiar kary</h3>
      <related>
        <a href="https://eurosport.tvn24.pl/pilka-nozna,105/wymowna-radosc-lewandowskiego-szykuja-sie-wielkie-zmiany-w-zyciu-pilkarza,983519.html"/>
      </related>
      <p>Mistrzowie Anglii już w pierwszej odsłonie meczu w Mediolanie mogli rozstrzygnąć losy zwycięstwa i przypieczętować awans do kolejnej fazy. Po upływie zaledwie kilku minut gry rozmontowali defensywę Atalanty niczym na treningu. Wystarczyło dokładne podanie w pole karne, zgranie na jeden kontakt i wykończenie z pierwszej piłki w wykonaniu Raheema Sterlinga, a piłka wylądowała w bramce gospodarzy.</p>
      <p>Dominacja Manchesteru City w tej części gry nie podlegała dyskusji. Piłkarze z Bergamo nie radzili sobie z wysokim pressingiem angielskiej drużyny i mieli ogromne problemy z przedostaniem się w okolice pola karnego rywali.</p>
      <p>Jeszcze przed przerwą powinni przegrywać 0:2, lecz Gabriel Jesus fatalnie przestrzelił z rzutu karnego, podyktowanego za zagranie ręką Josipa Ilicicia.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/f8f47ebf-c6da-4fab-8ae7-5e17ed0df424.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Gabriel Jesus nie wykorzystał jedenastki<cite>Źródło: Getty Images</cite></figcaption>
      </figure>
      <h3>Metamorfoza gospodarzy</h3>
      <related>
        <a href="https://eurosport.tvn24.pl/liga-mistrzow,107/popis-nastolatka-na-santiago-bernabeu-real-zdemolowal-psg-awansowalo,983541.html"/>
      </related>
      <p>Po powrocie piłkarzy z szatni obie ekipy zmieniły się nie do poznania, choć na murawie pojawił się tylko jeden nowy zawodnik. Za bramkarza Edersona, który w pierwszej połowie doznał lekkiej kontuzji, wszedł Claudio Bravo.</p>
      <p>To jednak piłkarze prowadzeni przez Gian Piero Gasperiniego zaczęli dyktować warunki na boisku, a The Citizens coraz częściej dawali się spychać do defensywy. Zaowocowało to golem w 49. minucie spotkania po trafieniu wypożyczonego z Chelsea Mario Pasalicia.</p>
      <h3>Obrońca między słupkami</h3>
      <p>Nie był to jednak koniec problemów gości. Zawodnicy Atalanty szukali kolejnych goli, a mistrzowie Anglii nie ustrzegali się błędów. Po jednym z nich z murawy wyleciał wspomniany Bravo, który w ostatnich minutach regulaminowego czasu gry wyszedł daleko przed pole karne i zahaczył atakującego Ilicicia.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/97238b8e-de3c-4e61-949e-bdaf4b160b13.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Claudio Bravo wyrzucony z boiska<cite>Źródło: Getty Images</cite></figcaption>
      </figure>
      <p>W efekcie Guardiola musiał posłać między słupki nominalnego bocznego obrońcę Kyle'a Walkera. Reprezentant Anglii nie pozwolił się zaskoczyć i na finiszu zaliczył nawet kilka udanych interwencji. The Citizens dążyli już wyłącznie do obrony remisowego rezultatu, co ostatecznie udało im się osiągnąć. Po dobrej pierwszej odsłonie będą jednak opuszczać Mediolan z uczuciem niedosytu.</p>
      <p>Awans do 1/8 finału Ligi Mistrzów mogą sobie zapewnić w następnym spotkaniu z Szachtarem Donieck.</p>
      <p><b>Atalanta - Manchester City 1:1 (0:1)</b><br/>Bramki: dla Atalanty - Mario Pasalic (49.); dla Manchesteru - Raheem Sterling (7.).</p>
      <p><b>Wyniki środowych meczów 4. kolejki Ligi Mistrzów:</b><br/><b>grupa A</b><br/>Real Madryt - Galatasaray Stambuł 6:0 (4:0)<br/>Paris Saint Germain - FC Brugge 1:0 (1:0)<br/><b>grupa B</b><br/>Bayern Monachium - Olympiakos Pireus 2:0 (0:0)<br/>Crvena Zvezda Belgrad - Tottenham Hotspur 0:4 (0:1)<br/><b>grupa C</b><br/>Dinamo Zagrzeb - Szachtar Donieck 3:3 (1:1)<br/>Atalanta Bergamo - Manchester City 1:1 (0:1)<br/><b>grupa D</b><br/>Lokomotiw Moskwa - Juventus Turyn 1:2 (1:1)<br/>Bayer Leverkusen - Atletico Madryt 2:1 (1:0)</p>
      <p>Autor: jac / Źródło: eurosport.pl</p>
    </article>
  </body>
</html>