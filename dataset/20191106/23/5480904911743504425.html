<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/paris-st-germain-bayern-a-juventus-postoupily-do-osmifinale-lm/1817442?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T23:24:00+00:00"/>
    <meta property="og:title" content="Paris St. Germain, Bayern a Juventus postoupily do osmifinále LM"/>
    <meta property="og:description" content="Praha - Fotbalisté Paris St. Germain díky výhře 1:0 nad Bruggami ovládli i čtvrtý zápas ve skupině Ligy mistrů a dvě kola před koncem základních skupin postoupili do osmifinále. O jejich vítězství rozhodl ve 22. minutě Mauro Icardi. Stoprocentní bilanci a postup si zajistil také Bayern Mnichov, který zdolal 2:0 Olympiakos Pireus. Účast mezi 16 nejlepšími si s předstihem vybojoval i Juventus Turín, který trefou ve třetí minutě nastavení druhého poločasu zvítězil na hřišti Lokomotivu Moskva 2:1."/>
  </head>
  <body>
    <article>
      <h1>Paris St. Germain, Bayern a Juventus postoupily do osmifinále LM</h1>
      <address><time datetime="2019-11-06T23:24:00+00:00">06 Nov 2019, 23:24</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Fotbalisté Paris St. Germain díky výhře 1:0 nad Bruggami ovládli i čtvrtý zápas ve skupině Ligy mistrů a dvě kola před koncem základních skupin postoupili do osmifinále. O jejich vítězství rozhodl ve 22. minutě Mauro Icardi. Stoprocentní bilanci a postup si zajistil také Bayern Mnichov, který zdolal 2:0 Olympiakos Pireus. Účast mezi 16 nejlepšími si s předstihem vybojoval i Juventus Turín, který trefou ve třetí minutě nastavení druhého poločasu zvítězil na hřišti Lokomotivu Moskva 2:1.</p>
      <slideshow>
        <figure>
          <img src="https://i3.cn.cz/6/1573077850_P201911061259801.jpg"/>
        </figure>
        <figure>
          <img src="https://i3.cn.cz/6/1573077803_P201911061258801.jpg"/>
        </figure>
        <figure>
          <img src="https://i3.cn.cz/6/1573077418_P201911061250501.jpg"/>
        </figure>
        <figure>
          <img src="https://i3.cn.cz/6/1573077329_P201911061247901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3257">Fotogalerie: Fotbalová Liga mistrů 2019/20</a>
        </figcaption>
      </slideshow>
      <p>K postupu se ve skupině A, v níž je PSG, výrazně přiblížil rovněž Real Madrid, který na Santiago Bernabéu rozstřílel Galatasaray Istanbul 6:0. Hattrickem se o výhru postaral Brazilec Rodrygo, který se v 18 letech a 301 dnech stal druhým nejmladším třígólovým střelcem v historii Ligy mistrů. Prvenství drží legenda "Bílého baletu" Raúl z října 1995.</p>
      <p>Real vedl o tři branky už po 14 minutách hry. Mezi čtvrtou a sedmou minutou se po přihrávkách Marcela dvakrát trefil Rodrygo. Třetí branku "panenkovskou" penaltou kapitán Ramos a čtvrtý gól přidal v závěru prvního poločasu po Rodrygově nahrávce Benzema.</p>
      <p>Jednatřicetiletý Francouz se po Lionelovi Messimu z Barcelony stal druhým hráčem v historii soutěže, který skóroval v 15 ročnících po sobě. V 81. minutě se Benzema trefil podruhé a ve druhé minutě nastavení Rodrygo po jeho přihrávce završil hattrick.</p>
      <p>Bayern poprvé vedl dočasný trenér Hans-Dieter Flick, který po bundesligové porážce 1:5 ve Frankfurtu nahradil odvolaného Nika Kovače.</p>
      <p>Domácí se dlouho nemohli prosadit. Až v 69. minutě otevřel skóre Lewandowski, který se trefil v osmém utkání základní skupiny Ligy mistrů po sobě. Pojistku přidal minutu před koncem Perišič.</p>
      <p>Z vítězství se radoval i letošní finalista soutěže Tottenham, který v Bělehradu porazil tamní Crvenou zvezdu 4:0. Ze dvou tref se radoval Son Hung-min.</p>
      <p>Body poprvé ztratil Manchester City po remíze 1:1 proti Bergamu. "Citizens" si tak na postup musejí počkat. Hosté vedli na milánském San Siru, kde Atalanta hraje domácí zápasy v Lize mistrů, od sedmé minuty zásluhou Sterlinga. Dvě minuty před koncem úvodního dějství mohl zvýšit z penalty Jesus, který však minul branku.</p>
      <p>Bergamo anglické šampiony potrestalo čtyři minuty po přestávce, kdy srovnal Pašalič. Od 81. minuty dohrával Manchester bez vyloučeného brankáře Brava.</p>
      <p>Ve druhém duelu skupiny C Dinamo Záhřeb doma po divokém průběhu remizovalo se Šachťarem Doněck 3:3. Oba celky mají shodně pět bodů. V 74. minutě uviděl červenou kartu domácí Moro a opět minut později hostující Marlos. Chorvatský celek dvěma brankami odskočil do vedení 3:1, ale ukrajinské mužstvo v nastaveném času dvakrát skórovalo a vytěžilo bod.</p>
      <p>Juventus začal výborně a ve třetí minutě se ujal vedení. Přímý kop Ronalda propadl gólmanovi Guilhermemu mezi nohy a Aaron Ramsey ho doklepl do sítě. Velšský záložník byl označen za střelce, byť míč možná přešel brankovou čáru o chvíli dříve.</p>
      <p>Ramsey vstřelil 300. gól "Staré dámy" v novodobé historii soutěže, která se datuje od roku 1992. Italští mistři se stali pátým mužstvem, který tuto metu pokořil. Více tref zaznamenaly pouze Manchester United, Bayern, Barcelona a nejlepší Real Madrid.</p>
      <p>Ronaldo si připsal 174. start v evropských pohárech, čímž vyrovnal na druhém místě historického pořadí Paola Maldiniho. Více zápasů má jen brankář Iker Casillas.</p>
      <p>Lokomotiv vyrovnal ve 12. minutě, kdy si na Rybusův centr vyskočil ve vápně nejvýše Alexej Mirančuk, který zamířil hlavou přesně k tyči. V 78. minutě mohli domácí skóre otočit, ale obránce Bonucci na brankové čáře Máriovu střelu zastavil.</p>
      <p>Výhru Juventusu zařídil ve třetí minutě nastaveného času Costa po spolupráci s Higuaínem. "Bianconeri" tak porazili ruský celek stejně jako doma 2:1.</p>
      <p>Postup si ve skupině D mohlo pojistit také Atlético Madrid, které však prohrálo v Leverkusenu 1:2. Bayer vedl po 55 minutách o dvě branky. V 84. minutě byl vyloučen domácí Amiri a hosté snížili, na vyrovnání však nedosáhli. "Rojiblancos" jsou druzí o čtyři body před Lokomotivem a svým přemožitelem.</p>
      <h3>Výsledky 4. kola fotbalové Ligy mistrů</h3>
      <h4>Skupina A:</h4>
      <h4>Real Madrid - Galatasaray Istanbul 6:0 (4:0)</h4>
      <p>Branky: 4., 7. a 90.+2 Rodrygo, 45. a 81. Benzema, 14. Ramos z pen. Rozhodčí: Zwayer - Schiffner, Achmüller - Stegemann (všichni Něm., video). </p>
      <h4>Paris St. Germain - Club Bruggy 1:0 (1:0)</h4>
      <p>Branka: 22. Icardi. Rozhodčí: Madden - Stewart, Roome (všichni Skot.) - Attwell (Angl., video) </p>
      <h4>Tabulka:</h4>
      <ul>
        <li>1. | Paris St. Germain | 4 | 4 | 0 | 0 | 10:0 | 12</li>
        <li>2. | Real Madrid | 4 | 2 | 1 | 1 | 9:5 | 7</li>
        <li>3. | Club Bruggy | 4 | 0 | 2 | 2 | 2:8 | 2</li>
        <li>4. | Galatasaray Istanbul | 4 | 0 | 1 | 3 | 0:8 | 1</li>
      </ul>
      <h4>Skupina B:</h4>
      <h4>Bayern Mnichov - Olympiakos Pireus 2:0 (0:0)</h4>
      <p>Branky: 69. Lewandowski, 89. Perišič. Rozhodčí: Raczkowski - Obukowicz, Sijeka (všichni Pol.) - Hernández (Šp., video). </p>
      <h4>Crvena zvezda Bělehrad - Tottenham 0:4 (0:1)</h4>
      <p>Branky: 57. a 61. Son Hung-min, 34. Lo Celso, 85. Eriksen. Rozhodčí: Del Cerro - Yusta, Alonso - Sánchez (všichni Šp., video). </p>
      <h4>Tabulka:</h4>
      <ul>
        <li>1. | Bayern Mnichov | 4 | 4 | 0 | 0 | 15:4 | 12</li>
        <li>2. | Tottenham | 4 | 2 | 1 | 1 | 13:9 | 7</li>
        <li>3. | CZ Bělehrad | 4 | 1 | 0 | 3 | 3:13 | 3</li>
        <li>4. | Olympiakos Pireus | 4 | 0 | 1 | 3 | 5:10 | 1</li>
      </ul>
      <h4>Skupina C:</h4>
      <h4>Dinamo Záhřeb - Šachtar Doněck 3:3 (1:1)</h4>
      <p>Branky: 25. Petkovič, 83. Ivanušec, 89. Ademi - 13. Alan Patrick, 90.+3 Moraes, 90.+8 Tete. Rozhodčí: Brych - Borsch, Lupp - Dingert (všichni Něm., video). ČK: 74. Moro - 79. Marlos. </p>
      <h4>Bergamo - Manchester City 1:1 (0:1)</h4>
      <p>Branky: 49. Pašalič - 7. Sterling. Rozhodčí: Kulbavkov - Žuk, Masljanko (všichni Běl.) - Turpin (Fr., video). ČK: 81. Bravo (Manchester City). </p>
      <h4>Tabulka:</h4>
      <ul>
        <li>1. | Manchester City | 4 | 3 | 1 | 0 | 11:2 | 10</li>
        <li>2. | Dinamo Záhřeb | 4 | 1 | 2 | 1 | 9:7 | 5</li>
        <li>3. | Šachtar Doněck | 4 | 1 | 2 | 1 | 7:9 | 5</li>
        <li>4. | Bergamo | 4 | 0 | 1 | 3 | 3:12 | 1</li>
      </ul>
      <h4>Skupina D:</h4>
      <h4>Lokomotiv Moskva - Juventus Turín 1:2 (1:1)</h4>
      <p>Branky: 12. Alexej Mirančuk - 3. Ramsey, 90.+3 Costa. Rozhodčí: Buquet - Debart, Pacelli - Millot (všichni Fr., video). </p>
      <h4>Leverkusen - Atlético Madrid 2:1 (1:0)</h4>
      <p>Branky: 41. vlastní Thomas, 55. Volland - 90.+4 Morata. Rozhodčí: Skomina - Prapotnik, Vukan (Slovin.) - Orsato (It., video). ČK: 84. Amiri (Leverkusen). </p>
      <h4>Tabulka:</h4>
      <ul>
        <li>1. | Juventus Turín | 4 | 3 | 1 | 0 | 9:4 | 10</li>
        <li>2. | Atlético Madrid | 4 | 2 | 1 | 1 | 6:4 | 7</li>
        <li>3. | Lokomotiv Moskva | 4 | 1 | 0 | 3 | 4:7 | 3</li>
        <li>4. | Leverkusen | 4 | 1 | 0 | 3 | 3:7 | 3</li>
      </ul>
    </article>
  </body>
</html>