<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/kongres-zatverdiv-grafik-vidkritih-sluhan-schodo-impichmentu-trampa-328762_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T23:32:00+00:00"/>
    <meta property="og:title" content="Конгрес затвердив графік відкритих слухань щодо імпічменту Трампа"/>
    <meta property="og:description" content="Відкриті слухання в Палаті Представників почнуться на наступному тижні."/>
  </head>
  <body>
    <article>
      <h1>Конгрес затвердив графік відкритих слухань щодо імпічменту Трампа</h1>
      <h2>Відкриті слухання в Палаті Представників почнуться на наступному тижні.</h2>
      <address>
        <time datetime="2019-11-06T23:32:00+00:00">06 Nov 2019, 23:32</time>
      </address>
      <p>На наступному тижні в нижній палаті американського Конгресу розпочнуться відкриті <b><a href="https://dt.ua/WORLD/opublikovani-pershi-stenogrami-svidchen-vid-svidkiv-u-spravi-pro-impichment-trampa-328502_.html">слухання в рамках процедури імпічменту</a>.</b> Першими свідчення дадуть експосол США в Україні Марі Йованович і нинішній голова дипмісії в Києві, тимчасовий повірений Вільям Тейлор. Минулого місяця дипломати давали свідчення представникам трьох комітетів Палати Представників в закритому режимі, і стенограми їх допиту Конгрес уже оприлюднив.</p>
      <p>Слухання за участю Тейлора заплановані на середу, 13 листопада. Йованович відповідатиме на питання конгресменів у п'ятницю, 15 листопада.</p>
      <p>31 жовтня <b><a href="https://dt.ua/WORLD/u-ssha-zatverdili-proceduru-impichmentu-trampa-328028_.html">Палата Представників проголосувала за процедуру імпічменту</a></b>, визначивши порядок публічних слухань, допиту свідків, права й обов'язки учасників процесу.</p>
      <p>Перед цим протягом місяця члени трьох комітетів нижньої палати Конгресу проводили розслідування щодо Дональда Трампа, підставою для якого стала скарга анонімного представника розвідувального співтовариства.</p>
      <p>Інформатор підозрює <b><a href="https://dt.ua/POLITICS/informator-zapidozriv-trampa-v-sprobi-domogtisya-vtruchannya-ukrayini-u-vibori-2020-roku-324632_.html">Трампа у використанні свого становища для втручання в президентські вибори</a></b> 2020 року. У скарзі сказано, що президента США тиснув на президента України, наполягаючи на <b><a href="https://dt.ua/WORLD/tramp-pidtverdiv-scho-zgaduvav-baydena-v-rozmovi-z-zelenskim-324272_.html">розслідуванні щодо Джо Байдена</a></b>, ймовірного кандидата в президенти від Демократичної партії, і його сина Хантера. А <b><a href="https://dt.ua/WORLD/informator-zvinuvativ-otochennya-trampa-v-sprobah-zablokuvati-zapis-rozmovi-iz-zelenskim-324656_.html">оточення Трампа намагалося заблокувати стенограму розмови</a></b>, помістивши її до сховища інформації про таємні операції розвідки.</p>
      <p>Також повідомляється, що адвокат Трампа Рудольф <b><a href="https://dt.ua/POLITICS/dzhuliani-zv-yazuvavsya-z-bogdanom-bakanovym-i-mig-zustritisya-z-yermakom-v-madridi-informator-rozvidki-ssha-324642_.html">Джуліані в приватному порядку контактував з керівником Офісу президента Андрієм Богданом</a> </b>і тодішнім в.о. голови СБУ Іваном Бакановим, а також літав до Мадрида для зустрічі з помічником Зеленського Андрієм Єрмаком.</p>
      <p>25 вересня, в день зустрічі Володимира Зеленського з Дональдом Трампом у Нью-Йорку, Білий дім оприлюднив <b><a href="https://dt.ua/POLITICS/biliy-dim-opublikuvav-stenogramu-rozmovi-trampa-z-zelenskim-324534_.html">розшифровку їхньої липневої телефонної розмови</a>.</b></p>
      <p>Конгресмени вже допитали колишнього спецпредставника Держдепартаменту Курта Волкера, експосла США в Україні Марі Йованович, тимчасового повіреного Вільяма Тейлора, колишнього радника Трампа з питань Росії Фіону Гілл, співробітників Держдепартаменту Джорджа Кента і Філіпа Рікера, голову представництва США в ЄС Гордона Сондланда, співробітника Ради безпеки Олександра Вындмана, а також заступника держсекретаря Девіда Гейла. Їх свідчення переконали демократів в обґрунтованості імпічменту.</p>
      <p>Докладніше читайте в статті Олександра Хари <b><a href="https://dt.ua/international/impichment-mayzhe-oficiyno-328209_.html">"Імпічмент. Майже офіційно"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a> / <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>