<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76273-Ludia-s-podozrenim-na-pohlavne-choroby-hladaju-rady-na-Reddite-pridavaju-fotografie-intimnych-partii-a-opis-symptomov"/>
    <meta property="og:site_name" content="REFRESHER"/>
    <meta property="article:published_time" content="2019-11-06T13:03:00+00:00"/>
    <meta property="og:title" content="Ľudia s podozrením na pohlavné choroby hľadajú rady na Reddite, pridávajú fotografie intímnych partií a opis symptómov"/>
    <meta property="og:description" content="Namiesto toho, aby šli k lekárovi, obrátia sa na ľudí online."/>
  </head>
  <body>
    <article>
      <h1>Ľudia s podozrením na pohlavné choroby hľadajú rady na Reddite, pridávajú fotografie intímnych partií a opis symptómov</h1>
      <address><time datetime="2019-11-06T13:03:00+00:00">06 Nov 2019, 13:03</time> by <a rel="author">Timea Krauszová</a></address>
      <p>
        <b>Namiesto toho, aby šli k lekárovi, obrátia sa na ľudí online.</b>
      </p>
      <p>Pohlavné choroby sú veľký strašiak, ktorý aj dospelých ľudí donúti cítiť sa trápne ako malé deti. V dnešnej digitálnej dobe tak urobia všetko preto, aby sa vyhli nepríjemnej návšteve lekára. Vrátane publikovania intímnych fotiek online. Síce je online poradenstvo zadarmo a prakticky anonymné, vedci varujú pred nevhodnou liečbou a zdravotnými rizikami nesprávnych diagnóz. Píše <a href="https://nypost.com/2019/11/05/people-are-posting-their-genitals-on-reddit-to-diagnose-stds/"><b>New York Post</b></a>.</p>
      <h3>Trendom sú Subreddity</h3>
      <p>Podľa najnovšej <a href="https://jamanetwork.com/journals/jama/fullarticle/2753884">štúdie</a> sa radikálne zvýšil počet príspevkov, ktoré sa týkajú diagnózy alebo nejasností v spojitosti s pohlavným zdravím na Reddite. Fórum<b> r/STD</b> má viac ako 10-tisíc členov a práve v roku 2019 bola ich aktivita vyššia ako kedykoľvek predtým.</p>
      <p>Viac ako polovica príspevkov žiada o pomoc pri diagnostikovaní choroby. Viac ako tretina pýtajúcich sa pridajú aj <b>fotky svojich intímnych partií.</b> S pomocou tisícov cudzích ľudí sa potom snažia z fotografií rozoznať, či ide o zarastajúci chĺpok, vyrážku alebo pľuzgier. <i>„Neviete, čo sa deje s mojím penisom?“</i> alebo<i> „Myslíte si, že toto je HPV?“</i> sú pomerne časté otázky. Nechýbajú však ani príspevky o ďalších ochoreniach, tehotenstve či nepríjemných zážitkoch u lekárov.</p>
      <related>
        <a href="https://refresher.sk/66328-Na-svete-sa-denne-diagnostikuje-az-1-milion-pohlavnych-chorob"/>
      </related>
      <p>Je skvelé, ak si ľudia chcú navzájom pomôcť, no práve so zdravím človeka by sme sa nemali zahrávať. Pre NY Post sa vyjadril aj jeden z autorov novej štúdie. Tvrdí, že sociálne siete nevymysleli preto, aby sa zdravotná starostlivosť preniesla do online priestoru. <i>„Momentálne nevieme, či sa nejaké pohlavné choroby dajú spoľahlivo diagnostikovať online.“</i></p>
      <p>Problémom sú neúplné informácie, rozmazané fotky či chýbajúce testy. V prípade nesprávnej liečby alebo chýbajúcej diagnózy závažného ochorenia pritom ľudia neohrozujú len seba. <b>Môžu nakaziť aj ďalších.</b></p>
      <h3>Neodkladaj návštevu lekára</h3>
      <p>Ak máš dojem, že niečo s tvojím telom nie je v poriadku, naozaj neodporúčame pýtať sa nekvalifikovaných ľudí online. Najlepšie ti poradí odborník, ktorý ťa vidí naživo. Je veľa chorôb, ktoré sa nedajú diagnostikovať len očami, a už vôbec nie vtedy, ak nie si lekár alebo zdravotník. Samozrejme,<b> najlepšou cestou je pohlavným chorobám predchádzať</b>, a to tak opatrným výberom partnerov, ako aj vhodnou ochranou.</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/42490-Inspirativny-chlapcek-bojuje-pomocou-triatlonu-proti-zavaznej-hormonalnej-chorobe"/>
        <a href="https://refresher.sk/42000-Pluca-produkuju-krv-Znamena-toto-prekvapujuce-zistenie-prevrat-v-medicine"/>
        <a href="https://refresher.sk/61194-Vedel-by-si-sa-vzdat-veci-priznacnych-pre-kapitalizmus-Otestuj-sa-a-odstran-zo-zivota-tychto-10-cinnosti"/>
        <a href="https://refresher.sk/41744-Stories-uz-aj-na-Facebooku-a-chystana-zmena-vzhladu-komentarov-Co-nove-vyvojari-skusaju"/>
        <a href="https://refresher.sk/76297-Jan-Kolenik-spachal-danovy-podvod-Musel-zaplatit-10-000"/>
        <a href="https://refresher.sk/76280-Skvele-spravy-Ak-behavas-aspon-raz-tyzdenne-mas-az-o-30-nizsie-riziko-umrtia-na-srdcovocievne-ochorenia-tvrdia-vedci"/>
        <a href="https://refresher.sk/69425-Brutalna-vrazda-bezdomovcov-viacnasobna-vrazda-partnerov-ci-sefovanie-bytovej-mafii-Najvacsie-zlociny-Slovenska-spachane-zenami"/>
        <a href="https://refresher.sk/76270-Tinder-rande-sa-pre-nu-stalo-nocnou-morou-Najskor-ju-partner-zaskrtil-potom-pozeral-porno-a-zistoval-ako-sa-zbavit-tela"/>
      </related>
    </article>
  </body>
</html>