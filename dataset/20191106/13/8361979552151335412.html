<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/v-radi-zaproponuvali-shtrafuvati-zbitkovi-zmi-novini-ukrajini-50051957.html"/>
    <meta property="og:site_name" content="НВ"/>
    <meta property="article:published_time" content="2019-11-06T13:50:00+00:00"/>
    <meta property="og:title" content="Ткаченко виступив за введення санкцій проти збиткових ЗМІ"/>
    <meta property="og:description" content="Голова комітету Верховної Ради з питань гуманітарної та інформаційної політики Олександр Ткаченко запропонував запровадити режим санкцій проти збиткових ЗМІ."/>
  </head>
  <body>
    <article>
      <h1>Ткаченко виступив за введення санкцій проти збиткових ЗМІ</h1>
      <h2>Голова комітету Верховної Ради з питань гуманітарної та інформаційної політики Олександр Ткаченко запропонував запровадити режим санкцій проти збиткових ЗМІ.</h2>
      <address>
        <time datetime="2019-11-06T13:50:00+00:00">06 Nov 2019, 13:50</time>
      </address>
      <p>Про це він заявив під час парламентських слухань стосовно безпеки діяльності журналістів в Україні.</p>
      <p>«Україна — ледь не єдина країна в Європі, де переважна більшість приватних ЗМІ є збитковими. Це, звичайно, створює підозру того, що власники впливають на журналістів. У футболі, в УЄФА, уже 10 років діє принцип так званого фінансового fair play [чесна гра]. Умовно кажучи, „скільки заробляєш — стільки витрачаєш“. Якщо, наприклад, упродовж трьох років ЗМІ є постійно збитковими — напевно є шанс застосування певних санкцій», — наголосив Ткаченко.</p>
      <p>За його оцінками, санкції допоможуть побудувати в Україні «чесний» медійний бізнес без частини «яскравих шоу, серіалів і інформаційних каналів».</p>
      <p>Питання застосування санкцій проти збиткових ЗМІ буде внесено до законопроекту про медіа, який гуманітарний комітет має розробити до кінця 2019 року, зазначив він.</p>
      <p>Ткаченко також пообіцяв, що в рамках роботи тимчасової слідчої комісії, яка займається <a href="https://nv.ua/ukr/ukraine/politics/rada-perevirit-zakonnist-pridbannya-newsone-112-ukrajina-ta-zik-novini-ukrajini-50048401.html">розслідуванням законності зміни власників телеканалів NewsOne, 112 Україна та ZIK</a>, розглянуть питання відповідальності за поширення фейкових новин та дезінформації, порушення журналістських стандартів та потурання російської агресії проти України.</p>
      <p>«За це теж має нести відповідальність. Особливо, коли мова йде про потурання агресії ворога. Можу запевнити жоден „кум Путіна“ у цьому питанні не допоможе», — додав нардеп.</p>
      <figure>
        <iframe src="https://www.youtube.com/embed/J1ExngYINrQ" width="560" height="315" data-service="Youtube" scrolling="no"/>
      </figure>
    </article>
  </body>
</html>