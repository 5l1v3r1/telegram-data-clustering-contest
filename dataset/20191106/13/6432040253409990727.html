<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/616136,Twoja-meskosc-w-twoich-rekach.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-06T13:39:56+00:00"/>
    <meta property="og:title" content="Twoja męskość w twoich rękach!"/>
    <meta property="og:description" content="Na całym świecie listopad jest miesiącem solidarności i walki z nowotworami gruczołu krokowego oraz jąder. Akcja pt. „Twoja męskość w twoich rękach!” jest częścią światowej kampanii pt. „Movember”, której ideą jest zmiana postrzegania męskiego zdrowia."/>
  </head>
  <body>
    <article>
      <h1>Twoja męskość w twoich rękach!</h1>
      <address>
        <time datetime="2019-11-06T13:39:56+00:00">06 Nov 2019, 13:39</time>
      </address>
      <p>
        <b>Na całym świecie listopad jest miesiącem solidarności i walki z nowotworami gruczołu krokowego oraz jąder. Akcja pt. „Twoja męskość w twoich rękach!” jest częścią światowej kampanii pt. „Movember”, której ideą jest zmiana postrzegania męskiego zdrowia.</b>
      </p>
      <p>Akcja „Twoja męskość w twoich rękach!” organizowana przez Miejski Szpital Zespolony w Olsztynie ma zwrócić uwagę mężczyzn na konieczność badań profilaktycznych wykrywających raka prostaty. Długofalowym celem akcji jest przebadanie mężczyzn z Olsztyna wykonujących tzw. „męskie zawody”. <br/><br/><b>W 2018 roku twarzą akcji byli funkcjonariusze Państwowej Straży Pożarnej. Teraz dyrekcja Miejskiego Szpitala Zespolonego w Olsztynie zaprosiła do akcji funkcjonariuszy Straży Miejskiej w Olsztynie powyżej 40 roku życia.</b><br/><br/>— Celem akcji jest profilaktyka gruczołu krokowego. Przyjęło się, że wszystkie służby mundurowe są zawodami męskimi, dlatego chcieliśmy, aby twarzą tegorocznej akcji zostali funkcjonariusze straży miejskiej — mówi Jacek Zachariasz, zastępca dyrektora ds. administracyjno-eksploatacyjnych. — Chcemy pokazać mężczyznom w regionie, jak ważne są badania profilaktyczne. Bo w całym tym nieszczęściu, które może człowieka spotkać w tej chorobie, nowotwór gruczołu krokowego we wstępnej fazie jest w 100 proc. wyleczalny. Natomiast zaniedbany prowadzi do śmierci.<br/><br/>— Rak to nie wyrok. Ale nie jest wyrokiem tylko wtedy, gdy się go rozpozna w bardzo wczesnej fazie. W stadium dotyczącym tylko jednego narządu, kiedy ten narząd nie jest jeszcze przez ten nowotwór całkowicie zajęty — tłumaczy dr n. med. Zbigniew Purpurowicz, koordynator kliniki urologii i onkologii urologicznej. — Jeśli rak wyjdzie poza narząd staje się chorobą uogólnioną, rozpełza się po organizmie i wtedy staje się chorobą nieuleczalną. Możemy wtedy hamować jej rozwój, ale nie możemy wyleczyć. Dlatego tak ważne są badania profilaktyczne. Rak prostaty w tej chwili jest drugą po raku płuca — jeśli chodzi o częstotliwość występowania — chorobą nowotworową dotyczącą mężczyzn. Granicą wieku, kiedy najpóźniej należy wykonać pierwsze badanie PSA jest 45 rok życia.<br/><br/>— Ta akcja wpisuje się w ogólnoświatową akcję, która ma zbudować świadomość i zwrócić uwagę na dbanie o zdrowie. PSA jest to bardzo specyficzny dla mężczyzn marker. Kiedy jego poziom rośnie, można podejrzewać właśnie nowotwór prostaty. Chociaż u niektórych z nas PSA może być w normie, a niestety rozwinie się choroba nowotworowa, jak i odwrotnie. Dzięki takim akcjom i pogłębianiu świadomości mamy szansę, żeby te choroby rozwijały się u nas jak najwolniej i jak najrzadziej — dodaje Marek Drozdowski, kierownik Laboratorium Miejskiego Szpitala Zespolonego w Olsztynie.</p>
      <figure>
        <img src="http://m.wm.pl/2019/11/n/img-20191106-085417-589259.jpg"/>
        <figcaption>Fot. Milena Siemiątkowska</figcaption>
      </figure>
      <p>Podczas konferencji, która odbyła się 6 listopada 2019 roku w Miejskim Szpitalu Zespolonym, funkcjonariuszom straży miejskiej pobrana została krew, aby oznaczyć marker nowotworowy PSA. Dyrektor szpitala przekazał także komendantowi straży miejskiej vouchery na badania.<br/><br/>— Wczesne wykrycie nowotworu, szczególnie prostaty u mężczyzn, daje szansę pełnego wyleczenia. Dlatego jesteśmy tutaj i cieszymy się, że możemy być twarzą tegorocznej edycji akcji. To nic nie boli, a w tym wszystkim chodzi o wczesne wykrycie choroby. I tego nikt nie powinien się bać — twierdzi Jarosław Lipiński, komendant Straży Miejskiej w Olsztynie.</p>
      <figure>
        <img src="http://m.wm.pl/2019/11/n/img-20191106-092658-589266.jpg"/>
        <figcaption>Fot. Milena Siemiątkowska</figcaption>
      </figure>
      <p>— Stwierdziłem, że to jest dobra pora, żeby poddać się temu badaniu, tym bardziej, że jestem już po 40. Zawsze brakuje czasu, są jakieś wymówki, a teraz akurat pojawiła się okazja, którą postanowiłem wykorzystać. Ogólnie człowiek boi się ewentualnej negatywnej diagnozy, ale samo pobieranie krwi jest bezbolesne — mówi Radosław Bielicki, naczelnik wydziału służb dyżurnych, monitorowania i ochrony obiektów Straży Miejskiej w Olsztynie.<br/><br/>— To nie było moje pierwsze badanie. Jednak od ostatniego minęło kilka lat. Kiedy pojawiła się okazja skorzystania z akcji, nie miałem oporów. Mam 52 lata. Systematycznie, co dwa miesiące oddaję krew, więc jako honorowy krwiodawca igły się nie boję. Mój wujek chorował na raka prostaty, więc wiem co to za choroba i nie ma jej co lekceważyć. Lepiej zapobiegać — mówi Andrzej Kolender, strażnik miejski.<br/><br/>— W grupie zawsze łatwiej jest się zdecydować i przyjść. To było pierwsze moje badanie. Teraz wiem, jakie to jest ważne i podejrzewam, że będę się badał już regularnie — dodaje Bogdan Kuczyński, strażnik miejski.</p>
      <figure>
        <img src="http://m.wm.pl/2019/11/n/img-20191106-093602-589268.jpg"/>
        <figcaption>Fot. Milena Siemiątkowska</figcaption>
      </figure>
      <h3>Laboratorium Miejskiego Szpitala Zespolonego ma także ciekawą propozycję badań dla mieszkańców Warmii i Mazur. Do końca listopada wszyscy mężczyźni po 40 roku życia, którzy zgłoszą się do laboratorium w powołaniu na tę akcję otrzymają 50 proc. zniżki na badanie PSA.</h3>
      <p>
        <i>Milena Siemiątkowska</i>
      </p>
      <blockquote>Termin Movember powstał w wyniku połączenia dwóch wyrazów moustache – wąsy oraz November – listopad. Celem akcji Movember jest zmiana oblicza męskiego zdrowia, natomiast wąsy, które przez twórców zostały ustanowione symbolem kampanii, mają ową zmianę oblicza komunikować. Luźna i zabawna forma kampanii sprzyja podejmowaniu trudnych i ważnych tematów. W listopadzie wiele mówi się na temat profilaktyki przeciwnowotworowej, potencjalnych objawów związanych z rozwojem „męskich” nowotworów oraz na temat znaczenia badań genetycznych dotyczących zwiększonej predyspozycji do zachorowania na raka jądra czy raka gruczołu krokowego.</blockquote>
    </article>
  </body>
</html>