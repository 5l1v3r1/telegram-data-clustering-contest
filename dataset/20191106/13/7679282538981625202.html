<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-ssb-jawan-shot-for-not-giving-food-party-in-hajipur-bihar-2835264.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T13:36:20+00:00"/>
    <meta property="og:title" content="Bihar: खाने की पार्टी नहीं देने पर एसएसबी जवान की गोली मारकर हत्या"/>
    <meta property="og:description" content="लालगंज थाना क्षेत्र में लखनसराय में बुधवार की शाम में एक एसएसबी के जवान की गांव के चचेरे भाई ने गोली मारकर हत्या कर दी। गोली लगने की घटना के बाद परिजनों ने आनन-फानन में घायल को सदर अस्पताल पहुंचाया,..."/>
  </head>
  <body>
    <article>
      <h1>Bihar: खाने की पार्टी नहीं देने पर एसएसबी जवान की गोली मारकर हत्या</h1>
      <address><time datetime="2019-11-06T13:36:20+00:00">06 Nov 2019, 13:36</time> by <a rel="author">हाजीपुर। नगर संवाददाता</a></address>
      <p>लालगंज थाना क्षेत्र में लखनसराय में बुधवार की शाम में एक एसएसबी के जवान की गांव के चचेरे भाई ने गोली मारकर हत्या कर दी। गोली लगने की घटना के बाद परिजनों ने आनन-फानन में घायल को सदर अस्पताल पहुंचाया, जहां से डॉक्टर ने गंभीर स्थिति में पीएमसीएच रेफर कर दिया था। पटना में इलाज के दौरान उसकी मौत हो गई। गोली मारे जाने की सूचना के बाद पुलिस मौके पर पहुंची मामले की जांच में जुट गई है। पुलिस ने आरोिपत के यहां से बंदूक जब्त कर लिया है, जबकि आरोिपत फरार होने में सफल रहा है।</p>
      <p>घटना के संबंध में लखनसराय के ही रहने वाले उत्पल पांडेय ने बताया कि इसके भाई उज्ज्वल पांडेय एसएसबी की 21वीं वाहिनी में पदास्थापित थे। यह वाहिनी अभी बिहार के किशनगंज में मौजूद है। छठ पर्व पर छुट्टी लेकर एसएसबी जवान घर आया था। अपनी छुट्टी खत्म कर वापस बुधवार को किशनगंज जाने वाला था, लेकिन शाम में गांव का ही उदय पांडेय नामक युवक आया और खाने की पार्टी की मांग करने लगा। जवान ने मना करते हुए कहा कि तुम खुद कमाने वाले हो। इससे बौखलाए आरोपी ने पार्टी नहीं देने पर गोली मारने की बात कही।  जिस पर एसएसबी जवान ने इसका विरोध किया। वाद-विवाद धीरे-धीरे बढ़ने लगा और आरोपी ने बंदूक निकाल कर गोली मार दी। जवान को कमर के नीचे दो गोली लगी है। गोली लगने के बाद घटनास्थल पर अफरा-तफरी मच गई और आरोपी मौके से फरार होने में सफल हो गया। गोली की आवाज सुनकर परिजन और ग्रामीण मौके पर जुटे और घायल को सदर अस्पताल ले आए, लेकिन प्राथमिक उपचार के बाद डॉक्टर ने इसे पटना पीएमसीएच रेफर कर दिया। जवान की इलाज के दौरान पटना में मौत हो गई। </p>
      <p>वहीं घटना कि सूचना पर लालगंज थानाध्यक्ष सुनील कुमार दलबल के साथ घटनास्थल पर पहुंचे और मामले की जांच में जुट गए। इस संबंध में सदर एसडीपीओ राघव दयाल ने बताया कि पुलिस घटनास्थल पर पहुंच चुकी है और आरोपी को गिरफ्तार करने के प्रयास में जुट गई। पुलिस ने इस दौरान आरोपी के घर से एक बंदूक को बरामद कर लिया है। एसडीपीओ ने बताया कि आरोपी कि गिरफ्तारी के प्रयास किए जा रहे हैं। घटना के संबंध में एसडीपीओ ने बताया कि प्रथम दृष्टया यह मामला आपसी विवाद का है। थानाध्यक्ष मौके पर पहुंचे हैं। जांच के बाद घटना का कारण और स्पष्ट हो पाएगा। पुलिस परिजनों के बयान पर प्राथमिकी दर्ज करने की प्रक्रिया में जुट गई है। </p>
    </article>
  </body>
</html>