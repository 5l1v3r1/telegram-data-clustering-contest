<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740351"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T13:16:00+00:00"/>
    <meta property="og:title" content="สวีเดนรวบชาวอิรักเป็นสายลับให้อิหร่าน"/>
    <meta property="og:description" content="ชายวัย 46 ปีชาวอิรักถูกทางการสวีเดนตั้งข้อหาดำเนินคดีเมื่อวันพุธ ฐานกระทำจารกรรมให้อิหร่าน ด้วยการใช้ความเป็นนักข่าวหนังสือพิมพ์ออนไลน์ รวบรวมข้อมูลเกี่ยวกับชาวอิหร่าน ที่ลี้ภัยอยู่ในสวีเดน เบลเยี่ยมและเนเธอร์แลนด์"/>
  </head>
  <body>
    <article>
      <h1>สวีเดนรวบชาวอิรักเป็นสายลับให้อิหร่าน</h1>
      <address>
        <time datetime="2019-11-06T13:16:00+00:00">06 Nov 2019, 13:16</time>
      </address>
      <p>
        <b>ชายวัย 46 ปีชาวอิรักถูกทางการสวีเดนตั้งข้อหาดำเนินคดีเมื่อวันพุธ ฐานกระทำจารกรรมให้อิหร่าน ด้วยการใช้ความเป็นนักข่าวหนังสือพิมพ์ออนไลน์ รวบรวมข้อมูลเกี่ยวกับชาวอิหร่าน ที่ลี้ภัยอยู่ในสวีเดน เบลเยี่ยมและเนเธอร์แลนด์</b>
      </p>
      <p>สำนักข่าวเอพีรายงานจากกรุงสตอกโฮล์ม ประเทศสวีเดน เมื่อวันที่ 6 พ.ย. ว่า นายฮันส์-จอร์เกน ฮันสตรอม อัยการสวีเดน เผยว่า ชายชาวอิรักผู้ต้องหา ซึ่งไม่ขอเปิดเผยชื่อ ทำการรวบรวม "ข้อมูลส่วนบุคคล" เกี่ยวกับชาวอิหร่านเชื้อสายอาหรับ หรือชาวอาห์วาซ ให้กับอิหร่าน "ภายใต้คราบผู้สื่อข่าวหนังสือพิมพ์ออนไลน์ของอาหรับฉบับหนึ่ง" โดยทำการหาช้อมูลนาน 4 ปี จนถึงเดือน ก.พ. 2562 <br/><br/>ฮันสตรอมเผยอีกว่า ผู้ต้องหาชาวอิรักรายนี้ติดต่อสื่อสาร กับสายลับหน่วยข่าวกรองอิหร่าน  ทางอินเทอร์เน็ต หรือพบปะเป็นการส่วนตัว รวมถึงการพบที่กรุงเตหะราน<br/><br/>รัฐบาลอิหร่านซึ่งกลุ่มคนเชื้อสายเปอร์เซียครองความเป็นใหญ่ มักถูกกล่าวหาว่าแบ่งแยกกีดกัน ต่อชนกลุ่มน้อยเชื้อสายอาหรับ<br/><br/>สำนักงานความมั่นคงแห่งชาติสวีเดน หรือ ซาโป (SAPO) เผยว่า ผู้ต้องหาซึ่งถือ 2 สัญชาติ อิรัก - สวีเดน ถูกจับกุมเมื่อวันที่ 27 ก.พ. และศาลกรุงสตอกโฮล์มสั่งควบคุมตัว ในวันที่ 1 มี.ค. เนื่องจากการล้วงความลับเกี่ยวกับผู้ลี้ภัย ถือเป็น "อาชญากรรมร้ายแรงมาก" ในสวีเดน และทำให้ผู้ที่ถูกจารกรรมไม่กล้าใช้สิทธิเสรีภาพในสวีเดนได้อย่างเต็มที่ ตามที่ได้รับการคุ้มครองในรัฐธรรมนูญ.<br/><br/>ภาพ - AFP<br/> </p>
    </article>
  </body>
</html>