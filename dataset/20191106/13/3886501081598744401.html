<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/118946-rse-kineske-tehnoloske-kompanije-sa-crne-liste-sad-prisutne-u-srbiji?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-06T13:30:04+00:00"/>
    <meta property="og:title" content="RSE: Kineske tehnološke kompanije sa crne liste SAD prisutne u Srbiji"/>
    <meta property="og:description" content="Od osam kineskih tehnoloških kompanija specijalizovanih za video nadzor koje su SAD početkom oktobra stavile na crnu listu zbog ugrožavanja ljudskih prava Ujgura, etničke muslimanske manjine koja naseljava severozapad Kine, tri su na neki način prisutne u Srbiji, piše Radio slobodna Evropa (RSE).Reč je, navodi RSE, o kompanijama &quot;Dahua tehnolodži&quot; (Dahua Technology), &quot;Hikvižn&quot; (Hikvision) i &quot;Iflitek&quot; (IFLYTEK).Zvanično predstavništvo u Srbiji ima kompanija &quot;Dahua tehnolodži&quot;, specijalizovana za video nadzor na aerodromima. Njeni su proizvodi prisutni na Aerodromu &quot;Nikola Tesla&quot; u Beogradu, potvrdjeno je za RSE u kompaniji &quot;Belgrade Airport doo&quot;.Kako su u pres službi kompanije &quot;Belgrade Airport doo&quot; naveli za RSE, beogradski aerodrom nema direktnu saradnju sa kompanijom &quot;Dahua Tehnolodži&quot;, ali su proizvodi te kineske kompanije preko podizvodjača instalirani na pojedinim lokacijama.Predstavništvo kineske kompanije pod nazivom &quot;Dahua tehnolodži SRB doo&quot; registrovano je u novembru 2016. i to za trgovinu na veliko…"/>
  </head>
  <body>
    <article>
      <h1>RSE: Kineske tehnološke kompanije sa crne liste SAD prisutne u Srbiji</h1>
      <address>
        <time datetime="2019-11-06T13:30:04+00:00">06 Nov 2019, 13:30</time>
      </address>
      <p><b>Od osam kineskih tehnoloških kompanija specijalizovanih za video nadzor koje su SAD početkom oktobra stavile na crnu listu zbog ugrožavanja ljudskih prava Ujgura, etničke muslimanske manjine koja naseljava severozapad Kine, tri su na neki način prisutne u Srbiji, piše Radio slobodna Evropa (RSE).</b><br/>Reč je, navodi RSE, o kompanijama "Dahua tehnolodži" (Dahua Technology), "Hikvižn" (Hikvision) i "Iflitek" (IFLYTEK).<br/><br/>Zvanično predstavništvo u Srbiji ima kompanija "Dahua tehnolodži", specijalizovana za video nadzor na aerodromima. Njeni su proizvodi prisutni na Aerodromu "Nikola Tesla" u Beogradu, potvrdjeno je za RSE u kompaniji "Belgrade Airport doo".<br/><br/>Kako su u pres službi kompanije "Belgrade Airport doo" naveli za RSE, beogradski aerodrom nema direktnu saradnju sa kompanijom "Dahua Tehnolodži", ali su proizvodi te kineske kompanije preko podizvodjača instalirani na pojedinim lokacijama.<br/><br/>Predstavništvo kineske kompanije pod nazivom "Dahua tehnolodži SRB doo" registrovano je u novembru 2016. i to za trgovinu na veliko elektronskim i telekomunikacionim delovima i opremom, podaci su Agencije za privredne registre Srbije (APR). Zakonski zastupnici su dvojica kineskih državljana, Feng Vang i Lićuen Fu, a stopostotni vlasnik predstavništva u Srbiji je ogranak "Dahua Tehnolodži" sa sedištem u Holandiji, piše RSE.<br/><br/>Predstavništvo kineske kompanije "Dahua tehnolodži" odbilo je da odgovori na pitanja RSE u vezi sa njihovim poslovanjem u Srbiji i eventualnim sporazumima sa vladom Srbije i njenim institucijama. Iz kabineta ministra bez portfelja u Vladi Srbije Nenada Popovića, zaduženog za inovacije i tehnološki razvoj, saopštili su da ne raspolažu informacijama da li Srbija ima zaključene sporazume sa tri pomenute tehnološke kompanije iz Kine.<br/><br/>Potvrdjeno je medjutim da je Popović ostvario kontakt sa predstavnikom jedne od kompanija na crnoj listi SAD tokom Četvrte konferencije Kine i zemalja Centralne i Istočne Evrope u Beogradu 8-9. oktobra 2019. <br/><br/>"Ministar Popović održao je sastanak sa Li Šipengom, potpredsednikom kompanije 'Iflitek'. Profesor Li je bio jedan od govornika na konferenciji. Tokom sastanka, razgovarano je o potencijalima saradnje, a profesor Li je izrazio želju da Srbija bude centar poslovanja kompanije 'Iflitek' u centralnoj i Istočnoj Evropi", rečeno je.<br/><br/>U odgovoru se takodje navodi da je kompanija "Iflitek" jedan od lidera u oblasti veštačke inteligencije u prepoznavanju zvuka i automatskom prevodu na više od 50 jezika, medju kojima je i srpski.<br/><br/>Kineska kompanija "Hikvižn" (Hikvision) u Srbiji nema registrovano predstavništvo, ali su njihovi proizvodi za video nadzor dostupni u Srbiji preko preduzeća "KBC Security d.o.o." iz Pančeva, koje je prema podacima APR registrovano za pružanje usluga sistema obezbedjenja.<br/><br/>Ministarstvo unutrašnjih poslova (MUP) je za RSE navelo da nema saradnju ni sa jednom od tri kineske kompanije. <br/><br/>Medjutim, dodaje RSE, ovo ministarstvo ima sporazume sa kineskom kompanijom "Huavei" (Huawei), takodje specijalizovanom za video nadzor, koja se na crnoj listi SAD nalazi od maja 2019. zbog optužbi za navodna prisluškivanja i prenošenja osetljivih informacija vlastima u Kini. "Huavei" je negirao ove navode.<br/><br/>"Huavei" kamere za prepoznavanje lica i registarskih tablica već su postavljene na više stotina lokacija u glavnom gradu Srbije. Medjutim, detalji saradnje MUP-a Srbije i te kineske kompanije drže se daleko od očiju javnosti.<br/>RSE podseća da je u aprilu 2019. od MUP tražio da dostavi kopije Memoranduma o razumevanju koji se odnosi na realizaciju projekta "Sigurno društvo" iz 2014 i  kopiju Sporazuma o strateškom partnerstvu za uvodjenje tehnologije i rešenja za projekat "Bezbedni grad" iz 2017. koji podrazumevaju instaliranje opreme za video nadzor u prestonici Srbije.<br/><br/>MUP je to odbio označivši sve sporazume sa kompanijom "Huavei" kao "državnu, službenu, poslovnu ili drugu tajnu". RSE se na tu odluku žalio Povereniku za slobodan pristup informacijama od javnog značaja, ali je postupak je još u toku.</p>
    </article>
  </body>
</html>