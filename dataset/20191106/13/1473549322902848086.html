<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/katowice,51/zawiercie-trzej-uczniowie-technikum-samochodowego-zgineli-w-wypadku,983302.html"/>
    <meta property="og:site_name" content="TVN24"/>
    <meta property="article:published_time" content="2019-11-06T13:47:40+00:00"/>
    <meta property="og:title" content="&quot;Rano miałem z nimi lekcję&quot;. Technikum samochodowe w żałobie po trzech uczniach"/>
    <meta property="og:description" content="- To byli dobrzy uczniowie. Myślący o życiu, o przyszłości. Wszyscy mieli prawo jazdy. Byli kolektywem. Wracali do domu jednym samochodem - mówi dyrektor technikum samochodowego, który w poniedział..."/>
  </head>
  <body>
    <article>
      <h1>"Rano miałem z nimi lekcję". Technikum samochodowe w żałobie po trzech uczniach</h1>
      <address><time datetime="2019-11-06T13:47:40+00:00">06 Nov 2019, 13:47</time> by <a rel="author">mag/ks</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/f53a0d40-644f-43e5-af26-fe34f99ce60d-480p.mp4"/>
          <figcaption>W wypadku samochodowym zginęło trzech 19-latków</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/540028a7-aeeb-403d-bab5-f126694a72a1-480p.mp4" autoplay="" loop=""/>
          <figcaption>Zawiercie. Trzej 19-latkowie zginęli w zderzeniu samochodu z...</figcaption>
        </figure>
        <figcaption>W wypadku samochodowym zginęło trzech 19-latków<cite>Foto: śląska policja | Video: TVN 24 Katowice</cite></figcaption>
      </slideshow>
      <h3>- To byli dobrzy uczniowie. Myślący o życiu, o przyszłości. Wszyscy mieli prawo jazdy. Byli kolektywem. Wracali do domu jednym samochodem - mówi dyrektor technikum samochodowego, który w poniedziałek stracił trzech uczniów. Zginęli w wypadku na drodze powiatowej. To droga pełna zakrętów i wzniesień. Ale przed ósmą rano i po piętnastej nie ma na niej korków.</h3>
      <p>Czwarta klasa technikum numer pięć w Zawierciu pierwszą lekcję w poniedziałek miała z Grzegorzem Wnukiem. - O ósmej rano miałem z nimi historię - pamięta dyrektor zespołu szkół imienia generała Józefa Bema, do którego należy to technikum.</p>
      <p>Klasa liczyła wtedy 27 uczniów.</p>
      <p>Po lekcjach, około godziny piętnastej trzej z nich: Mateusz, Patryk i Dawid wsiedli do seata leona. Wszyscy mieli prawo jazdy. Szkoła nauczyła ich jeździć. To tak zwana "samochodówka", kształcąca na technika mechanika.</p>
      <p>Każdy mógł prowadzić, ale oni trzymali się razem i wracali do domu w tę samą stronę, dwaj do Kroczyc, trzeci trochę dalej, do Dobrogoszczyc. Dyrektor nazywa ich "kolektywem".</p>
      <p>- Dobrzy chłopcy, myślący o życiu, o przyszłości. W tym roku mieli zdawać maturę. Mieli plany - mówi Wnuk.</p>
      <p>Kilkanaście minut później, na ulicy Skarżyckiej, mniej więcej w połowie drogi do domu, nie żyli.</p>
      <figure>
        <iframe data-src="https://www.google.com/maps/embed?pb=!1m18!1m12!1m3!1d3181.578980984679!2d19.49930452913932!3d50.51849825158285!2m3!1f0!2f0!3f0!3m2!1i1024!2i768!4f13.1!3m3!1m2!1s0x471722c20ab86ebf%3A0xf878b31179950aa9!2sSkar%C5%BCycka!5e1!3m2!1spl!2spl!4v1573043262018!5m2!1spl!2spl" data-embed-type="--simple-iframe" width="600" height="450" data-service="GoogleMaps" scrolling="no"/>
      </figure>
      <p> </p>
      <h3>Wypadek</h3>
      <p>Wybrali drogę lokalną, powiatową. Jest wąska, pełna zakrętów i wzniesień. Ale miejscowi wolą jeździć nią, niż wojewódzką, bo jest bezkolizyjna. Na wojewódzkiej przed ósmą i po piętnastej tworzą się korki. Dyrektor Wnuk też jeździ drogą powiatową.</p>
      <p>- Wpadli w poślizg na łuku drogi. Trafili akurat na ciężarówkę, którą ja jechałem - powiedział nam kierowca auta, z którym zderzył się seat z trzema 19-latkami w środku.</p>
      <p>- Kierowca seata leona na łuku drogi stracił panowanie nad pojazdem, zjechał na przeciwległy pas ruchu i uderzył w nadjeżdżającą z naprzeciwka ciężarówkę - mówi Marta Wnuk z policji w Zawierciu.</p>
      <p>- Dwóch z trzech siedzących w seacie 19-latków zginęło na miejscu. Wobec trzeciego podjęto czynności reanimacyjne, niestety nie udało się go uratować - dodaje policjantka.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/7c4972da-acc8-4c41-ae49-5c0b571ed3a0.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Dwaj 19-latkowie zginęli na miejscu, trzeci był reanimowany<cite>Źródło: śląska policja</cite></figcaption>
      </figure>
      <p>Kierowca ciężarówki był trzeźwy.</p>
      <p>Ciała dwóch 19-latków były zakleszczone w aucie, musieli je wyciągać strażacy.</p>
      <p>- Prokuratura rejonowa w Zawierciu ustala okoliczności wypadku, z jaką prędkością jechały samochody, weryfikuje, który z 19-latków prowadził seata. Zlecono sekcję zwłok - mówi Piotr Wróblewski z Prokuratury Okręgowej w Częstochowie.</p>
      <h3>Żałoba</h3>
      <p>Starosta zawierciański ogłosił we wtorek żałobę we wszystkich szkołach ponadpodstawowych w powiecie. Do piątku do godziny 12 w placówkach zapowiedziano odwołanie wszelkich imprez publicznych o charakterze kulturalnym i rozrywkowym, a na budynkach wywieszono flagi z kirem.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/30348bce-66e3-4e42-8497-4d07a6308f9d.png?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Komunikat o żałobie w szkołach powiatu zawierciańskiego<cite>Źródło: Starostwo Powiatowe w Zawierciu</cite></figcaption>
      </figure>
      <p>
        <i>Imiona ofiar wypadku podała nam Prokuratura Okręgowa w Częstochowie</i>
      </p>
    </article>
  </body>
</html>