<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/le-smart-tv-xiaomi-mi-tv-4a-e-4s-sbarcano-in-italia-ecco-modelli-e-caratteristiche/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-06T13:13:00+00:00"/>
    <meta property="og:title" content="Le smart TV Xiaomi Mi TV 4A e 4S sbarcano in Italia. Ecco modelli e caratteristiche"/>
    <meta property="og:description" content="Xiaomi porterà per la prima volta in Italia anche alcune delle sue smart TV, in particolare le Mi TV 4A da 32 pollici e 4S da 43 e 55 pollici. Tutti i dettagli su modelli e caratteristiche."/>
  </head>
  <body>
    <article>
      <h1>Le smart TV Xiaomi Mi TV 4A e 4S sbarcano in Italia. Ecco modelli e caratteristiche</h1>
      <address><time datetime="2019-11-06T13:13:00+00:00">06 Nov 2019, 13:13</time> by <a rel="author">Alessandro Crea</a></address>
      <p>Per la prima volta da quando è presente nel nostro Paese, <b>Xiaomi ha deciso di portare anche in Italia alcune delle sue smart TV</b>: a Madrid infatti il colosso cinese ha fatto sapere che porterà sul nostro mercato le Mi TV 4A da 32 pollici e 4S da 43 e 55 pollici.</p>
      <p>Si tratta di <b>soluzioni entry level</b>, che mirano all’utenza domestica più generalista, che non ha cioè specifiche esigenze. Il modello base da questo punto di vista è sicuramente lo <b>Xiaomi Mi TV 4A</b>, una <b>smart TV da 32 pollici di diagonale, con risoluzione HD</b> (1366 x 768 pixel), angolo di visione di 178 gradi e luminosità di 220 nit.</p>
      <figure>
        <img src="https://www.tomshw.it/images/images/2019/11/mitv-2-61046.768x432.jpg"/>
        <figcaption>Xiaomi Mi TV 4A 32</figcaption>
      </figure>
      <p>Caratterizzata da linee pulite e gradevoli e da uno chassis metallico, la TV offre <b>3 porte HDMI tra cui una di tipo ARC, 2 USB 2.0 e un plug in per la connessione alla rete Internet</b>, oltre a moduli <b>Bluetooth e Wi-Fi dual band</b>.</p>
      <p>L’impianto audio invece fa uso di due speaker da 5 Watt ciascuno, con supporto degli standard <b>DTS-HD</b> e <b>Dolby Audio</b>. La piattaforma hardware infine è composta da un processore quad core da 1,2 GHz, GPU ARM Mali 470 MP3, 1.5 GB di RAM e storage flash da 8 GB, il tutto pilotato dal sistema operativo <b>Android TV in versione 9</b>.</p>
      <p>Chi cerca invece una TV 4K con diagonale superiore può rivolgersi ai modelli <b>Mi TV 4S</b>. Il primo ha una <b>diagonale da 43 pollici con risoluzione UHD</b> (3840 x 2160 pixel) ed è caratterizzato da un design simile a quello del modello economico, con un parco porte e connessioni identico, anche se le porte USB salgono a tre.</p>
      <figure>
        <img src="https://www.tomshw.it/images/images/2019/11/mitv-3-61047.768x432.jpg"/>
        <figcaption>Xiaomi Mi TV 4S 43</figcaption>
      </figure>
      <p>Il sistema audio invece può contare su due speaker da 8 W ciascuno, mentre la piattaforma hardware a identica a eccezione della RAM, che sale a 2 GB. Anche in questo caso infine troviamo la Android TV 9.</p>
      <figure>
        <img src="https://www.tomshw.it/images/images/2019/11/mitv-04-61048.768x432.jpg"/>
        <figcaption>Xiaomi Mi TV 4S 55</figcaption>
      </figure>
      <p>L’ultimo modello è la <b>Mi TV 4S da 55 pollici</b>, sempre con <b>risoluzione 4K e supporto per l’HDR</b>. Anche in questo caso la configurazione, diagonale a parte, è identica a quella degli altri due modelli, unica eccezione come sempre il comparto audio, che si basa su <b>due speaker da 10 W ciascuno</b>.</p>
      <p>Gli Xiaomi Mi TV 4A e 4S dovrebbero raggiungere i negozi <b>tra gennaio e febbraio 2020</b>. Xiaomi non ha ancora ufficializzato i prezzi per il mercato italiano, ma sappiamo che in Spagna saranno necessari 179 euro per il modello da 32 pollici, 349 per quello da 43 e infine 449 per la smart TV da 55 pollici.</p>
      <blockquote>In cerca di una smart TV 4K ma economica? Date un’occhiata alla <a href="https://toms.it/zcjwj">Samsung UE43RU7170UXZT</a> da 43 pollici con supporto all’HDR 10</blockquote>
    </article>
  </body>
</html>