<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/06/esperance-hakuzwimana-ripanti/"/>
    <meta property="og:site_name" content="Il Post"/>
    <meta property="article:published_time" content="2019-11-06T13:21:30+00:00"/>
    <meta property="og:title" content="Chi è Espérance Hakuzwimana Ripanti"/>
    <meta property="og:description" content="&quot;Sono nera, italiana, donna, e scrivo&quot;: sarà stasera all'Assedio, sul Nove, e domenica al FLA di Pescara"/>
  </head>
  <body>
    <article>
      <h1>Chi è Espérance Hakuzwimana Ripanti</h1>
      <h2>"Sono nera, italiana, donna, e scrivo": sarà stasera all'Assedio, sul Nove, e domenica al FLA di Pescara</h2>
      <address>
        <time datetime="2019-11-06T13:21:30+00:00">06 Nov 2019, 13:21</time>
      </address>
      <p>Espérance Hakuzwimana Ripanti è nata in Ruanda nel 1991, durante gli anni del <a href="https://www.ilpost.it/2014/04/06/foto-genocidio-ruanda/">genocidio</a>. Fino a tre anni è rimasta in un orfanotrofio gestito da un’associazione italiana, e dopo l’adozione è cresciuta in provincia di Brescia. Ha studiato all’università di Trento, e nel 2015 si è trasferita a Torino, dove ha frequentato la Scuola Holden. Si definisce “un’attivista culturale”, <a href="https://www.cosmopolitan.com/it/lifecoach/a27523812/esperance-razzismo-facciamo-luce-intervista/">dice</a> che la sua lotta principale è «quella alla narrazione» e fa parte di <a href="http://www.razzismobruttastoria.net/">“Razzismo brutta storia”</a>, un movimento che lavora con bambine e bambini, ragazze e ragazzi, associazioni, scuole, carceri e biblioteche per smontare gli stereotipi alla base di tutte le discriminazioni. Inoltre, da un anno lavora per Radio Beckwith Evangelica, una <a href="https://rbe.it/">radio locale</a> piemontese dove ha un programma in cui parla di libri e attualità.</p>
      <p>Stasera Espérance Hakuzwimana Ripanti sarà ospite a “L’Assedio”, il programma di Daria Bignardi sul Nove, e domenica 10 novembre sarà al <a href="https://www.pescarafestival.it/evento2019.php?idapp=1249">FLA di Pescara.</a> Nel 2019 infatti ha pubblicato il suo primo libro con la casa editrice <i>People</i>, intitolato <a href="https://www.peoplepub.it/pagina-prodotto/e-poi-basta">“E poi basta. Manifesto di una donna nera”</a>. Il libro parla di lei e racconta i passaggi che l’hanno portata a scoprire chi è e chi può essere. Si apre con una lettera:</p>
      <blockquote>«Ciao,<br/>se ti scrivo è perché mi sento in pericolo.<br/>E se mi sento in pericolo sono più che convinta che lo<br/>siano tutte le persone che mi stanno accanto, che mi assomigliano o che mi ispirano.<br/>Mi chiamo Espérance, ho ventisei anni, sono una donna e sono nera.<br/>(…)<br/>C’è una narrazione sbagliata e carica d’odio che sta iniziando a rendere difficile la vita di chi, come me, in questo Paese ci è cresciuto e vuole considerarlo “proprio”. Perché, in chi non ha gli strumenti per comprendere e per<br/>capire tutto, si sta insinuando l’idea che l’origine o il colore di un corpo siano molto più importanti della sua dignità<br/>e della sua vita. E non è giusto, è terrificante e soprattutto non è una realtà con cui sono disposta a convivere.<br/>Ti chiedo solo questo. Racconta questa mia paura e insieme trasformiamola in forza. Fa’ luce su questa realtà che è diventata ormai quotidiana per me e per un sacco di altre vite, e che rimane sconosciuta agli altri.<br/>Io sto usando tutta la voce che ho e anche il tempo, ma non sono abbastanza. Con qualcosa di minuscolo possiamo fare folla, possiamo fare luce e cambiare le cose.<br/>Questa volta per davvero».</blockquote>
      <p>Espérance Hakuzwimana Ripanti racconta di come fino a otto anni pensasse di essere bianca, di come sia stato «crescere in un contesto in cui la tua storia è sempre l’eccezione dell’eccezione», di come non volesse fare l’attivista e di come poi invece lo è diventata. Di come ha vissuto sul proprio corpo le conseguenze del razzismo, di come è stata dissuasa a prendere parola e a impegnarsi pubblicamente, e di come ha scoperto che cosa significhi essere una donna e una donna nera in Italia, attraverso episodi minuti, quotidiani, usando prosa, lettere, citazioni, pezzi di diario, elenchi, e attraverso le frasi che si è sentita ripetere in ogni luogo e attraverso i libri degli altri.</p>
      <blockquote>«È da tutta la vita che sono una persona nera. Non l’ho scelto ma so benissimo cosa vuol dire. Spesso però sono gli altri a non saperlo, a dimenticarlo. Sono nera, italiana, donna, e scrivo.<br/>(…)<br/>La mia storia è mia e quanto ci ho sofferto e riso su lo so solo io, e quello che scelgo di raccontare appartiene a me e può essere capito e non capito, condiviso o non condiviso, vissuto o non vissuto ma comunque, alla fine, rimane mio. E se una cosa è tua vuol dire che ce l’hai dentro e con te cresce, soffre, si trasforma e ti trasforma. Il mio essere donna mia ha trasformato; il mio essere donna e nera mi ha formato negli insulti, negli approcci sessuali degli altri, nel disprezzo, nel pregiudizio e nella mancata considerazione. La mia storia è mia, ed è donna; come la parola, come la rivoluzione e la resistenza. E anche per questo mi piace da morire».</blockquote>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fesperance.ripanti%2Fvideos%2F10220427565588795%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <related>
        <h4>Articoli Correlati</h4>
        <a href="https://www.ilpost.it/2019/10/22/audiolibri-treno-tra-roma-e-milano/"/>
        <a href="https://www.ilpost.it/2019/11/05/playlist-personaggi-romanzo-paolo-di-paolo/"/>
        <a href="https://www.ilpost.it/2019/01/26/angela-davis/"/>
      </related>
    </article>
  </body>
</html>