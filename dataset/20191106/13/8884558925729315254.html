<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/pogumni-mladi-primorski-godbeniki"/>
    <meta property="og:site_name" content="Primorske novice"/>
    <meta property="article:published_time" content="2019-11-06T13:25:48+00:00"/>
    <meta property="og:title" content="Pogumni mladi primorski godbeniki"/>
    <meta property="og:description" content="Regijski pihalni orkester Krasa in Brkinov je združil 80 najboljših godbenikov iz komenskega, sežanskega, divaškega in brkinskega pihalnega orkestra, starih od 13 do 30 let. Odličen vtis so napravili na mednarodnem tekmovanju pihalnih orkestrov najvišje težavnostne stopnje v avstrijskem Grafeneggu."/>
  </head>
  <body>
    <article>
      <h1>Pogumni mladi primorski godbeniki</h1>
      <address><time datetime="2019-11-06T13:25:48+00:00">06 Nov 2019, 13:25</time> by <a rel="author">Helena Gardina Filipčič</a></address>
      <p>
        <b>Regijski pihalni orkester Krasa in Brkinov je združil 80 najboljših godbenikov iz komenskega, sežanskega, divaškega in brkinskega pihalnega orkestra, starih od 13 do 30 let. Odličen vtis so napravili na mednarodnem tekmovanju pihalnih orkestrov najvišje težavnostne stopnje v avstrijskem Grafeneggu.</b>
      </p>
      <figure>
        <img src="https://static.primorske.si/foto/highres/kultura/718633_regijskipo_skupinska_zravnatlj.jpg"/>
        <figcaption>Foto: Elisabetta Tenze</figcaption>
      </figure>
      <p><b>GRAFENEGG</b> &gt; Zanesenjaška zamisel o združitvi najbolj izkušenih glasbenikov iz različnih domačih orkestrov v karseda kakovostni mladinski sestav za nastop na zahtevnem tekmovanju je po dveh letih zaživela ob podpori komenske, sežanske, divaške in hrpeljsko-kozinske občine.</p>
      <h3>Najvišja kategorija</h3>
      <p>Nosilka projekta je bila Glasbena šola Sežana, ki med svojimi nekdanjimi učenci in obenem godbeniki v tem letu ponosno beleži kar 13 študentov na več glasbenih akademijah. Povabljeni so bili v projektni pihalni orkester kot glasbeniki in mentorji mlajšim kolegom ter tako dobili priložnost za nov izziv prav v domačem okolju. Poleg načrtovanih aktivnosti “jim je treba pustiti tudi proste roke, da se sami organizirajo in si dokažejo, česa vsega so sposobni”, pravi dirigent Regijskega pihalnega orkestra Krasa in Brkinov <b>Matija Tavčar</b>, navdušen nad izredno zagnanostjo mladih orkestrašev in odlično mentorsko delo pri sekcijskih vajah. Časa za pripravo zahtevnih tekmovalnih skladb ni bilo veliko, zgolj dva meseca za nastop na tekmovanju najvišje težavnostne stopnje v Avditoriju Grafenegg v Spodnji Avstriji.</p>
      <p>“Prijavilo se je enajst orkestrov, nastopilo pa šest. Odpovedali so zaradi bolezni ali ker se jim ni uspelo zadostno pripraviti,” pojasnjuje<b> Walter Rescheneder</b>, zvezni kapelnik Avstrijske zveze pihalnih orkestrov, organizatorja tekmovanja, in obenem predsednik žirije. Združeni kraško-brkinski sestav se je predstavil v hudi konkurenci petih avstrijskih orkestrov in navdušil z doživeto interpretacijo in visoko kakovostjo najmlajšega tekmujočega orkestra. “Presenečen sem, da zmore tako mlad orkester izvajati glasbena dela take težavnosti in na tako odlični tehnični ravni,” je povedal žirant <b>Thomas Doss</b>, cenjen avstrijski dirigent in skladatelj. Komisijo sta sestavljala še švicarska dirigentka <b>Isabelle Ruf-Weber </b>ter klarinetist Dunajskih filharmonikov in profesor na dunajski glasbeni univerzi<b> Johann Hindler</b>.</p>
      <h3>Ključno je povezovanje</h3>
      <p>Muzikalno barvit in tehnično na visoki ravni izpeljan nastop primorskega orkestra pod suvereno taktirko Matije Tavčarja je ugledna žirija ovrednotila s 83 točkami in nastop tudi pisno ovrednotila. “Samo s konstruktivno kritiko strokovnjakov lahko napredujemo,” pravi Tavčar. Pomanjkljivosti pri skupni igri orkestra, kot so vzdrževanje uravnotežene zvočnosti in prilagodljivost na akustiko nepoznane dvorane, lahko povežemo z manjšim naborom izkušenj in uigranosti mladega sestava s kratko dobo obstoja. Z zmago je v Grafeneggu slavil Sinfonisches Blasorkester iz Rieda s 30-letno tradicijo.</p>
      <p>Regijski pihalni orkester Krasa in Brkinov je na odru dosegel svoj maksimum, zato so vsi zadovoljni in upravičeno ponosni. Poleg dragocenih glasbenih izkušenj pa je dodana vrednost zgodbe pogumnih “primorskih Martinov Krpanov v boju s cesarsko konjenico”, kot jih je posrečeno poimenoval eden od podpornikov, predvsem v zglednem duhu pove zovanja in sodelovanja ter spodbujanja mladih k razvoju lastnih potencialov.  </p>
      <figure>
        <img src="https://static.primorske.si/foto/highres/kultura/718633_v_parku_schonbrunn_nggt5618.jpg"/>
        <figcaption>Med vračanjem so se štirje avtobusi orkestrašev in spremstva ustavili v Schönbrunnu na Dunaju. Foto: Regijski PO Krasa in Brkinov</figcaption>
      </figure>
    </article>
  </body>
</html>