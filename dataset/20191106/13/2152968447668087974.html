<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/06/vuchich-syrbiia-se-vyoryjava-no-ne-vyznameriava-da-napada-nikogo.428736"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T13:48:00+00:00"/>
    <meta property="og:title" content="Вучич: Сърбия се въоръжава, но не възнамерява да напада никого"/>
    <meta property="og:description" content="Няма да бъдем сърничката Бамби, която всеки може да глътне! | Dnes.bg"/>
  </head>
  <body>
    <article>
      <h1>Вучич: Сърбия се въоръжава, но не възнамерява да напада никого</h1>
      <h2>Няма да бъдем сърничката Бамби, която всеки може да глътне!</h2>
      <address><time datetime="2019-11-06T13:48:00+00:00">06 Nov 2019, 13:48</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Сърбия купува изключително отбранително въоръжение, заради което рискува да й бъдат наложени санкции, заяви сръбският президент Александър Вучич , като изтъкна, че страната му няма намерение да напада никого, предаде Танюг.</p>
      <p>"Сърбия се въоръжава, защото е свободна страна. Малка страна, обкръжена отвсякъде с държави членки на НАТО, с които желаем добри отношения, но няма да бъдем сърничката Бамби, което всеки може да глътне", каза Вучич в интервю за националната телевизия РТС снощи.</p>
      <p>Президентът заяви, че никога няма да позволи Сърбия да бъде толкова слаба, колкото е била през 90-те години, когато не е могла да се защити.</p>
      <p>Вучич каза, че Сърбия няма намерение да купува руски зенитно-ракетни системи С-400, защото "няма пари" за тях.</p>
      <p>Той обаче подчерта, че страната значително е засилила бойната си авиация, ще засили и противовъздушната си отбрана, има системи Панцир и ще купува още въоръжение, "което, разбира се, не е в списъка за санкции", визирайки реакциите на САЩ във връзка с купуването на руски С-400 от страна на Турция.</p>
      <p>Същевременно Вучич констатира, че мнозина упрекват Сърбия, че купува въоръжение от Русия, а никой не пита какво и от кого купуват хърватите и албанците и кой ги въоръжава, пише БТА.<br/> </p>
      <related>
        <h4>Още по темата</h4>
        <a href="https://www.dnes.bg/balkani/2019/11/06/demonstranti-opitaha-da-poprechat-na-interviu-na-vuchich.428709"/>
        <a href="https://www.dnes.bg/balkani/2019/11/04/sasht-es-napravi-istoricheska-greshka-za-zapadnite-balkani.428520"/>
      </related>
    </article>
  </body>
</html>