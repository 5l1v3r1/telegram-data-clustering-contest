<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/kottayam/local-news/2019/11/06/kottayam-abheel-johnson-memories.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-06T13:14:00+00:00"/>
    <meta property="og:title" content="‘ഇവിടെ, ഇവിടെ വച്ചാണ് ഞങ്ങളുടെ പ്രകാശം കെട്ടുപോയത്’"/>
    <meta property="og:description" content="കോട്ടയം ∙ 'ഞങ്ങളുടെ കുഞ്ഞിന്റെ സ്വപ്നങ്ങൾ പൂവിട്ടതും പൊലിഞ്ഞതും ഈ പുൽത്തകിടിയിലാണ്. ഫുട്ബോൾ താരമായിത്തീരാൻ കൊതിച്ച് കളിച്ചു വളർന്ന ഈ സ്റ്റേഡിയത്തിൽ.Kottayam News. കോട്ടയം ജില്ലാ വാർത്തകൾ. District News. Malayalam Regional News. Pala Election News. Palai Voting. Pala Bypoll. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>‘ഇവിടെ, ഇവിടെ വച്ചാണ് ഞങ്ങളുടെ പ്രകാശം കെട്ടുപോയത്’</h1>
      <address><time datetime="2019-11-06T13:14:00+00:00">06 Nov 2019, 13:14</time> by <a rel="author">കാവ്യ കാരലിൻ</a></address>
      <p>കോട്ടയം ∙ ‘ഞങ്ങളുടെ കുഞ്ഞിന്റെ സ്വപ്നങ്ങൾ പൂവിട്ടതും പൊലിഞ്ഞതും ഈ പുൽത്തകിടിയിലാണ്. ഫുട്ബോൾ താരമായിത്തീരാൻ കൊതിച്ച് കളിച്ചു വളർന്ന ഈ സ്റ്റേഡിയത്തിൽ തന്നെ...’  വാക്കുകൾ പൂർത്തീകരിക്കാൻ സാധിച്ചില്ല ആ മാതാപിതാക്കൾക്ക്...സംസ്ഥാന ജൂനിയർ അത്‌ലറ്റിക് മീറ്റിനിടെ ഹാമർ തലയിൽ വീണ് മരിച്ച അഫീൽ ജോൺസന്റെ മാതാപിതാക്കളായ കുറിഞ്ഞാംകുളത്ത് ജോൺസൻ ജോർജും ഡാർളിയും ഇന്നലെയും പാലാ നഗരസഭാ സ്റ്റേഡിയത്തിലെത്തി. അത്‌ലറ്റിക് ട്രാക്ക് കടന്ന് മൈതാനത്തേക്കു നടന്നു. പിന്നെ പരസ്പരം കൈകൾ കോർത്തുപിടിച്ച് നിറമിഴികളോടെ അഫീൽ വീണ സ്ഥലത്തേക്കു നോക്കി കുറച്ചേറെ നേരം നിന്നു ഇരുവരും. </p>
      <p>
        <b>ഓർമത്തീരത്ത്</b>
      </p>
      <p>അഫീലിന്റെ മരണശേഷം മാതാപിതാക്കൾ സ്റ്റേഡിയത്തിലെത്തുന്നതു മൂന്നാം തവണയാണ്. ‘കാലിൽ പന്തുമായി ആവേശത്തോടെ കളിക്കുന്ന സോനുവിന്റെ ചിത്രം മനസ്സിൽ പതിഞ്ഞു കിടപ്പുണ്ട്. ഇവിടെ വന്നിരുന്നാൽ ആ ഓർമകളിലേക്കു മടങ്ങാം.’ അഫീൽ എന്ന പേരിനർഥം പ്രകാശം എന്നാണ്. അപകടവിവരമറിഞ്ഞ് ഇരുവരും മെഡിക്കൽ കോളജിൽ എത്തിയെങ്കിലും ശസ്ത്രക്രിയ നടത്തുന്നതിനു മുൻപായി ഒരു നോക്കു മാത്രമാണ് അഫീലിനെ കാണാനായത്.</p>
      <p>‘അവനെ ജീവനോടെ തിരിച്ചു വീട്ടിലേക്കു കൊണ്ടു പോകുവാൻ ഞങ്ങൾക്കു സാധിച്ചില്ല.18 ദിവസങ്ങൾക്കപ്പുറം ചേതനയറ്റ അവന്റെ ശരീരവുമായാണ് വീട്ടിലേക്കു മടങ്ങിയത്’ മാതാപിതാക്കൾ പറഞ്ഞു. ‘സ്കൂളും പ്രാക്ടീസുമെല്ലാം കഴിഞ്ഞ് വീട്ടിൽ എത്തുമ്പോഴേക്കും നന്നായി ക്ഷീണിച്ചിട്ടുണ്ടാവും അവൻ. എന്റെ മടിയിൽ ഒരു കിടത്തമാണ് പിന്നെ. നോക്കിയേ...സിക്സ്പാക്ക് വരുന്നുണ്ടുട്ടോ...അമ്മ കണ്ടോ...വിശേഷങ്ങളൊക്കെ പറഞ്ഞ് അങ്ങനെ കിടക്കും’ കണ്ണീരോടെ മകനെക്കുറിച്ചുള്ള ഓർമകൾ പങ്കുവച്ചു ഡാർളി .</p>
      <p>
        <b>സുരക്ഷാ വീഴ്ച</b>
      </p>
      <p>‘മത്സരങ്ങൾ നോക്കിനടത്താൻ ചുമതലപ്പെട്ടവരുടെ വീഴ്ച കാരണം സംഭവിച്ച ഈ ദുരന്തം മനഃപൂർവമുള്ള നരഹത്യയാണ്. കായികമത്സരങ്ങൾ സുരക്ഷാക്രമീകരണങ്ങൾ കർശനമായി പാലിച്ചു മാത്രമേ നടത്താവൂ. ’ ജോൺസൻ പറഞ്ഞു നിർത്തി. തീരാനോവ് ഉള്ളിലൊതുക്കി ഇരുവരും സ്റ്റേഡിയത്തിൽ നിന്നിറങ്ങി.</p>
    </article>
  </body>
</html>