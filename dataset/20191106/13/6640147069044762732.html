<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/chrome-os-78-desktop-virtuali/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-06T13:15:00+00:00"/>
    <meta property="og:title" content="Chrome OS come Windows 10, arrivano i Desktop Virtuali"/>
    <meta property="og:description" content="La versione 78 di Chrome OS introduce nuove funzionalità tra cui spicca Virtual Desks, ovvero la possibilità di creare più desktop virtuali come in Windows 10."/>
  </head>
  <body>
    <article>
      <h1>Chrome OS come Windows 10, arrivano i Desktop Virtuali</h1>
      <address><time datetime="2019-11-06T13:15:00+00:00">06 Nov 2019, 13:15</time> by <a rel="author">Jacopo Ferrante</a></address>
      <p><b>Google</b> ha reso disponibili nuovi aggiornamenti per <b>Chrome OS </b>che portano nuove funzionalità sui <b>Chromebook</b>. In Italia i portatili con sistema operativo Google, che ricordiamo basa molta dell’esperienza sulla connettività e sui servizi cloud (Google Documenti, Fogli, ecc.), non sono molto diffusi ma tra i più popolari c’è l’Acer Chromebook 514 a <a href="https://toms.it/lvGNS">circa 400 euro</a>.</p>
      <p>Per questo può essere interessante seguire i progressi di Chrome OS. Con la versione 78 ecco arrivare ad esempio nuovi strumenti per aiutare gli utenti a organizzare il proprio desktop. Chrome OS 78 semplifica inoltre la procedura per fare chiamate, apporta miglioramenti per la stampa e la condivisione dei feedback. Andiamo con ordine.</p>
      <figure>
        <img src="https://www.tomshw.it/images/images/2019/11/virtual-desk-60975.768x432.jpg"/>
      </figure>
      <p><b>Virtual Desks</b> (Desktop Virtuali) è indubbiamente la funzionalità più interessante dell’ultimo update; permette di inserire finestre e contenuti in<b> più desktop virtuali. Una possibilità che gli utenti di Windows 10 dovrebbero conoscere bene.</b></p>
      <p>In questo modo gli utenti possono<b> lavorare su più progetti contemporaneamente, dedicando un desktop a ciascuno di essi</b>, oppure mettere più semplicemente in un desktop la riproduzione musicale e in un altro il Play Store aperto, giusto per fare un esempio.</p>
      <p>Per usare Virtual Desks si deve aprire Overview e cliccare su New Desk nell’angolo in alto a destra. Le finestre possono essere trascinate su vari desktop ed è anche possibile usare scorciatoie da tastiera:</p>
      <ul>
        <li>“Shift” + “Cerca” + “=” per creare un nuovo Desk</li>
        <li>“Cerca” + “]” per passare tra i Desk</li>
        <li>“Shift” + “Cerca” + “]” per spostare le finestra tra i Desk</li>
      </ul>
      <p>La funzionalità <b>Click-to-Call</b> è stata aggiornata per consentire<b> l’invio di numeri di telefono dal Chromebook allo smartphone Android con un semplice click</b> del tasto destro del mouse. Questa funzione richiede che gli utenti accedano al proprio account Google sul Chromebook e sul telefono per attivare la sincronizzazione col browser Chrome.</p>
      <p>Un’altra novità riguarda le<b> stampanti compatibili, ora visualizzate nell’elenco delle stampanti senza necessità di configurazione.</b> Basta premere Ctrl + P sulla tastiera, scegliere la stampante e l’installazione è completa. Il numero di passaggi necessari per salvare le stampanti su un profilo è stato ridotto, mentre la stampante preferita può essere salvata come impostazione predefinita andando su Impostazioni – Stampanti.</p>
      <p>Google ha infine semplificato la condivisione dei feedback, accessibile tenendo il pulsante di accensione premuto per un secondo.</p>
    </article>
  </body>
</html>