<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/682635/nees-plirofories-gia-to-ergatiko-dystychima-sti-larko-i-anakoinos"/>
    <meta property="og:site_name" content="enikos.gr"/>
    <meta property="article:published_time" content="2019-11-06T13:28:00+00:00"/>
    <meta property="og:title" content="Νέες πληροφορίες για το εργατικό δυστύχημα στη ΛΑΡΚΟ - Η ανακοίνωση της εταιρείας"/>
    <meta property="og:description" content="Ούτε οι εργαζόμενοι στο εργοστάσιο της ΛΑΡΚΟ στη Φθιώτιδα δεν μπορούν να πιστέψουν..."/>
  </head>
  <body>
    <article>
      <h1>Νέες πληροφορίες για το εργατικό δυστύχημα στη ΛΑΡΚΟ - Η ανακοίνωση της εταιρείας</h1>
      <address>
        <time datetime="2019-11-06T13:28:00+00:00">06 Nov 2019, 13:28</time>
      </address>
      <p>Ούτε οι εργαζόμενοι στο εργοστάσιο της <a href="http://www.enikos.gr/society/682589/ekrixi-sto-ergostasio-tis-larko-sti-larymna-fthiotidas-nekros-55c">ΛΑΡΚΟ </a>στη Φθιώτιδα δεν μπορούν να πιστέψουν τον τρόπο με τον οποίο εξελίχτηκε το τραγικό δυστύχημα το πρωί της Τετάρτης.</p>
      <p>Όπως σημειώνουν οι εκπρόσωποί τους, το θλιβερό περιστατικό που είχε ως αποτέλεσμα να χάσει τη ζωή του ένας 55χρονος εργάτης από το χωριό Μαλεσίνα πατέρας τριών παιδιών εξελίχθηκε νωρίς το πρωί στο τμήμα της κοκκοποίησης, εκεί δηλαδή που το μετάλλευμα βρίσκεται στην τελική του φάση.</p>
      <p>Όπως μάλιστα εξηγούν η κοκκοποίηση γίνεται με χρήση οξυγόνου. Σ' εκείνο το σημείο, όπως τονίζουν, κάτω από άγνωστες συνθήκες προκλήθηκε έκρηξη και ο εργαζόμενος βρήκε τραγικό θάνατο γιατί ήταν πολύ κοντά στο σημείο της έκρηξης. Σε κοντινή απόσταση ήταν άλλοι τρεις εργαζόμενοι, χωρίς όμως να πάθει κάποιος κάτι.</p>
      <p>Είναι χαρακτηριστικό ότι οι συνδικαλιστικές ενώσεις των εργαζομένων συνεχώς ομιλούν για «απαξίωση του εργοστασίου» το τελευταίο διάστημα, για «συντηρήσεις οι οποίες δεν γίνονται στο χρόνο τους» και ζητούν από την κυβέρνηση να ξεκαθαρίσει τις προθέσεις της και τα σχέδιά της σε σχέση με το μέλλον της βιομηχανίας.</p>
      <p>Μάλιστα, στη Λάρυμνα αναμένουν και το διευθύνοντα σύμβουλο της ΛΑΡΚΟ για να έχουν μια συζήτηση μαζί του ελπίζοντας να πάρουν κάποιες απαντήσεις.</p>
      <p>Υπενθυμίζεται ότι το Συνδικάτο Μετάλλου μόλις μία μέρα πριν, έκανε βαρυσήμαντη καταγγελία για παραλίγο ομαδικό δυστύχημα στην αίθουσα των ηλεκτροκαμίνων στο ίδιο εργοστάσιο της ΛΑΡΚΟ στη Λάρυμνα.</p>
      <p>Όπως αναφέρει σε ανακοίνωσή της η εταιρεία, νεκρός είναι ο Γεώργιος Ψαρράς του Δημητρίου.</p>
      <p>
        <b>Αναλυτικά, η ανακοίνωση της ΛΑΡΚΟ:</b>
      </p>
      <p>«Σήμερα, 06.11.2019 και ώρα 08:15 στις εγκαταστάσεις της Γ.Μ.Μ. Α.Ε. ΛΑΡΚΟ του Εργοστασίου στη Λάρυμνα Φθιώτιδος συνέβη θανατηφόρο δυστύχημα στον χώρο της χαλυβουργίας – κοκκοποίησης με αποτέλεσμα την απώλεια της ζωής του εργαζομένου της Γεωργίου Ψαρρά του Δημητρίου.</p>
      <p>Η Εταιρεία εκφράζει τα συλλυπητήριά της και την αμέριστη συμπαράστασή της προς την οικογένεια του θανόντος.</p>
      <p>Για το συμβάν επελήφθησαν οι αρμόδιες Αρχές οι οποίες μαζί με τη Διοίκηση και τα στελέχη της Εταιρείας ερευνούν τα αίτια του δυστυχήματος».</p>
      <related>
        <h4>σχετικά άρθρα</h4>
        <a href="http://www.enikos.gr/society/682589/ekrixi-sto-ergostasio-tis-larko-sti-larymna-fthiotidas-nekros-55c%0A%20%20%20%20%0A"/>
        <a href="http://www.enikos.gr/society/682145/thrinos-sto-elliniko-polo-gia-ton-21chrono-termatofylaka-ti-dilos%0A%20%20%20%20%0A"/>
        <a href="http://www.enikos.gr/society/681952/trochaio-dystychima-me-metanastes-stin-egnatia-odo-enas-nekros-ka%0A%20%20%20%20%0A"/>
        <a href="http://www.enikos.gr/society/681309/synagermos-se-scholeio-sti-fthiotida-apo-farsa-mathiti-photo%0A%20%20%20%20%0A"/>
        <a href="http://www.enikos.gr/society/681016/nees-plirofories-gia-to-trochaio-dystychima-stin-argolida-o-tragi%0A%20%20%20%20%0A"/>
        <a href="http://www.enikos.gr/society/680745/tragodia-sta-giannitsa-mia-gynaika-nekri-se-trochaio-exi-travmati%0A%20%20%20%20%0A"/>
        <a href="http://www.enikos.gr/society/680036/tragodia-stis-serres-ich-karfothike-se-ntalika-nekros-o-odigos-ph%0A%20%20%20%20%0A"/>
        <a href="http://www.enikos.gr/society/678359/i-elas-anazitei-plirofories-gia-trochaio-dystychima-sto-keratsini%0A%20%20%20%20%0A"/>
        <a href="http://www.enikos.gr/society/678246/peripeteia-gia-epivates-amaxostoichias-sti-fthiotida-paraligo-na-%0A%20%20%20%20%0A"/>
      </related>
    </article>
  </body>
</html>