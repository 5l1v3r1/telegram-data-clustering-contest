<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/ulica-sezam.html"/>
    <meta property="og:site_name" content="bTV Новините"/>
    <meta property="article:published_time" content="2019-11-06T13:50:00+00:00"/>
    <meta property="og:title" content="„Улица Сезам” на 50: На какво научиха подрастващите Голямото Пиле и компания?"/>
    <meta property="og:description" content="Образователното предаване е без аналог през годините, твърдят професори"/>
  </head>
  <body>
    <article>
      <h1>„Улица Сезам” на 50: На какво научиха подрастващите Голямото Пиле и компания?</h1>
      <h2>Образователното предаване е без аналог през годините, твърдят професори</h2>
      <address><time datetime="2019-11-06T13:50:00+00:00">06 Nov 2019, 13:50</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/06/Sesame_1573042493-1.mp4"/>
      </figure>
      <p>Култовото предаване „Улица Сезам” навършва 50 години от появяването си. Преди пет десетилетия на 10 ноември 1969 г. е излъчен първият епизод с участието на актрисата Каръл Бърнет, пише БТА.</p>
      <p>Любопитното е, че сериалът се появява в смутно за САЩ време, белязано от Виетнамската война, противоречивото управление на президента Ричард Никсън и убийството на Мартин Лутър Кинг година по-рано.</p>
      <p>Според тогавашния председател на Федералната комисия по комуникации Нют Миноу телевизията е „обширна пустош”.</p>
      <p>Никое друго шоу не предлага подобен подход. По онова време детските програми включват шоута като „Капитан Кенгуру” и изобилстващите от насилие схватки между персонажите в „Том и Джери”. Шоуто на Фред Роджърс е симпатично, но учи основно на социални умения.</p>
      <p>„Улица Сезам” е 100% образователно предаване, без аналог по онова време”, казва Филип Левин, професор по икономика в колежа „Уелсли” и изследовател на шоуто, за което са характерни разнообразието и включването и мирното съжителство на чудовища, хора и животни.</p>
      <p>През годините шоуто въвежда персонажи със синдром на Даун, СПИН, кани деца в инвалидни колички, засяга теми за родители, лишени от свобода, бездомници, женски права. През 1991 г, е представена двуезичната Росита - първата латино кукла. През 2017 г. на сцената излиза 4-годишната кукла с аутизъм Джулия.</p>
      <figure>
        <img src="https://img.bg.sof.cmestatic.com/media/images/640x/Nov2019/2112016047.jpg"/>
        <figcaption>Снимка: Getty Images</figcaption>
      </figure>
      <p>Когато през 1982 г. година умира актьорът Уил Лий, който играе бакалина Мистър Хупър, шоуто предлага на децата обяснение за смъртта. Когато Голямото пиле губи гнездото си при ураган, общността изгражда нов дом за него.</p>
      <p>За да бъдат успокоени малчуганите след терористичните нападения на 11 септември 2001 г., Елмо е травматизиран от пожар в магазина на Мистър Хупър, но е утешен от думите, че пожарникарите са тук, за да помогнат.</p>
      <figure>
        <img src="https://img.bg.sof.cmestatic.com/media/images/640x/Nov2019/2112016046.jpg"/>
        <figcaption>Снимка: Getty Images</figcaption>
      </figure>
      <p>Бърнет, подобно на много деца, незабавно се пристрастява към шоуто, в което се завръща многократно. „Бях голям фен на програмата. Бях готова да направя всичко, което поискат от мен. Харесваше ми да съм потопена в тази атмосфера на доброта и хумор”, споделя Бърнет.</p>
      <p>Шоуто е излъчвано в над 150 страни, спечелило е 193 награди „Еми” и 10 отличия „Грами”.</p>
      <p>През декември тази година то ще стане първата телевизионна програма, почетена с награда на центъра „Кенеди” за цялостни артистични постижения.</p>
    </article>
  </body>
</html>