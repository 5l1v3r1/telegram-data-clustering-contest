<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-spill-over-effect-of-khaki-vs-black-robes-tiff-four-cops-beaten-up-by-lawyers-ion-alwar-2835278.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T13:49:29+00:00"/>
    <meta property="og:title" content="साइड इफेक्ट: दिल्ली के बाद अब अलवर में वकीलों ने पुलिसवालों को पीटा, जानें क्या थी वजह"/>
    <meta property="og:description" content="दिल्ली में अभी वकीलों और पुलिस के बीच लड़ाई का मामला थमा भी नहीं था कि अब राजस्थान से ऐसा ही मामला सामने आ गया। दिल्ली में पुलिस और अधिवक्ताओं के बीच चल रहे विवाद के बीच, वकीलों ने बुधवार को राजस्थान..."/>
  </head>
  <body>
    <article>
      <h1>साइड इफेक्ट: दिल्ली के बाद अब अलवर में वकीलों ने पुलिसवालों को पीटा, जानें क्या थी वजह</h1>
      <address><time datetime="2019-11-06T13:49:29+00:00">06 Nov 2019, 13:49</time> by <a rel="author">एजेंसी,अलवर</a></address>
      <p>दिल्ली में अभी वकीलों और पुलिस के बीच लड़ाई का मामला थमा भी नहीं था कि अब राजस्थान से ऐसा ही मामला सामने आ गया। दिल्ली में पुलिस और अधिवक्ताओं के बीच चल रहे विवाद के बीच, वकीलों ने बुधवार को राजस्थान के अलवर जिले की एक अदालत में हरियाणा पुलिस के एक हैड-कांस्टेबल और राजस्थान पुलिस के तीन कर्मियों को कथित तौर पर पीट दिया। अलवर के पुलिस अधीक्षक पारिस देशमुख ने पीटीआई-भाषा को बताया कि एक महिला सहित चार पुलिसकर्मियों की पिटाई के मामले में अलवर के दो पुलिस थानों में चार मामले दर्ज किए गए हैं।</p>
      <p>
        <a href="https://www.livehindustan.com/national/story-big-setback-for-delhi-police-as-delhi-high-court-dismisses-application-in-tis-hazari-court-and-saket-district-court-incident-2834843.html">
          <b>पुलिस vs वकील: जानें दिल्ली पुलिस को हाईकोर्ट से कैसे मिला डबल झटका</b>
        </a>
      </p>
      <p>उन्होंने बताया कि वकीलों ने राजस्थान पुलिस की एक महिला कांस्टेबल और दो पुरुष कांस्टेबलों तथा हरियाणा पुलिस के एक हैड-कांस्टेबल की पिटाई कर दी। पुलिसकर्मी अपनी ड्यूटी कर रहे थे लेकिन वकीलों ने उन्हें पीट दिया। इस संबंध में चार मामले दर्ज किये गए हैं।</p>
      <p>कोतवाली थानाधिकारी अध्यात्म गौतम ने बताया कि वकील कह रहे थे कि वे दिल्ली के वकीलों के समर्थन में हड़ताल पर हैं और उन्होंने अदालत परिसर में पुलिसकर्मियों की पिटाई कर दी। कोतवाली पुलिस थाने में तीन मामले दर्ज किए गए हैं और एक मामला महिला पुलिस थाने में दर्ज किया गया है। इस मामले में अभी तक कोई गिरफ्तारी नहीं हुई है।  </p>
      <p>
        <a href="https://www.livehindustan.com/national/story-tough-times-go-memories-of-tough-acts-remain-tweets-kiran-bedi-2834570.html">
          <b>दिल्ली पुलिस vs वकील मामला: किरण बेदी का ट्वीट, 'सख्त फैसलों की हमेशा रहती हैं यादें'</b>
        </a>
      </p>
      <p>वहीं, राजस्थान पुलिस सेवा अधिकारी (आरपीएस) एसोसिएशन ने बुधवार सुबह जयपुर में एक बैठक कर दिल्ली की तीस हजारी अदालत की घटना की निंदा की है। एसोसिएशन के अध्यक्ष एवं अतिरिक्त पुलिस अधीक्षक रघुवीर सैनी ने कहा कि दिल्ली के तीस हजारी अदालत परिसर में पुलिस-वकील विवाद के दौरान पुलिसकर्मियों की पिटाई की गई और सरकारी सम्पत्ति को नुकसान पहुंचाया गया जो दुर्भाग्यपूर्ण है।<br/> </p>
    </article>
  </body>
</html>