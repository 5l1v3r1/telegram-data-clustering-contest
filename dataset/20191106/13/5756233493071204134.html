<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620215/%D8%A7%DB%8C%D8%A7%D9%85-%D8%AA%D8%B9%D8%B7%DB%8C%D9%84%D8%A7%D8%AA-%D8%B4%D9%87%D8%A7%D8%AF%D8%AA-%D8%A7%D8%A6%D9%85%D9%87-%D8%A8%D8%B1%D8%A7%DB%8C-%D8%A8%D8%B1%D8%AE%DB%8C-%D8%A8%D9%87-%D8%B2%D9%85%D8%A7%D9%86-%D8%AA%D9%81%D8%B1%DB%8C%D8%AD-%D8%AA%D8%A8%D8%AF%DB%8C%D9%84-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T13:52:00+00:00"/>
    <meta property="og:title" content="ایام تعطیلات شهادت ائمه برای برخی به زمان تفریح تبدیل شده است"/>
    <meta property="og:description" content="رئیس شورای هماهنگی تبلیغات اسلامی استان تهران گفت: ایام تعطیلات شهادت ائمه معصومین(ع)، به دلیل نداشتن برنامه مدون، به زمانی برای تفریح برخی از افراد تبدیل شده است."/>
  </head>
  <body>
    <article>
      <h1>ایام تعطیلات شهادت ائمه برای برخی به زمان تفریح تبدیل شده است</h1>
      <address>
        <time datetime="2019-11-06T13:52:00+00:00">06 Nov 2019, 13:52</time>
      </address>
      <p>
        <i>رئیس شورای هماهنگی تبلیغات اسلامی استان تهران گفت: ایام تعطیلات شهادت ائمه معصومین(ع)، به دلیل نداشتن برنامه مدون، به زمانی برای تفریح برخی از افراد تبدیل شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجت الاسلام سیدمحسن محمودی روز چهارشنبه در مراسم شهادت حضرت امام حسن عسکری(ع) که در مصلای صاحب الزمان(عج) ورامین برگزار شد اظهار کرد: برگزاری مراسم شهادت تمامی ائمه معصومین علیهم السلام، با هدف عرض ارادت و تسلیت به ساحت مقدس امام زمان (عج ) صورت می‌گیرد و در مراسم شهادت پدر بزرگوار ایشان، لازم است تا همه ایران داغدار این مصیبت عظما باشند.</p>
      <p>وی گفت: فلسفه تعطیلی کشور در روز شهادت ائمه معصومین، ادای احترام، تقید و آشنایی با مکتب آنان برای شیعیان است.</p>
      <figure>
        <img src="https://aftabnews.ir/files/fa/news/1398/8/15/356150_599.jpg"/>
      </figure>
      <p>امام جمعه موقت ورامین ضمن انتقاد از نداشتن برنامه مدون در تعطیلات شهادت ائمه اطهار گفت: به نظر می‌رسد که دولت‌مردان اهتمام کافی برای اجرای برنامه‌های فرهنگی در ایام شهادت ائمه ندارند، ننگ بر مدیری که در جمهوری اسلامی مسئولیت دارد ولی سر از آنتالیا و سفرهای خارجی در می آورد.</p>
      <p>به گفته محمودی مسئولان برای نشر فرهنگ اسلام هیچ برنامه ای ندارند و در ایام تعطیلات شهادت ائمه(ع) ظرفیت شهرهای تفریحی کشور از حضور تعداد بی‌شماری از مردم تکمیل می‌شود.</p>
      <p>وی تصریح کرد: امام عسکری در ۲۸ سالگی و درچنین روزی به شهادت رسیدند ولی برنامه ای برای ترویج و شناخت ایشان ارائه نشده است.</p>
      <p>وی بهترین سرمایه و الگوی تربیتی و اخلاقی را شناخت و تبعیت از فرهنگ ائمه دانست و افزود:اگر افراد خود و جامعه را به این حلقه متصل کنند، کشور از بسیاری آسیب‌ها در امان می‌ماند.</p>
    </article>
  </body>
</html>