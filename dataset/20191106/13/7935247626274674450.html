<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/4-kardesin-olumunde-on-otopsi-raporu-belli-oldu-214325h.htm"/>
    <meta property="og:site_name" content="OLAY"/>
    <meta property="article:published_time" content="2019-11-06T13:34:56+00:00"/>
    <meta property="og:title" content="4 kardeşin ölümünde ön otopsi raporu belli oldu!"/>
    <meta property="og:description" content="İstanbul Fatih'te bir evde ölü bulunan 2'si kadın 4 kardeşin otopsi işlemi sırasında kanlarında siyanüre rastlandı."/>
  </head>
  <body>
    <article>
      <h1>4 kardeşin ölümünde ön otopsi raporu belli oldu!</h1>
      <h2>İstanbul Fatih'te bir evde ölü bulunan 2'si kadın 4 kardeşin otopsi işlemi sırasında kanlarında siyanüre rastlandı.</h2>
      <address>
        <time datetime="2019-11-06T13:34:56+00:00">06 Nov 2019, 13:34</time>
      </address>
      <p>İstanbul Fatih'te kapısına ''Dikkat siyanür var'' yazılı not astıkları evlerinde cansız bedenleri bulunan 2'si kadın 4 kardeşin, ön otopside siyanür içerek intihar ettikleri ortaya çıktı. 48 ile 60 yaş arasındaki 4 kardeşin anne-babalarının ölümünün ardından birlikte yaşadıkları evde bulunan su bardakları, siyanürü suya karıştırıp, içtikleri ihtimali üzerine incelemeye alındı.</p>
      <p>Korkunç olay, Molla Gürani Mahallesi Oğuzhan Caddesi'nde bulunan bir binanın birinci katında dün akşam yaşandı. Saat 23.00 sıralarında kapıda, ''Dikkat siyanür var, polisi arayın, içeri girmeyin'' yazılı notu gören apartman sakinleri durumu polise bildirdi. Polis de AFAD ekiplerine bilgi verdi. Adrese gelen ekipler, özel kıyafetler giyip, maske takarak girdikleri evde, 48 yaşındaki Cüneyt Yetişkin, 54 yaşındaki Oya Yetişkin, 60 yaşındaki Kamuran Yetişkin ve 56 yaşındaki Yaşar Yetişkin adlı kardeşlerin cansız bedenlerini buldu. Kardeşlerin cenazeleri yapılan incelemenin ardından Adli Tıp Kurumu morguna kaldırıldı.</p>
      <p>
        <b>SİYANÜR İÇMİŞLER</b>
      </p>
      <p>Yoğun siyanür kokusu olan cesetlere yapılan ön otopside kardeşlerin, siyanür içerek intihar ettikleri ortaya çıktı. Kesin otopsi raporu daha sonra çıkacak olan kardeşlerin evinde, olay yeri inceleme ekiplerinin bulduğu su bardakları, siyanürü suya karıştırarak içtikleri ihtimalini ortaya çıkardı. Öte yandan evde çok sayıda antidepresan da bulundu. Demirören Haber Ajansı'nın (DHA) geçtiği bir haberde ise polisin ilk tespitinin, 4 kardeşin çok sayıda antidepresan içerek intihar ettiği yönündeydi. Ancak bu doğrulanmadı.</p>
    </article>
  </body>
</html>