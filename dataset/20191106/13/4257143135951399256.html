<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/06/karnyujtasnyira-kerulhet-a-skot-fuggetlenseg"/>
    <meta property="og:site_name" content="infostart"/>
    <meta property="article:published_time" content="2019-11-06T13:03:00+00:00"/>
    <meta property="og:title" content="Karnyújtásnyira kerülhet a skót függetlenség"/>
    <meta property="og:description" content="Lehetőség nyílhat a skót függetlenség, vagy legalábbis az erről szóló népszavazás kiharcolására, amennyiben az előre hozott brit parlamenti választáson a Skót Nemzeti Párt megszerzi a skótok szavazatának többségét – véli a Külügyi és Külgazdasági Intézet kutatója."/>
  </head>
  <body>
    <article>
      <h1>Karnyújtásnyira kerülhet a skót függetlenség</h1>
      <address><time datetime="2019-11-06T13:03:00+00:00">06 Nov 2019, 13:03</time> by <a rel="author">Infostart / InfoRádió - Déri Ágota</a></address>
      <h3>Lehetőség nyílhat a skót függetlenség, vagy legalábbis az erről szóló népszavazás kiharcolására, amennyiben az előre hozott brit parlamenti választáson a Skót Nemzeti Párt megszerzi a skótok szavazatának többségét – véli a Külügyi és Külgazdasági Intézet kutatója.</h3>
      <p>Szombaton mintegy <a href="https://infostart.hu/kulfold/2019/11/03/huszezres-tomegtuntetes-volt-skociaban-a-fuggetlensegert">húszezren tüntettek Glasgowban</a> a skót függetlenségért. A megmozduláson részt vett Nicola Sturgeon, a Skóciában kormányzó Skót Nemzeti Párt vezetője is.</p>
      <figure>
        <img src="https://infostart.hu/images/site/articles/inline/2019/11/1572944544-Il4GCuD8N_md.jpg"/>
        <figcaption>Nicola Sturgeon, a Skóciában kormányzó, függetlenségre törekvő Skót Nemzeti Párt (SNP) vezetője a Skócia függetlenségéért szervezett glasgow-i megmozduláson. MTI/EPA/Robert Perry</figcaption>
      </figure>
      <p>Ő korábban egy közleményben azt írta, hogy</p>
      <blockquote>a skót függetlenség még soha nem volt ilyen közel.</blockquote>
      <p>A Külügyi és Külgazdasági Intézet kutatója szerint igaza lehet, mivel már lehet kampányolni azzal, hogy egy független Skócia az Unióban maradhat. Szabó Barnabás rámutatott, Sturgeon – és rajta kívül nagyon sokan – azzal érvelnek, hogy Skóciát az akarata ellenére rángatják ki az Európai Unióból, hiszen a brexitnépszavazáson 62 százalékkal a bentmaradásra szavaztak. Így most mondhatják, hogy <a href="https://infostart.hu/kulfold/2019/11/03/huszezres-tomegtuntetes-volt-skociaban-a-fuggetlensegert">rendben, a britek kilépnek az unióból, Skócia pedig kiválik Nagy-Britanniából, majd pályázik az EU-tagságra</a>, amit ezek után meg sem vétózhatnak a britek, hiszen nem lesznek az unió tagállama.</p>
      <figure>
        <img src="https://infostart.hu/images/site/articles/inline/2019/11/1572944533-rdZ6IBZAY_md.jpg"/>
        <figcaption>Glasgow, 2019. november 3. Résztvevők a Skócia függetlenségéért szervezett glasgow-i megmozduláson. A Nicola Sturgeon által meghirdetett rendezvényen mintegy húszezren vettek részt. MTI/EPA/Robert Perry</figcaption>
      </figure>
      <p>A politiaki kampány pedig erre épülve már elkezdődött – tette hozzá a Külügyi és Külgazdasági Intézet munkatársa.</p>
      <p>Az Egyesült Királyságban december 12-én előre hozott parlamenti választást tartanak. Az esetleges skót népszavazást ezután akkor írhatja ki a brit kormány, ha a decemberi szavazáson a függetlenségre törekvő Skót Nemzeti Párt erőt mutat fel – mondta Szabó Barnbabás.</p>
      <blockquote>"Komoly helyzet elé nézhet az SNP, ha meg tudja mutatni, hogy a skót választók nagyon nagy része bizony felsorakozott mögöttük, és ezáltal a függetlenség mögött is.</blockquote>
      <p>Egy ponton rendkívül nehéz lesz ezt elkerülni egy ilyen környezetben, […] ha nem is a függetlenségpártiakon, de a népszavazás megtartását kívánókon keresztül" – tette hozzá a szakértő.</p>
      <p>A skót függetlenségről 2014-ben tartottak már egy referendumot, de akkor az elszakadást ellenzők győztek 55 százalékos többséggel. A konzervatívpárti brit kormány eddig többször is visszautasította az újabb népszavazás engedélyezésének lehetőségét.</p>
      <figure>
        <img src="https://infostart.hu/images/site/articles/inline/2019/11/1572944651-xKCgbckjH_md.jpg"/>
        <figcaption>Glasgow, 2019. november 3. A függetlenségre törekvő Skót Nemzeti Párt (SNP) vezetője (b) résztvevőkkel fényképezkedik a Skócia függetlenségéért szervezett glasgow-i megmozduláson. Sturgeon a napokban ígéretet tett arra, hogy még az idén ismét kérni fogja Londontól egy új függetlenségi népszavazás megtartását. MTI/EPA/Robert Perry</figcaption>
      </figure>
      <p>
        <i>Nyitókép: MTI/EPA/Robert Perry</i>
      </p>
      <p>
        <b>Kapcsolódó hang</b>
      </p>
      <p>A skót függetlenségről – Szabó Barnabás, Külügyi és Külgazdasági Intézet</p>
      <figure>
        <audio src="https://infostart.hu/audio/00004/00004e0db.mp3"/>
      </figure>
      <p> </p>
    </article>
  </body>
</html>