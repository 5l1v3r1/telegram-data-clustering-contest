<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ceska-justice-cz-vnitro-navrhuje-zruseni-hnuti-jaromira-soukupa/1817891?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T13:27:00+00:00"/>
    <meta property="og:title" content="Česká-justice.cz: Vnitro navrhuje zrušení hnutí Jaromíra Soukupa"/>
    <meta property="og:description" content="Praha - Ministerstvo vnitra navrhuje vládě, aby Nejvyššímu správnímu soudu (NSS) předložila podnět ke zrušení hnutí List Jaromíra Soukupa. Informoval o tom server Česká justice.cz. Politický subjekt mediálního podnikatele Soukupa nestihl v zákonné šestiměsíční lhůtě ustanovit potřebné orgány. Soukupovo vyjádření ČTK zjišťuje."/>
  </head>
  <body>
    <article>
      <h1>Česká-justice.cz: Vnitro navrhuje zrušení hnutí Jaromíra Soukupa</h1>
      <address><time datetime="2019-11-06T13:27:00+00:00">06 Nov 2019, 13:27</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Ministerstvo vnitra navrhuje vládě, aby Nejvyššímu správnímu soudu (NSS) předložila podnět ke zrušení hnutí List Jaromíra Soukupa. Informoval o tom server <a href="https://www.ceska-justice.cz/2019/11/vlada-bude-resit-navrh-zruseni-soukupova-hnuti-nestihlo-ustavit-organy/">Česká justice.cz</a>. Politický subjekt mediálního podnikatele Soukupa nestihl v zákonné šestiměsíční lhůtě ustanovit potřebné orgány. Soukupovo vyjádření ČTK zjišťuje.</p>
      <p>Vnitro hnutí zaregistrovalo 15. března letošního roku, subjekt ale od té doby neobsadil své orgány. "Ministerstvo vnitra se proto obrátilo na zmocněnkyni přípravného výboru hnutí Arletu Krausovou s dotazem, zda byly splněny zákonné podmínky a orgány hnutí byly ustaveny," informoval dnes server.</p>
      <p>Zástupci hnutí přislíbili orgány hnutí ustavit co nejdříve, to je však podle zákona irelevantní, uvedlo vnitro. "Zákon o politických stranách dává vzniknuvším stranám dostatečně dlouhou lhůtu šest měsíců, aby v tomto období byl vznik politického subjektu takto završen," cituje ministerstvo z dřívějšího rozhodnutí NSS.</p>
      <p>Soukup oznámil vznik hnutí ve své televizi Barrandov v polovině ledna. Má podle něj bránit národní zájmy před zkorumpovanými politiky a oligarchy. V březnu pak uvedl, že se nechystá být předsedou hnutí a neplánuje za něj ani kandidovat ve volbách.</p>
      <p>Majitel mediálních firem Médea Group a Empresa Media Soukup se kolem politiky angažoval už dřív, v minulosti pomáhal s financováním kampaně Straně zelených a financoval Demokratickou stranu zelených, za kterou i neúspěšně kandidoval v roce 2009 do Evropského parlamentu.</p>
    </article>
  </body>
</html>