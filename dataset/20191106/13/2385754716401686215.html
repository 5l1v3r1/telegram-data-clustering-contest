<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595998/financial-times-poies-kentrikes-trapezes-gemizoun-xryso-ta-thisavrofylakia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-06T13:35:00+00:00"/>
    <meta property="og:title" content="Financial Times: Ποιες κεντρικές τράπεζες γεμίζουν χρυσό τα θησαυροφυλάκια"/>
    <meta property="og:description" content="Ο όγκος χρυσού σε φυσική μορφή που διακρατούν διαπραγματεύσιμα αμοιβαία κεφάλαια (Exchange Traded Funds-ETFs) εκτινάχθηκε το τρίτο τρίμηνο, καθώς οι..."/>
  </head>
  <body>
    <article>
      <h1>Financial Times: Ποιες κεντρικές τράπεζες γεμίζουν χρυσό τα θησαυροφυλάκια</h1>
      <address><time datetime="2019-11-06T13:35:00+00:00">06 Nov 2019, 13:35</time> by <a rel="author">SigmaLive</a></address>
      <p>Ο όγκος χρυσού σε φυσική μορφή που διακρατούν διαπραγματεύσιμα αμοιβαία κεφάλαια (Exchange Traded Funds-ETFs) εκτινάχθηκε το τρίτο τρίμηνο, καθώς οι επενδυτές αναζητούσαν ασφαλείς τομείς για να <b>«κρύψουν» μετρητό</b> εν μέσω ανησυχιών για την επιβραδυνόμενη παγκόσμια ανάπτυξη και τη χαλάρωση της νομισματικής πολιτικής.</p>
      <p>Η ζήτηση για το κίτρινο μέταλλο μεταξύ επενδυτών λιανικής αλλά και θεσμικών υπερδιπλασιάστηκε σε σύγκριση με το αντίστοιχο τρίμηνο του 2018, για να φτάσει τους <b>408,6 τόνους,</b> εκ των οποίων τα 2/3 (258 τόνοι) αποδίδονται σε αγορές από ETFs, σύμφωνα με στοιχεία του Παγκόσμιου Συμβουλίου Χρυσού. Περίπου 150 τόνοι αγοράστηκαν από επενδυτές απευθείας σε μπάρες και νομίσματα.</p>
      <p>Ο χρυσός είναι ένα από τα εμπορεύματα με την καλύτερη απόδοση το 2019 και με κέρδη σχεδόν 18% βρέθηκε σε υψηλό εξαετίας, πάνω από τα 1.500 δολάρια η ουγγιά.</p>
      <p>Η άνοδος αυτής της χρονιάς έχει οδηγήσει κάποιους αναλυτές να προβλέπουν ότι ο χρυσός θα μπορούσε να φτάσει στο ρεκόρ των <b>2.000 δολαρίων η ουγγιά</b> εντός της επόμενης διετίας, επανερχόμενος στα ονομαστικά υψηλά του 2011. Το ράλι ώθησε επίσης τις τιμές των μετοχών βασικών παραγωγών, περιλαμβανομένων της <b>Barrick Gold</b> και της <b>Newmont Goldcorp.</b></p>
      <p>Το πολύτιμο μέταλλο θεωρείται παραδοσιακά ως ένας παράδεισος για την αποθήκευση αξίας, καθώς και ότι είναι λιγότερο εκτεθειμένο σε πολιτικούς κινδύνους από πολλά άλλα εμπορεύματα. Η ελκυστικότητά του αυξήθηκε περαιτέρω φέτος εξαιτίας ενός τεράστιου αποθέματος ομολόγων που τελούν υπό διαπραγμάτευση με αρνητικά επιτόκια, κάτι που εξασφαλίζει στους αγοραστές απώλειες, αν τα διακρατήσουν έως τη λήξη τους.</p>
      <p>«Οι επενδυτές έχουν αυξήσει την έκθεσή τους στον χρυσό ως αντίδραση στα χαμηλά επιτόκια, τα αρνητικά επιτόκια και τη γεωπολιτική και οικονομική αβεβαιότητα» δήλωσε ο Alistair Hewitt, διευθυντής στο Παγκόσμιο Συμβούλιο Χρυσού.</p>
      <p>Προ ημερών η FED ανακοίνωσε την τρίτη μείωση επιτοκίου το 2019, την οποία δικαιολόγησε επικαλούμενη την αβεβαιότητα γύρω από το παγκόσμιο οικονομικό outlook. Η πιο επιφυλακτική στάση από την αρχή της χρονιάς αντικατοπτρίζεται, μεταξύ άλλων, στην Ευρωπαϊκή Κεντρική Τράπεζα και την Τράπεζα της Ιαπωνίας.</p>
      <p>«Η μεγαλύτερη αλλαγή φέτος ήταν η επίδραση της FED. Πέρυσι όλοι περίμεναν ότι θα αυξήσει τα επιτόκια [φέτος]», είπε ο κος Hewitt. «Η αμερικανική [FED] είναι σημαντική αλλά ο χρυσός τελεί υπό διαπραγμάτευση παγκοσμίως και φέτος περισσότερες κεντρικές τράπεζες από κάθε άλλη χρονιά μετά το 2009 έκοψαν τα επιτόκια».</p>
      <p>Ο χρυσός που κατέχουν ETFs ανέβηκε στο ρεκόρ των 2.855 τόνων <b>αξίας 136 δισ. δολαρίων</b> τον Σεπτέμβριο. Η ζήτηση από αυτά που είναι εισηγμένα στις ΗΠΑ ήταν ιδιαίτερα εύρωστη κατά το τρίτο τρίμηνο, σύμφωνα με το Παγκόσμιο Συμβούλιο Χρυσού.</p>
      <p>Ο <b>SPDR Gold Trust,</b> το μεγαλύτερο ETF που στηρίζεται σε φυσική κατοχή χρυσού, είδε εισροές χρυσού 6,5 δισ. δολαρίων τους εννέα μήνες που προηγήθηκαν του Σεπτεμβρίου. Στο <b>Blackrock’s iShares Gold Trust</b> οι εισροές την ίδια περίοδο ήταν 2,9 δισ. δολάρια.</p>
      <p>Ο χρυσός στηρίζεται και από τις αγορές κεντρικών τραπεζών, ειδικά της <b>Τουρκίας</b>, της <b>Ρωσίας</b> και της <b>Κίνας.</b> Αθροιστικά το «τρίο» προσέθεσε σχεδόν 120 τόνους χρυσού στα αποθέματά του σε ένα τρίμηνο, κάτι που θέτει τους υπό δημόσιο έλεγχο θεσμούς σε τροχιά για μια ακόμα χρονιά-ρεκόρ. Ως σύνολο, οι κεντρικές τράπεζες αγόρασαν σχεδόν 550 τόνους αυτή τη χρονιά έως τώρα.</p>
      <p>Ωστόσο η καταναλωτική ζήτηση για χρυσά κοσμήματα δέχτηκε χτύπημα, με πτώση 16% στους 460 τόνους, πιεσμένη από την πτώση της εμπιστοσύνης σε Ινδία και Κίνα.</p>
      <p>Πολλοί αναλυτές, όμως, βλέπουν ότι η συσσώρευση σύννεφων πάνω από την οικονομία βαραίνει υπέρ του χρυσού. Ο Joni Teves, στρατηγικός αναλυτής πολύτιμων μετάλλων στη UBS, δήλωσε σε σημείωμά του ότι «το υφιστάμενο περιβάλλον παραμένει υποστηρικτικό για τον χρυσό, συνεχίζουμε να βλέπουμε ψηλότερες τιμές στο μέλλον».</p>
      <p>Πηγή: Financial Times άρθρο του Harry Dempsey (μτφ Εuro2day)</p>
    </article>
  </body>
</html>