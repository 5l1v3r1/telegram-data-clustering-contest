<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/06/zelenskyj-nakazav-ctvoryty-radu-z-pytan-svobody-slova-ta-zahystu-zhurnalistiv/"/>
    <meta property="og:site_name" content="Рубрика"/>
    <meta property="article:published_time" content="2019-11-06T13:47:22+00:00"/>
    <meta property="og:title" content="Зеленський наказав cтворити Раду з питань свободи слова та захисту журналістів"/>
    <meta property="og:description" content="Володимир Зеленський постановив cтворити Раду з питань свободи слова та захисту журналістів при Президентові України та затвердив її склад. Згідно з Указом № 808/2019 від 6 листопада, Рада cтворена з метою забезпечення дотримання конституційного права на свободу слова, налагодження ефективної взаємодії державних органів, засобів масової інформації, інститутів громадянського суспільства, зокрема щодо запобігання перешкоджанню законній професійній […]"/>
  </head>
  <body>
    <article>
      <h1>Зеленський наказав cтворити Раду з питань свободи слова та захисту журналістів</h1>
      <address><time datetime="2019-11-06T13:47:22+00:00">06 Nov 2019, 13:47</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/10/2019-10-16T144050Z_2044441119_RC18048F3930_RTRMADP_3_LATVIA-UKRAINE-620x420-c-1.jpg"/>
      </figure>
      <p>Фото Reuters<br/><b><b>Володимир Зеленський постановив cтворити Раду з питань свободи слова та захисту журналістів при Президентові України та затвердив її склад.</b></b></p>
      <p>Згідно з Указом № 808/2019 від 6 листопада, Рада cтворена з метою забезпечення дотримання конституційного права на свободу слова, налагодження ефективної взаємодії державних органів, засобів масової інформації, інститутів громадянського суспільства, зокрема щодо запобігання перешкоджанню законній професійній діяльності журналістів.</p>
      <p>Також цим указом Глава держави затвердив Положення про Раду з питань свободи слова та захисту журналістів.</p>
      <p>Відповідно до Положення, Рада є консультативно-дорадчим органом при Президентові України. Основні її завдання – формування пропозицій щодо захисту інформаційного простору в інтересах інформаційної безпеки України, забезпечення реалізації прав громадян на свободу слова та отримання об’єктивної, достовірної інформації, а також забезпечення гарантій законної професійної діяльності журналістів.</p>
      <p>Рада аналізує законодавство в інформаційній сфері та розробляє пропозиції щодо його вдосконалення; здійснює моніторинг стану забезпечення захисту професійної діяльності журналістів та свободи слова в Україні, додержання журналістських стандартів, вносить пропозиції щодо посилення гарантій законної діяльності працівників медіа.</p>
      <p>Також Рада може розробляти заходи щодо конструктивної взаємодії державних органів, інститутів громадянського суспільства, засобів масової інформації з питань свободи слова та діяльності журналістів.</p>
      <p>Крім того, вона здійснює моніторинг інформаційного простору, формує пропозиції щодо вирішення актуальних питань захисту інформаційної безпеки України.</p>
      <p>Рада з питань свободи слова та захисту журналістів складається з секретаря, який організовує її діяльність та головує на засіданнях, та інших членів Ради. Вони беруть участь у роботі Ради на громадських засадах. Персональний склад Ради затверджує Президент.</p>
      <p>Члени Ради беруть участь у її роботі особисто, без права делегування повноважень щодо участі в засіданнях та права голосу на них іншим членам Ради чи іншим особам.</p>
      <p>Засідання Ради є правомочним за умови присутності на ньому більш як половини її складу. Рішення ухвалюються більшістю голосів присутніх на засіданні членів Ради шляхом особистого відкритого голосування. У разі рівного розподілу голосів голос секретаря Ради є вирішальним.</p>
      <p>Секретарем Ради з питань свободи слова та захисту журналістів указом Президента затверджений громадський діяч Вадим Міський (за згодою). Також до її складу ввійшли: юрист Олександр Бурмагін, журналіст, продюсер Наталія Влащенко, юрист Ірина Городецька, журналіст Наталія Гуменюк, громадський діяч Діана Дуцик, продюсер Павло Єлізаров, журналіст Максим Кречетов, громадський діяч Тетяна Лебедєва, журналіст і редактор Світлана Остапа, редактор Людмила Писанко, громадський діяч Тетяна Попова, громадський діяч і журналіст Сергій Томіленко, юрист, громадський діяч Тарас Шевченко та громадський діяч Сергій Штурхецький.</p>
      <p>Водночас Глава держави своїм указом визнав такими, що втратили чинність, Указ Президента України від 23 лютого 2016 року № 61 «Про Раду з питань захисту професійної діяльності журналістів та свободи слова»; Указ Президента України від 12 грудня 2016 року № 552 «Про зміни у складі Ради з питань захисту професійної діяльності журналістів та свободи слова»; Указ Президента України від 15 грудня 2017 року № 421 «Про зміни у складі Ради з питань захисту професійної діяльності журналістів та свободи слова».</p>
    </article>
  </body>
</html>