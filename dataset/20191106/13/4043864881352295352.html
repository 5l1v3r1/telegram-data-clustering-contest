<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/rus/columns/2019/11/6/7231159/"/>
    <meta property="og:site_name" content="Украинская правда"/>
    <meta property="article:published_time" content="2019-11-06T13:00:00+00:00"/>
    <meta property="og:title" content="&quot;Перезагрузка отношений&quot; с НАТО: почему сейчас?"/>
    <meta property="og:description" content="Зеленский дает понять Путину, что, если не произойдет разрешения конфликта на Донбассе, обязательно будет союз с Альянсом. (укр.)"/>
  </head>
  <body>
    <article>
      <h1>"Перезагрузка отношений" с НАТО: почему сейчас?</h1>
      <address><time datetime="2019-11-06T13:00:00+00:00">06 Nov 2019, 13:00</time> by <a rel="author" href="https://www.pravda.com.ua/rus/authors/516d49f27e378/" target="_blank">Олег Петровец</a></address>
      <p>
        <i>Ще у 2015 році минулою владою під керівництвом Петра Порошенка була ухвалена амбітна мета – перехід України на стандарти НАТО до 2020 року. Але вже зараз, напередодні 2020 року, можна зробити висновки, що Україна досі не готова до такого важливого кроку.</i>
      </p>
      <p>
        <i>Довгоочікуваний перехід до запланованого року не відбудеться. Але ж чому?</i>
      </p>
      <h3>Холодна війна триває</h3>
      <p>Історія взаємовідносини між Україною і НАТО почалася ще в далекому 1992 році після отримання Україною незалежності.</p>
      <p>Згідно зі статутними документами, головна ціль Північноатлантичного альянсу – це забезпечення незалежності та безпеки держав-членів цієї організації. Так, місія цілком позитивна і здавалося би, будь-яка країна повинна прагнути до Альянсу.</p>
      <p>Але ж чому саме Росія – головна перепона для України на шляху до цього союзу? Згадаймо трохи історію.</p>
      <p>На жаль, <b>сучасна Росія – це пряма спадщина Радянського Союзу.</b> І всі ми пам'ятаємо, що із середини 40х років і аж до початку 90х тривала конфронтація, "холодна війна" між СРСР та США.</p>
      <p>У свою чергу, Північноатлантичний договір був підписаний саме у Вашингтоні за спільною ініціативою США та країн Європи. Тобто <b>Росія як головний "спадкоємець" СРСР сприймає НАТО як агресивне "дітище" США, воєнно-політичне угрупування проти пострадянських країн. </b>І, звичайно ж, <b>Росія не допустить, щоби її територіальний сусід Україна була "завербована" цим "вкрай агресивним" та "небезпечним" НАТО.</b></p>
      <p>Так, теоретично Україна була б і рада бути "завербованою" у такий спосіб, але на практиці це, на жаль, виявилося вкрай складним та довготривалим процесом.</p>
      <h3>Взаємовигідний союз</h3>
      <p>Справа в тому, що навіть до 2014 року рівень уразливості України перед Росією був вкрай високим. А початок бойових дій, відсутність військової стратегії, політичні маніпуляції з боку Росії – все це ще більше гнітило Україну та ставило перед вибором щодо зовнішньої підтримки від держав-членів НАТО.</p>
      <p>Але навіть недосвідчена в політиці людина чудово розуміла, що<b> на той момент різкий крок у сторону Альянсу – це бомба швидкої дії для України та "червоний прапор" для Росії, як бика-агресора. За вступом до НАТО неминуче прийшло би ще більше погіршення відносин з Росією та чергові акти ворожості, що могло би стати летальним для нашої країни.</b> Тому й не було рішучих кроків з виконання цієъ місії.</p>
      <p>Але зараз, через 5 років після початку російсько-української війни, наші громадяни налаштовані вкрай рішуче та здебільшого підтримують інтеграцію до Альянсу, усвідомлюючи всі ризики сьогоденного хиткого положення України у воєнній галузі.</p>
      <p>І це може бути цілком взаємовигідний союз. Адже військовий досвід України в протистоянні з Росією вкрай корисний та цікавий для країн НАТО. Росія (а раніше СРСР) завжди являла собою ідеологічну та територіальну загрозу суверенітету інших держав. А перезапуск відносин України з НАТО, у свою чергу, допоможе отримати зовсім інший рівень вкрай необхідної підтримки, зокрема ЗСУ, бо наразі українська армія дійсно потребує певної модернізації, згідно зі світовими стандартами.</p>
      <h3>Потрібна стратегія</h3>
      <p>Хочу акцентувати увагу на тому, що є певні нюанси, які гальмують інтеграцію України до Альянсу.</p>
      <p><i>По-перше</i>, ми не маємо реальної чіткої стратегії (навіть, попри те, що в Конституції вже <a href="https://www.eurointegration.com.ua/news/2019/02/7/7092534/">закріплено рух до НАТО</a>).</p>
      <p>Усе, що було раніше – лише теорія без доказів, яка не підлягає будь-якому моніторингу. Наразі неможливо чітко відстежити, які пункти були виконані в достатній мірі, а які потребують доопрацювання.</p>
      <p><i>По-друге</i>, ми не маємо прописаних "дорожніх карт", які були би погоджені з НАТО та допомагали Україні дотримуватися запровадження стандартів Альянсу.</p>
      <p>Також важливим моментом є прозорість усіх процесів для громадян країни, яка дозволила би брати безпосередню участь у моніторингу, відстежувати виконання плану. Тобто громадська участь у даному випадку також вкрай важлива.</p>
      <p><i>По-третє</i>, нам потрібно погодити метод, за допомогою якого буде оцінюватися ефективність виконання тих чи інших пунктів.</p>
      <p>І цей метод потрібен не тільки для України, а й для Альянсу, для того, щоби контролювати Україну на шляху до інтеграції.</p>
      <p>Подібний контроль для нас дуже корисний. Бо чисто теоретично складно прорахувати, чи всі необхідні пункти виконала Україна, та наскільки дієвими будуть зміни.</p>
      <h3>Столтенберг і Україна</h3>
      <p>І найголовніше – чому саме зараз генсек НАТО <a href="https://www.eurointegration.com.ua/interview/2019/11/1/7102515/">Єнс Столтенберг</a> приїхав до України?</p>
      <p>Розгадка в тому, що <a href="https://www.pravda.com.ua/news/2019/11/5/7231062/">скоро відбудеться</a> <a href="https://www.radiosvoboda.org/a/30199000.html">саміт "нормандської четвірки"</a>.</p>
      <blockquote>Читайте також:<br/><br/><a href="https://www.eurointegration.com.ua/interview/2019/11/1/7102515/">Єнс Столтенберг: Ми вже дійшли згоди, що Україна стане членом НАТО<br/></a><br/><a href="https://www.eurointegration.com.ua/articles/2019/10/30/7102460/">"Ви – наступні лідери України": виступ генсека НАТО в Одеській морській академії</a></blockquote>
      <p>Українська влада явно хоче зробити "хід конем", тому й свідомо запросила генсека до Одеси, знаючи, що найближчим часом відбудеться зустріч із Путіним у нормандському форматі. Такий собі спосіб "кинути пил в очі" агресору,<b> спроба попередити російського президента про заручення підтримкою зі сторони НАТО</b>.</p>
      <p>
        <b>Зеленський дає зрозуміти опоненту, що, якщо не відбудеться розв'язання конфлікту на Донбасі, обов'язково буде союз з Альянсом.</b>
      </p>
      <p>У свою чергу, НАТО розмістить військово-морську техніку в акваторії Чорного моря, а це для Путіна – найстрашніший сон та втрата стратегічно важливих військових позицій. Бо саме заради посилення цих позицій й відбулася анексія Криму в 2014-му році.</p>
      <p>Зеленський чудово усвідомлює, що зараз більш вагомої підтримки на зустрічі з Путіним він не матиме. Тому цей реально ефектний маневр із візитом Столтенберга може зіграти на руку нашому президенту.</p>
      <h3>Потрібен час</h3>
      <p>Попри великі сподівання чинної влади якомога скоріше отримати ПДЧ, вступ до Альянсу буде довготривалим. І це, однозначно, не відбудеться у найближчі декілька років. Немає підґрунтя, підготовки, покрокового плану.</p>
      <p>І слід розуміти, якщо навіть ми виконаємо всі необхідні пункти та перейдемо на стандарти НАТО, це не гарантує для нас довгоочікуваного членства в Альянсі.</p>
      <p>Тому<b> найважливіше, що зараз необхідно для України – це:</b></p>
      <ul>
        <li>покрокове зближення з Альянсом,</li>
        <li>повне реформування армії,</li>
        <li>модернізація всіх безпекових держструктур</li>
        <li>та дотримання погоджених із НАТО стандартів.</li>
      </ul>
      <p>І згодом, після отримання сумісності по всіх важливих питаннях і наявності політичної волі керівництва країни, ми набагато швидше зможемо вступити в НАТО та убезпечити себе від російської агресії.</p>
      <p>
        <i>Олег Петровець, спеціально для УП</i>
      </p>
      <p>
        <i>Колонка – матеріал, який відображає винятково точку зору автора. Текст колонки не претендує на об'єктивність та всебічність висвітлення теми, яка у ній піднімається. Редакція "Української правди" не відповідає за достовірність та тлумачення наведеної інформації і виконує винятково роль носія. Точка зору редакції УП може не збігатися з точкою зору автора колонки.</i>
      </p>
      <related>
        <a href="https://www.eurointegration.com.ua/rus/news/2019/11/1/7102532/"/>
        <a href="https://www.pravda.com.ua/rus/news/2019/11/1/7230729/"/>
        <a href="https://www.pravda.com.ua/rus/news/2019/10/31/7230606/"/>
      </related>
    </article>
  </body>
</html>