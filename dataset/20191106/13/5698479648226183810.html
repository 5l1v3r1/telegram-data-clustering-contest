<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/06/we-should-put-pressure-on-iran-to-ask-them-back-in-jcpoa"/>
    <meta property="og:site_name" content="euronews"/>
    <meta property="article:published_time" content="2019-11-06T13:21:30+00:00"/>
    <meta property="og:title" content="ماکرون: ایران در روند خروج از برجام دست به تغییرات اساسی زده است"/>
    <meta property="og:description" content="رئیس جمهوری فرانسه می گوید باید ایران را برای بازگشت به برجام تحت فشار قرارداد."/>
  </head>
  <body>
    <article>
      <h1>ماکرون: ایران در روند خروج از برجام دست به تغییرات اساسی زده است</h1>
      <address><time datetime="2019-11-06T13:21:30+00:00">06 Nov 2019, 13:21</time> by <a rel="author">یورونیوز  </a></address>
      <figure>
        <img src="https://static.euronews.com/articles/stories/04/28/21/78/773x435_cmsv2_e1e5b658-b297-5f71-8fca-d468ac6abba1-4282178.jpg"/>
      </figure>
      <p>امانوئل ماکرون، رئیس‌جمهوری فرانسه روز چهارشنبه گفت تصمیم ایران بر ادامه گسترش فعالیت‌های هسته ای این کشور در جهت خروج از برجام «بسیار خطرناک و جدی» است وعواقب «وخیمی» برای تمام کشورهای امضاکننده برجام به بار می آورد. وی اعلام کرد باید تهران را برای بازگشت به برجام تحت فشار قرار داد.</p>
      <p>امانوئل ماکرون همچنین گفت ایران برای اولین بار از سال ۲۰۱۵ میلادی، بطور ملموسی از توافق های برجامی خارج شده و در روند خروج از برجام دست به «تغییرات اساسی» زده است.</p>
      <p>امانوئل ماکرون سخنان خود را روز چهارشنبه در کنفرانس خبری در پکن بیان کرد. رئیس جمهوری فرانسه از روز دوشنبه در دیداری رسمی از چین بازدید می کند.</p>
      <p>رئیس جمهوری فرانسه در این کنفرانس اعلام کرد در روزهای آینده با مقامات ایرانی درباره آینده برجام صحبت خواهد کرد تا با آنها به یک نتیجه مهم دست پیدا کند. رئیس جمهوری فرانسه هم چنین گفت هرچند اتحادیه اروپا با تصمیم ایالات متحده نسبت به خروج از برجام مخالف است اما «تصمیم به از سرگیری غنی‌سازی توسط ایران نیز کاملا اشتباه است.»</p>
      <p>فرانسه به عنوان یکی از امضاکنندگان توافق هسته ای در یک سال اخیر تلاش های زیادی برای حفظ برجام کرد. آقای ماکرون در سخنان خود گفت که آینده و حفظ برجام نهایتا امری است که باید با توافق ایران و ایالات متحده انجام شود. وی گفت باید برجام را حفظ کنیم تا بتوانیم به هر قیمتی که شده ثبات را به منطقه بازگردانیم.</p>
      <p>رئیس جمهوری فرانسه در پکن اعلام کرد که بزودی در زمینه عواقب خطرناک خروج آمریکا از برجام با رئیس جمهوری ایالات متحده دونالد ترامپ نیز گفتگو خواهد کرد.</p>
    </article>
  </body>
</html>