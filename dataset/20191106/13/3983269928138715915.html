<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/fiscalia-investiga-paluzie-per-dir-que-els-aldarulls-fan-mes-visible-el-conflicte-al-mon/noticia/2961391/"/>
    <meta property="og:site_name" content="CCMA"/>
    <meta property="article:published_time" content="2019-11-06T13:19:00+00:00"/>
    <meta property="og:title" content="Fiscalia investiga Paluzie per dir que els aldarulls fan més visible el conflicte al món"/>
    <meta property="og:description" content="Investiguen si va cometre un delicte d'odi i apologia de la violència"/>
  </head>
  <body>
    <article>
      <h1>Fiscalia investiga Paluzie per dir que els aldarulls fan més visible el conflicte al món</h1>
      <h2>Investiguen si va cometre un delicte d'odi i apologia de la violència</h2>
      <address><time datetime="2019-11-06T13:19:00+00:00">06 Nov 2019, 13:19</time> by <a rel="author">Redacció 324</a></address>
      <p>La Fiscalia de Barcelona investiga la presidenta de l'<a href="https://assemblea.cat/">ANC</a>, Elisenda Paluzie, per unes <a href="https://www.ccma.cat/tv3/alacarta/programa/declaracions-de-paluzie-sobre-el-resso-internacional-dels-aldarulls/video/5949149/">declaracions al programa "Els matins" el passat 28 d'octubre</a>. Paluzie va dir que els <b>incidents al carrer</b> després de la sentència del procés van fer<b> visible el conflicte a la premsa internacional.</b>  </p>
      <p>La Fiscalia investiga si la presidenta de l'ANC va cometre un <b>delicte d'odi i d'apologia de la violència,</b> després que la setmana passada <a href="https://www.ccma.cat/324/societat-civil-catalana-denuncia-paluzie-per-haver-intentat-legitimar-la-violencia/noticia/2959635/">Societat Civil Catalana</a>, SCC, presentés una denuncia per considerar que Paluzié legitimava la violència. </p>
      <p>Les paraules de Paluzié, responien a la pregunta de Lídia Heredia de si aquells episodis restaven suports a l'independentisme.</p>
      <blockquote>"De moment les enquestes en relació a les eleccions del 10 de novembre no ho indiquen. Hi ha una altra cosa que també, -bé,és una mica com és el món, no?-, que són <b>aquests incidents els que fan que estiguem a la premsa internacional de manera continuada aquest dies, és a dir que fan visible el conflicte</b>." Lidia Heredia: "La visibilitat és positiva?" EP: "Ja ho veurem. és evident que això <b>pot tenir efectes positius i efectes negatius</b>, però al final, el principal responsable és la violencia d'Estat. És el missatge que ha donat l'Estat, que ha donat el Suprem, condemnant un moviment absolutament pacífic i democràtic a penes de dos dígits."</blockquote>
      <p> </p>
      <p>A la<b> denúncia, SCC</b> considera que la presidenta de l'ANC va fer una <b>"valoració positiva de la violència"</b> i considera "provada" la connexió entre les paraules de Paluzie i "els actes vandàlics i violents dels anomenats CDR".</p>
      <p>També retreia a Paluzie que <b>no condemnés</b> els fets i que <b>atribuís la violència a l'Estat,</b> fet en què veu "discurs d'odi" contra les institucions espanyoles. <br/> </p>
      <p> </p>
      <figure>
        <img src="https://www.ccma.cat/multimedia/jpg/0/9/1573045525190.jpg"/>
      </figure>
      <p>
        <i>SCC va presentar la denúncia a la Fiscalia el 30 d'octubre passat</i>
      </p>
      <p> </p>
      <p>A aquesta denuncia, <b>Paluzie ja va respondre</b> a través de Twitter, defensant el seu compromís a la <b>no-violència</b>, la <b>llibertat d'expressió</b>, i el dret a l'anàlisi, i condemnant la <b>instrumentalització de la justícia </b>   </p>
      <figure>
        <iframe data-src="https://twitter.com/epaluzie/status/1189578530939641856?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>En un termini de 6 mesos la Fiscalia ha de decidir si ho porta als tribunals.   </p>
    </article>
  </body>
</html>