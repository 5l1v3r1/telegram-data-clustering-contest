<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/somni-convertir-Ciutadans-segona-Espanya_0_2339166203.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T13:37:00+00:00"/>
    <meta property="og:title" content="Aquell somni de convertir Ciutadans en segona força a Espanya"/>
    <meta property="og:description" content="La formació d'Albert Rivera va rebre tot el suport per fer el 'sorpasso' al PSOE"/>
  </head>
  <body>
    <article>
      <h1>Aquell somni de convertir Ciutadans en segona força a Espanya</h1>
      <h2>La formació d'Albert Rivera va rebre tot el suport per fer el 'sorpasso' al PSOE</h2>
      <address>
        <time datetime="2019-11-06T13:37:00+00:00">06 Nov 2019, 13:37</time>
      </address>
      <figure>
        <a href="https://www.ara.cat/2017/06/01/politica/president-Cs-Albert-Rivera-imatge_1806429554_41236425_1000x666.jpg">
          <img src="https://www.ara.cat/2017/06/01/politica/president-Cs-Albert-Rivera-imatge_1806429554_41236425_1000x666.jpg"/>
        </a>
        <figcaption>El president de Cs, Albert Rivera, en una imatge d'arxiu / ACN</figcaption>
      </figure>
      <p>La meva idea era servir-los avui un <i>Pareu</i> sobre les dades d’atur, unes xifres que apareixen obrint a <i>El Mundo</i> i l’<i> Abc</i> i com a segona notícia a <i>La Razón</i>. En canvi, <i>El País</i> no ha trobat cap raconet de la portada –res, ni un modulet ideal parelles– per recollir-les. Coses de les afinitats. Almenys a <i>El Periódico</i> –l’altre diari amable amb els socialistes– s’han pres la molèstia de buscar la part mig plena del got i han titulat: “Més ocupació però més atur”.</p>
      <p>Però ja els he dit que avui el menú ha canviat a última hora després de repassar l’hemeroteca per veure com van explicar els diaris les xifres de l’atur el desembre del 2015, és a dir, a les últimes eleccions espanyoles diguem-ne normals. Aleshores el dia 4 l’<i> Abc</i> va fer la seva portada monogràfica amb el tema següent: “Un PSOE esgotat obre pas a Ciutadans com a segona força”. L’endemà hi va insistir, i la seva primera pàgina deia: “Albert Rivera intentarà ser president amb el suport del PSOE i Podem si queda segon”. I encara va allargar el deliri una jornada més, amb la portada “Ciutadans ja supera el PSOE en sis comunitats”. Al final, la formació d’Albert Rivera només va superar els socialistes en una comunitat –Madrid– i va quedar quarta, cinquena o sisena en tretze autonomies. Els millors resultats van ser el tercer lloc a les dues Castelles, Madrid i Múrcia.</p>
      <p>Que aquelles portades de l’<i> Abc</i> intentaven instal·lar un marc mental és evident. Que ho feien sense cap ancoratge amb la realitat, també. I aquest és el drama del periodisme: la impunitat amb què es pot fabular per propiciar un escenari. Ho pot fer perquè els diaris de l’endemà esborren les manipulacions del d’ahir. Així que, a manera de recordatori i sense que serveixi de precedent, em permetran que el <i>Pareu</i> d’avui sigui de vianda congelada.</p>
    </article>
  </body>
</html>