<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620206/%D8%AA%D8%B8%D8%A7%D9%87%D8%B1%D8%A7%D8%AA-%D8%AC%D8%AF%DB%8C%D8%AF-%D8%AF%D8%B1-%D8%A8%D8%BA%D8%AF%D8%A7%D8%AF-%D9%88-%D8%AA%D9%84%D8%A7%D8%B4-%D9%86%DB%8C%D8%B1%D9%88%D9%87%D8%A7%DB%8C-%D8%A7%D9%85%D9%86%DB%8C%D8%AA%DB%8C-%D8%A8%D8%B1%D8%A7%DB%8C-%D9%85%D8%AA%D9%81%D8%B1%D9%82-%DA%A9%D8%B1%D8%AF%D9%86-%D8%AA%D8%B8%D8%A7%D9%87%D8%B1%DA%A9%D9%86%D9%86%D8%AF%DA%AF%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T13:09:00+00:00"/>
    <meta property="og:title" content="تظاهرات جدید در بغداد و تلاش نیروهای امنیتی برای متفرق کردن تظاهرکنندگان"/>
    <meta property="og:description" content="نیروهای امنیتی عراق امروز (چهارشنبه) در کنار پلی در بغداد اقدام به شلیک تیر هوایی برای متفرق کردن تظاهرکنندگان کردند."/>
  </head>
  <body>
    <article>
      <h1>تظاهرات جدید در بغداد و تلاش نیروهای امنیتی برای متفرق کردن تظاهرکنندگان</h1>
      <address>
        <time datetime="2019-11-06T13:09:00+00:00">06 Nov 2019, 13:09</time>
      </address>
      <p>
        <i>نیروهای امنیتی عراق امروز (چهارشنبه) در کنار پلی در بغداد اقدام به شلیک تیر هوایی برای متفرق کردن تظاهرکنندگان کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>یک منبع امنیتی به شبکه سومریه نیوز گفت، نیروهای امنیتی اقدام به متفرق کردن تظاهرکنندگان بین دو پل الشهدا و الاحرار در مرکز بغداد کردند.</p>
      <p>این منبع اظهار کرد، صدها شهروند امروز بین دو پل الشهدا و الاحرار تظاهرات کردند و نیروهای امنیتی عراق به منظور متفرق کردن آنها به گاز اشک آور متوسل شدند.</p>
      <figure>
        <img src="https://aftabnews.ir/files/fa/news/1398/8/15/356135_626.jpg"/>
      </figure>
      <p>گفته می‌شود ۲۰ عراقی در پی شلیک گاز اشک آور و گلوله در خیابان الرشید در بغداد زخمی شدند.</p>
      <p>سطح تظاهرات که شامل تعقیب و گریز بین تظاهرکنندگان و نیروهای امنیتی در نزدیکی پل الشهدا در بغداد بود گسترش یافته است.</p>
      <p>معترضان بعد از ظهر سه شنبه با ادامه حضور هزاران تن در اعتراضات ضد دولتی این پل را بستند.</p>
      <p>این در حالی است که فرمانده عملیات بغداد از لغو ممنوعیت آمد و شد شبانه در پایتخت از روز سه شنبه خبر داده بود؛ ممنوعیت آمد و شدی که از ۲۸ اکتبر از ساعت ۱۲ شب تا شش صبح به وقت محلی اجرایی شد.</p>
      <p>اما همچنان اینترنت برای دومین روز متوالی مسدود است و هیچ طرف رسمی توضیحی بابت این قضیه نداده است.</p>
      <p>خدمات اینترنت به طور غیرمنتظره و بدون اطلاع قبلی به شهروندان به استثنای اقلیم کردستان عراق قطع شد.</p>
      <p>همچنین آمریکا امروز، چهارشنبه از دولت عراق خواست هرچه سریع‌تر خواسته‌های شهروندان عراقی برای انجام اصلاحات را برآورده کند.</p>
      <p>در عین حال شبکه‌های اجتماعی نوار ویدیویی را منتشر کردند که تظاهرکنندگان عراقی را نشان می‌داد که پرچم بزرگ عراق را در میدان التظاهر و خیابان‌های کربلا در دست دارند.</p>
      <p>طول پرچم بیش از ۱۰۰ متر و عرض آن پنج متر است. تظاهرکنندگان حامل این پرچم می‌گویند، این کار را با هدف نشان دادن جنبه مسالمت‌آمیز بودن تظاهرات‌ها انجام می‌دهند و اینکه تظاهرکننده عراقی منافع کشور را فراتر از همه چه قرار دهد.</p>
    </article>
  </body>
</html>