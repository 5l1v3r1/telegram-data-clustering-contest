<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-region/118945-u-zagrebu-protestovalo-nekoliko-hiljada-prosvetara-strajk-u-svim-skolama-u-zemlji?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-06T13:20:04+00:00"/>
    <meta property="og:title" content="U Zagrebu protestovalo nekoliko hiljada prosvetara, štrajk u svim školama u zemlji"/>
    <meta property="og:description" content="Nekoliko hiljada prosvetnih radnika protestovalo je danas u Zagrebu tražeći povećanje plata kroz povećanje koeficijenta složenosti poslova za 6,11 odsto, zbog čega su već 19. dan u cirkularnom štrajku.Istovremeno s protestom u organizaciji učiteljskih sindikata, danas nema nastave u osnovnim i srednjim školama u celoj Hrvatskoj, a pridružili su im se i fakulteti.Protest pod nazivom &quot;6.11. za 6,11 odsto&quot; počeo je ispred Hrvatskog narodnog pozorišta odakle su okupljeni iz cele Hrvatske, noseći transparente, u koloni krenuli prema sedištu Vlade na Markovom trgu, gde je održan glavni deo skupa.Isticali su se transparenti na kojima je pisalo &quot;Zapostavljeno obrazovanje = nepokrenuta Hrvatska&quot;, &quot;Kol'ko para, takav transparent&quot;, &quot;Mi stvaramo, vi trošite&quot;, a okupljeni su nosili i zastave, kape i pištaljke. Predstavnici učiteljskih sindikata nosili su navijačke majice, uz poruku da &quot;predstavljaju najuspešniju reprezentaciju Hrvatske, koja stvara i obrazuje mlade naraštaje&quot;.&quot;Poručujemo premijeru Andreju Plenkoviću nemojte…"/>
  </head>
  <body>
    <article>
      <h1>U Zagrebu protestovalo nekoliko hiljada prosvetara, štrajk u svim školama u zemlji</h1>
      <address>
        <time datetime="2019-11-06T13:20:04+00:00">06 Nov 2019, 13:20</time>
      </address>
      <slideshow>
        <figure>
          <img src="https://static.beta.rs/thumbs/Beta-0hsnxfqfce.556x371.jpg"/>
        </figure>
        <figure>
          <img src="https://static.beta.rs/thumbs/Beta-oh8d1obely.565x371.jpg"/>
        </figure>
        <figure>
          <img src="https://static.beta.rs/thumbs/Beta-0da7egyckj.556x371.jpg"/>
        </figure>
        <figure>
          <img src="https://static.beta.rs/thumbs/Beta-qxg19ce5zb.633x371.jpg"/>
        </figure>
        <figure>
          <img src="https://static.beta.rs/thumbs/Beta-zmmy25yjko.583x371.jpg"/>
        </figure>
      </slideshow>
      <p><b>Nekoliko hiljada prosvetnih radnika protestovalo je danas u Zagrebu tražeći povećanje plata kroz povećanje koeficijenta složenosti poslova za 6,11 odsto, zbog čega su već 19. dan u cirkularnom štrajku.</b><br/><br/>Istovremeno s protestom u organizaciji učiteljskih sindikata, danas nema nastave u osnovnim i srednjim školama u celoj Hrvatskoj, a pridružili su im se i fakulteti.<br/><br/>Protest pod nazivom "6.11. za 6,11 odsto" počeo je ispred Hrvatskog narodnog pozorišta odakle su okupljeni iz cele Hrvatske, noseći transparente, u koloni krenuli prema sedištu Vlade na Markovom trgu, gde je održan glavni deo skupa.<br/><br/>Isticali su se transparenti na kojima je pisalo "Zapostavljeno obrazovanje = nepokrenuta Hrvatska", "Kol'ko para, takav transparent", "Mi stvaramo, vi trošite", a okupljeni su nosili i zastave, kape i pištaljke. Predstavnici učiteljskih sindikata nosili su navijačke majice, uz poruku da "predstavljaju najuspešniju reprezentaciju Hrvatske, koja stvara i obrazuje mlade naraštaje".<br/><br/>"Poručujemo premijeru Andreju Plenkoviću nemojte dovoditi u pitanje budućnost", rekao je predsednik Nezavisnog sindikata zaposlenih u srednjim školama Branimir Mihalinec okupljenima na Markovom trgu.<br/><br/>On je ponovio da sindikati žele da isprave nepravdu prema zaposlenima u obrazovanju.<br/><br/>"Predsedniče Vlade, prihvatite li naše zahteve vi ste pobedili. Pobedili ste, jer ste osigurali budućnost Hrvatskoj. A ako ne prihvatite naše zahteve vi ste izgubili. Nemojte biti gubitnik, svet voli pobednike", ocenio je Mihalinec.<br/><br/>Predsednica Sindikata hrvatskih učitelja Sanja Šprem poručila je okupljenima da nemaju prava da odustanu od zahteva, jer je reč o borbi za dostojanstvo i za status profesije.<br/><br/>"Nemamo pravo da odustanemo, idemo dalje", zaključila je Šprem.<br/><br/>Školski sindikati traže povećanje koeficijenta složenosti poslova za 6,11 odsto, koliko zaposleni u školama zaostaju za drugim javnim službenicima kada je reč o složenosti poslova.<br/><br/>Vlada je u oktobru odbila njihov zahtev, ali je u medjuvremenu najavila da će u 2020. u tri etape povećati osnovicu za 6,12 odsto za sve zaposlene u državnim i javnim službama. Sindikati su ocenili da se time ne rešava zaostajanje plata zaposlenih u obrazovanju.<br/><br/>U dogovoru s koalicionim partnerima iz Hrvatske narodne stranke, koji su podržavali sindikalne zahteve, Vlada je nedavno najavila da će početi rad na rešavanju sistema koeficijenata u javnim službama, a ako oni ne budu rešeni do kraja juna iduće godine, koeficijent složenosti poslova za zaposlene u obrazovanju bi se povećao za dva odsto.<br/><br/>Uporedno sa štrajkom, pre dva dana su počeli pregovori s Vladom a prema poslednjim informacijama konačna ponuda Vlade sindikatima u štrajku očekuje se sledeći ponedeljak.<br/><br/>Sindikati su najavili da se štrajk po cirkularnom modelu nastavlja, što znači da su svaki dan u štrajku škole u drugim županijama, a povremeno, kao danas, sve škole u zemlji.</p>
    </article>
  </body>
</html>