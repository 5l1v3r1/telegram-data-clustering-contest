<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/06/erdogan-says-turkey-captured-daesh-leader-al-baghdadi-s-wife"/>
    <meta property="og:site_name" content="euronews"/>
    <meta property="article:published_time" content="2019-11-06T13:38:09+00:00"/>
    <meta property="og:title" content="اردوغان: همسر ابوبکر بغدادی را نیز در سوریه دستگیر کردیم"/>
    <meta property="og:description" content="رجب طیب اردوغان، رئیس‌جمهور ترکیه، روز چهارشنبه ۱۵ آبان اعلام کرد نیروهای نظامی این کشور همسر ابوبکر بغدادی رهبر کشته شده داعش را در خاک سوریه دستگیر کرده‌اند."/>
  </head>
  <body>
    <article>
      <h1>اردوغان: همسر ابوبکر بغدادی را نیز در سوریه دستگیر کردیم</h1>
      <address><time datetime="2019-11-06T13:38:09+00:00">06 Nov 2019, 13:38</time> by <a rel="author">Euronews </a></address>
      <p>رجب طیب اردوغان، رئیس‌جمهور ترکیه، روز چهارشنبه ۱۵ آبان اعلام کرد نیروهای نظامی این کشور همسر ابوبکر البغدادی رهبر کشته شده داعش را در خاک سوریه دستگیر کرده‌اند.</p>
      <p>آقای اردوغان با اشاره به کمپین رسانه‌ای آمریکا درباره موفقیت عملیات نیروهای این کشور در کشتن رهبر داعش در ماه گذشته گفت: «اینجا برای اولین بار اعلام می کنم ما همسر او (البغدادی) را دستگیر کردیم. اما سر و صدا به راه نیانداختیم. همینطور ما خواهر و برادر همسر او را در سوریه دستگیر کردیم. ما با این دید به کارمان ادامه خواهیم داد.»</p>
      <p>پیشتر در هفته گذشته مقامات ترکیه اعلام کرده بودند که توانسته‌اند رسمیه عواد خواهر بزرگ البغدادی، همسر او، دختر خواهرش و پنج کودک او را دستگیر کنند. مقامات ترکیه گفته بودند این بازداشت ها گواه عزم این کشور در نبرد علیه داعش است.</p>
      <p>رهبر سابق داعش ۲۶ اکتبر (۴ آبان) در یورش نیروهای آمریکایی به محل اختفای وی در شمال سوریه، خود را با جلیقه انفجاری کشت.</p>
      <p>داعش، هفته گذشته مرگ سرکرده این گروه را تایید و جانشین وی را نیز تعیین کرد. این گروه با انتشار یک پیام صوتی، ابراهیم هاشمی قرشی را به‌عنوان جانشین ابوبکر بغدادی معرفی کرد.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/11/05/sister-of-former-islamic-state-group-is-leader-abu-bakr-al-baghdadi-has-been-captured-in">ترکیه: خواهر ابوبکر البغدادی، رهبر سابق داعش را در شمال سوریه دستگیر کردیم</a>
        </li>
        <li>
          <a href="https://farsi.euronews.com/2019/10/28/inside-the-secret-u-s-mission-that-killed-isis-leader-al-baghdadi-how-baghdadi-was-kill">قتل ابوبکر بغدادی؛ آنچه در اتاق عملیات کاخ سفید گذشت</a>
        </li>
        <li>
          <a href="https://farsi.euronews.com/2019/10/31/isil-confirmed-baghdadi-s-death">داعش مرگ ابوبکر البغدادی را تایید و جانشین او را تعیین کرد</a>
        </li>
      </ul>
    </article>
  </body>
</html>