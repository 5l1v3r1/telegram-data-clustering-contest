<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/06/%C3%85tte-knivstukket-i-oldtidsby-i-Jordan-20334343.ece"/>
    <meta property="og:site_name" content="adressa.no"/>
    <meta property="article:published_time" content="2019-11-06T13:10:18+00:00"/>
    <meta property="og:title" content="Åtte knivstukket i oldtidsby i Jordan"/>
    <meta property="og:description" content="En enslig gjerningsperson knivstakk åtte personer, blant dem fire utenlandske turister, før han ble pågrepet i byen Jerash i Jordan, ifølge statlige medier."/>
  </head>
  <body>
    <article>
      <h1>Åtte knivstukket i oldtidsby i Jordan</h1>
      <address><time datetime="2019-11-06T13:10:18+00:00">06 Nov 2019, 13:10</time> by <a rel="author">(NTB) NTB-AP-AFP</a></address>
      <p>En enslig gjerningsperson knivstakk åtte personer, blant dem fire utenlandske turister, før han ble pågrepet i byen Jerash i Jordan, ifølge statlige medier.</p>
      <aside><a href="https://www.adressa.no/nyheter/utenriks/2019/11/06/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/06/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/06/javascript:void(0);">Del denne artikkelen på e-post</a></aside>
      <p>Hendelsen fant sted ved 12-tiden onsdag i oldtidsbyen Jerash, som ligger nord i Jordan og er svært populær blant turister, opplyser sikkerhetsdirektoratet i landet.</p>
      <p>– Mannen angrep turister, en guide og en sikkerhetsvakt som forsøkte å stanse ham i Jerash. De sårede ble sendt til sykehus for behandling. Angriperen ble pågrepet umiddelbart, sier sikkerhetsdirektoratets talsmann Amer Sartawi.</p>
      <p>Fire turister, tre av dem fra Mexico og en kvinne fra Sveits, ble såret i knivangrepet. Deres jordanske guide og en sikkerhetsvakt ble også knivstukket og såret, opplyser Sartawi.</p>
      <p>En ikke navngitt sikkerhetskilde opplyser at ytterligere to jordanere ble såret før den antatte gjerningsmannen ble overmannet og pågrepet.</p>
      <p>Detaljer om de såredes tilstand er ikke kjent, men nettstedet Ammon skriver at to personer fikk kritiske skader og ble sendt med helikopter til hovedstaden Amman.</p>
      <p>Et videoopptak fra stedet viser en kvinne som ligger blødende på bakken og en mann sittende like ved med et knivsår i et bein. Onsdag ettermiddag var det ennå ikke kommet noen opplysninger om angriperens identitet eller motiv.</p>
      <p>Jerash ligger nord for Jordans hovedstad Amman og er kjent for sine romerske ruiner.</p>
      <p>(©NTB)</p>
    </article>
  </body>
</html>