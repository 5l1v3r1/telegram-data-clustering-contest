<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620214/%D8%A7%D8%B7%D9%84%D8%A7%D8%B9%DB%8C%D9%87-%D8%AF%D8%A7%D8%AF%D8%B3%D8%AA%D8%A7%D9%86%DB%8C-%DA%A9%D9%84-%DA%A9%D8%B4%D9%88%D8%B1-%D8%AF%D8%B1-%D8%AE%D8%B5%D9%88%D8%B5-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%85%D8%AC%D9%84%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T13:49:00+00:00"/>
    <meta property="og:title" content="اطلاعیه دادستانی کل کشور در خصوص انتخابات مجلس"/>
    <meta property="og:description" content="دادستان کل کشور با توجه به در پیش بودن انتخابات مجلس شورای اسلامی اطلاعیه‌ای را صادر کرد."/>
  </head>
  <body>
    <article>
      <h1>اطلاعیه دادستانی کل کشور در خصوص انتخابات مجلس</h1>
      <h2>دستگاه‌ها و دیده‌بانان مردمی، تخلفات و جرایم انتخاباتی زودهنگام را گزارش کنند</h2>
      <address>
        <time datetime="2019-11-06T13:49:00+00:00">06 Nov 2019, 13:49</time>
      </address>
      <p>
        <i>دادستان کل کشور با توجه به در پیش بودن انتخابات مجلس شورای اسلامی اطلاعیه‌ای را صادر کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش روابط عمومی دادستانی کل کشور، متن اطلاعیه حجت الاسلام و المسلمین منتظری به شرح ذیل است :</p>
      <p>به اطلاع مردم شریف و عزیز ایران اسلامی و به ویژه اشخاصی که قصد نامزدی و رقابت در عرصه انتخابات یازدهمین دوره مجلس شورای اسلامی را دارند می‌رساند بر اساس قانون انتخابات مجلس شورای اسلامی و از جمله مواد ۵۶، ۵۹، ۶۰، ۶۱ و ۶۵ مکرر آن:</p>
      <figure>
        <img src="https://aftabnews.ir/files/fa/news/1398/8/15/356149_261.jpg"/>
      </figure>
      <p>۱- زمان قانونی و مجاز فعالیت تبلیغات انتخاباتی نامزد‌های نمایندگی، به مدت یک هفته تعیین شده که از ۸ روز قبل از روز اخذ رای آغاز می‌شود و تا ۲۴ ساعت قبل از اخذ رای ادامه دارد، بنابراین انجام هر گونه فعالیت تبلیغات انتخاباتی به نفع یا علیه نامزدها، توسط هر کسی و از جمله نامزدها، ستاد‌های تبلیغات انتخاباتی و طرفداران ایشان تا تاریخ 24.11.98 و از تاریخ 1.12.98 تا پایان زمان اخذ رای، ممنوع است.</p>
      <p>۲- انجام هر گونه فعالیت تبلیغاتی برای نامزد‌های نمایندگی از هر وسیله رسمی و دولتی، استفاده از وسایل و امکانات کلیه دستگاه‌های اجرایی و موسسات عمومی غیردولتی و هر نهاد بهره‌مند از بودجه و اموال عمومی و نیز فعالیت کارمندان در ساعات اداری ممنوع است و هیچ کدام از دست‌اندرکاران امور اجرایی و نظارتی انتخاباتی نیز، نمی‌توانند به نفع یا به ضرر نامزد‌ها و جریانات سیاسی در انتخابات اعلام نظر کنند.</p>
      <p>۳- نصب هر گونه آگهی و سایر اقلام تبلیغات انتخاباتی نامزد‌ها بر روی تابلوها، خودرو‌ها و سایر تجهیزات و تاسیسات دولتی و عمومی و نیز بر روی اماکن خصوصی بدون رضایت ذی‌حق، در سراسر کشور ممنوع است.</p>
      <p>۴- اغوا و فریب مردم، اظهار مطالب خلاف واقع و نیز هر گونه هتک حرمت و حثیت اشخاص به صورت فیزیکی یا از طریق شبکه‌های اجتماعی و فضای مجازی، تخریب اقلام تبلیغاتی نامزد‌ها در مهلت قانونی تبلیغات، استفاده از کاروان‌های تبلیغاتی و بر هم زدن اجتماعات قانونی و تعرض به ستاد‌های انتخاباتی نامزد‌ها در عرصه فعالیت‌های تبلیغاتی انتخابات ممنوع است؛ لذا به همه داوطلبین نمایندگی مجلس شورای اسلامی و ستاد‌های تبلیغات انتخاباتی و طرفداران آن‌ها توجه داده می‌شود تا ضمن رعایت قانون، از هر نوع فعالیت دارای شائبه تبلیغات انتخاباتی به نفع خود یا علیه دیگری جدا خودداری نمایند و از کلیه دستگاه‌های اجرایی، نظارتی، انتظامی و اطلاعاتی و نیز دیده‌بانان مردمی عرصه پیشگیری انتظار دارد ضمن هماهنگی و همکاری لازم، تخلفات و جرایم انتخاباتی زودهنگام مذکور را به همراه مستندات مربوط، به ستاد‌های پیشگیری و رسیدگی به جرایم و تخلفات انتخاباتی استان و شهرستان ذی‌ربط گزارش نمایند.</p>
      <p>بدیهی است نمایندگان محترم مجلس شورای اسلامی هم که مصمم به نامزدی در انتخابات پیش‌رو هستند، برنامه‌های مرتبط با اجرای وظایف نمایندگی و نحوه حضور در مجامع، محافل و حوزه‌های انتخابیه خود را به گونه‌ای تمشیت می‌نمایند که هیچ گونه شائبه تبلیغات انتخاباتی ایجاد نشود.</p>
      <p>همچنین در اجرای مواد ۱۷ و ۶۷ قانون انتخابات مجلس شورای اسلامی، مراجع قضایی ضمن هماهنگی با ناظرین شورای نگهبان و هیات‌های اجرایی، اقدامات لازم را به منظور پیشگیری از وقوع جرم، در محدوده مقررات انجام می‌دهند و به تخلفات و جرائم انتخابات هم، به صورت فوق‌العاده و خارج از نوبت رسیدگی می‌کنند.</p>
      <p>محمدجعفر منتظری<br/>دادستان کل کشور و رئیس ستاد مرکزی پیشگیری و رسیدگی به جرایم و تخلفات انتخاباتی کشور</p>
    </article>
  </body>
</html>