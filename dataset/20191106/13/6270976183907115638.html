<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/06/stolytsyu-zakryvatymut-dlya-vantazhnyh-avtomobiliv-u-rankovi-ta-vechirni-godyny-pik/"/>
    <meta property="og:site_name" content="Рубрика"/>
    <meta property="article:published_time" content="2019-11-06T13:26:40+00:00"/>
    <meta property="og:title" content="Столицю закриватимуть для вантажних автомобілів у ранкові та вечірні години пік"/>
    <meta property="og:description" content="По Києву обмежать рух вантажних автомобілів із масою понад 4,5 тонни у години пік із 07:00 до 10:00 ранку та ввечері із 17:00 до 20:00. Про це заявили на брифінгу представників КМДА та пресслужба держадміністрації. Радник Київського міського голови Максим Бахматов підтвердив, що обмеження будуть впровадженні назавжди. “Це буде відсьогодні і назавжди…Точно ми починаємо в […]"/>
  </head>
  <body>
    <article>
      <h1>Столицю закриватимуть для вантажних автомобілів у ранкові та вечірні години пік</h1>
      <address><time datetime="2019-11-06T13:26:40+00:00">06 Nov 2019, 13:26</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/11/vantazhivky-620x405.jpg"/>
      </figure>
      <p>
        <b>
          <b>По Києву обмежать рух вантажних автомобілів із масою понад 4,5 тонни у години пік із 07:00 до 10:00 ранку та ввечері із 17:00 до 20:00.</b>
        </b>
      </p>
      <p>Про це заявили на брифінгу представників <a href="https://www.facebook.com/5kanal/videos/433454923940000/?notif_id=1573033097302973&amp;notif_t=live_video">КМДА</a> та <a href="https://kyivcity.gov.ua/news/iz_7_listopada_kiv_zakrivatimut_dlya_vantazhnikh_avtomobiliv_u_rankovi_ta_vechirni_godini_pik/">пресслужба</a> держадміністрації.</p>
      <p>Радник Київського міського голови Максим Бахматов підтвердив, що обмеження будуть впровадженні назавжди.</p>
      <p><b>“Це буде відсьогодні і назавжди</b>…Точно ми починаємо в години пік і назавжди”, – відповів Бахматов на питання, чи будуть обмеження стосуватися лише певного періоду.</p>
      <p>Водночас, у пресслужбі КМДА повідомляють, що<b> нововведення запрацює з 7 листопада.</b></p>
      <p>Начальник управління патрульної поліції в Києві Юрій Зозуля розповів, що заходи будуть стосуватися пікових годин – ввечері і вранці.</p>
      <p>“Ми будемо обмежувати в’їзд: тобто фури будуть паркуватися на під’їздах до Києва, щоб це не утворювало проблем для міста. Як тільки міський транспорт доїде на роботу, ми почнемо пускати фури”, – сказав Зозуля.</p>
      <p>Наразі триває інформування водіїв вантажівок, а також установ та організацій, які мають стосунок до регулювання транспортних питань.</p>
      <p>Впроваджувати зміни почнуть на в’їзді зі сторони Житомира, а згодом і на інших в’їздах.</p>
      <p>За словами Бахматова, за добу в Київ в’їжджає до 50 тис. вантажних авто, що негативно позначається на трафіку та екології.</p>
      <p>
        <b>КМДА повідомляє, що у години, коли в’їзд для великовантажних авто буде дозволено (з 20:00 до 07:00), рухатись вони зможуть наступними дорогами:</b>
      </p>
      <p>просп. Бажана;<br/>Південний мостовий перехід через р. Дніпро;<br/>Столичне шосе;<br/>вул. Академіка Заболотного;<br/>Площа Одеська;<br/>Велика кільцева дорога;<br/>просп. Академіка Палладіна;<br/>вул. Міська;<br/>Гостомельське шосе;<br/>Нова дорога;<br/>просп. Мінський;<br/>площа Тараса Шевченка;<br/>вул. Полярна;<br/>вул. Богатирська;<br/>площа Тульська;<br/>просп. Степана Бандери;<br/>просп. Романа Шухевича (Генерала Ватутіна);<br/>площа Керченська;<br/>вул. Братиславська;<br/>просп. Броварський.</p>
    </article>
  </body>
</html>