<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/regionalni/Zapochna-remont-na-nai-opasniya-most-krai-Plovdiv-911629"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-06T13:51:00+00:00"/>
    <meta property="og:title" content="Започна ремонт на най-опасния мост край Пловдив!"/>
    <meta property="og:description" content="Опасният мост на река Чепеларска, който се намира край село Катуница, е затворен за ремонт от днес, ..."/>
  </head>
  <body>
    <article>
      <h1>Започна ремонт на най-опасния мост край Пловдив!</h1>
      <address>
        <time datetime="2019-11-06T13:51:00+00:00">06 Nov 2019, 13:51</time>
      </address>
      <p>Опасният мост на река Чепеларска, който се намира край село Катуница, е затворен за ремонт от днес, предаде репортер на <b>Plovdiv24.bg</b>.</p>
      <p>През годините съоръжението ежедневно вдига адреналина на преминаващите оттам автомобили, тъй като в асфалта зееха ями, през които се виждаше самата река – на места дупките бяха замаскирани с ламаринени пана.</p>
      <p>"Най-накрая се случва този ремонт. Въпрос на време беше да се случи някакъв инцидент, а тогава щеше да е страшно. Всеки ден оттук минават камиони и пътнически автобуси. Единственият проблем е, че все още не е поставена нужната сигнализация и човек трябва да стигне до самия мост, за да разбере, че не може да мине“, коментира пред наш репортер Емил Димитров, който минава през опасното пътно съоръжение всеки ден.</p>
      <p>Алтернативните маршрути за автомобили от Пловдив са през Асеновград и село Караджово, както и през Кемера.</p>
      <p>По данни на кметството в село Катуница, ремонтът може да продължи повече от месец. Днес кметът Красимир Юруков не беше открит за коментар, тъй като полагал клетва за започващия мандат.</p>
      <p>Промени ще има и по маршрута на линия 22 на фирма "Хеброс бус“, която стигаше до Катуница. Началникът на превозвача Веселин Дошков коментира пред репортер на <b>Plovdiv24.bg</b>, че рейсовете ще стигат само до центъра на село Ягодово, като допълнителното транспортиране на пътниците ще бъде в ръцете на община Садово.</p>
    </article>
  </body>
</html>