<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/previa-espanyol-ludogorets-europa-jornada_0_2338566303.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T13:38:56+00:00"/>
    <meta property="og:title" content="Europa, un oasi entre les turbulències de la Lliga"/>
    <meta property="og:description" content="L’Espanyol pot deixar encarrilada la classificació davant del Ludogorets"/>
  </head>
  <body>
    <article>
      <h1>Europa, un oasi entre les turbulències de la Lliga</h1>
      <h2>L’Espanyol pot deixar encarrilada la classificació davant del Ludogorets</h2>
      <address>
        <time datetime="2019-11-06T13:38:56+00:00">06 Nov 2019, 13:38</time>
      </address>
      <p>Les turbulències que viu l’Espanyol a la Lliga no afecten, de moment, el viatge europeu que estan traçant aquest curs els blanc-i-blaus. Els homes de Pablo Machín tenen aquest vespre (21 h, M. Liga de Campeones) una bona oportunitat per deixar ben encarrilada la classificació per a la pròxima ronda d’una Europa League que està sent un oasi de tranquil·litat i alegries enmig d’un curs marcat per les dificultats que pateix l’equip cada cap de setmana. L’Espanyol lidera el seu grup amb un punt d’avantatge respecte al Ludogorets, testimoni fa dues setmanes del primer triomf de l’Espanyol de Machín. El tècnic sorià tornarà a apostar per rotar l’equip, recuperant una alineació similar a la que va formar a Razgrad i donant descans als jugadors amb qui espera donar una sorpresa diumenge al Wanda Metropolitano. </p>
      <p>El pla B ja li va sortir bé a Bulgària, on els menys habituals, com Iturraspe, Granero, Lluís López o Campuzano, van fer un pas endavant. Un nou triomf situaria el conjunt blanc-i-blau en una posició privilegiada, ja que reforçaria la seva posició de líder en solitari, li permetria guanyar el <i>goal average</i> particular amb el Ludogorets i, en funció del que passi a l’altre partit del grup, al camp del Ferencváros, podria suposar-li deixar vista per a sentència la classificació per als setzens de final. Perquè això passi, però, cal que aquesta nit l’Espanyol guanyi el seu partit i que el CSKA Moscou, que encara no suma cap punt, derroti el conjunt hongarès. Si es dona aquesta combinació de resultats, els espanyolistes quedarien a un punt de certificar l’accés a la pròxima ronda. Enllestir la feina al més aviat possible permetria a l’Espanyol evitar distraccions europees fins al febrer, ja que podria afrontar els dos partits de la fase de grups amb certa tranquil·litat i, de retruc, focalitzar tots els esforços a la Lliga, on no acaba d’aixecar el vol. Fer la feina davant del Ludogorets, per tant, pot donar una gran tranquil·litat. "Europa no molesta, però condiciona. Sobretot quan tens jugadors que no estan acostumats a jugar dos partits per setmana. Però som uns privilegiats, disputem una competició que molts voldrien. Una victòria aquest dijous ens permetria assumir algun error en els altres partits de la fase de grups", ha comentat Machín. </p>
      <p>Els blanc-i-blaus estan trobant a Europa els resultats que anhelen a la Lliga, fins al punt que entre les rondes prèvies i la fase de grups han aconseguit ampliar la ratxa d’imbatibilitat continental de 15 a 24 partits. Un rècord històric que poden enllaçar amb un altre: els 25 partits sense perdre en una única competició europea que va registrar el Manchester United. La ratxa d’imbatibilitat dels <i>red devils</i>, entre 2007 i el 2009, es va veure trencada per la derrota en la Supercopa d’Europa davant del Zenit de Sant Petersburg (1-2) l’agost del 2008. Tot i això, a la Champions no van conèixer la derrota fins mesos després, quan van caure a la final contra el Barça. L’Espanyol té ara a tocar aquest nou rècord, encara que en el seu cas serà a l'Europa League (com a continuació de la UEFA). </p>
      <p>Els de Machín, això sí, faran bé de no confiar-se pels resultats obtinguts fins ara a l’Europa League, ja que les sensacions que hi estan mostrant no són gaire millors que les que desprenen a la Lliga. Primer van haver de suar de valent per igualar un gol del Ferencváros a Cornellà, i després van haver de resistir l’empenta del CSKA en el primer temps i la del Ludogorets en el tram final. </p>
      <h3>Els èxits europeus poden portar reforços</h3>
      <p>A Europa l’equip ha anat de menys a més, una dinàmica que pot tenir conseqüències positives també a la Lliga. No només per l’esmentat descans dels jugadors més importants en cas de classificar-se aviat, sinó per les repercussions esportives i econòmiques que està suposant la participació en aquesta competició, i que en dos mesos es podrien transformar en reforços per pal·liar els dèficits que l’equip pateix a la Lliga. De moment, l’Espanyol ja s’ha assegurat cobrar 6.218.000 euros, xifra a la qual podria afegir un màxim de 3.210.000 euros si guanya les tres jornades que queden de la fase de grups i certifica l’accés als setzens com a primer de grup, a més dels ingressos per la venda d’entrades i pels drets televisius, que els calcula la UEFA a final de curs. L’última paraula sobre la caixa, però, la tornarà a tenir un Chen Yansheng que ja va reservar a l’estiu part d’aquests ingressos. </p>
    </article>
  </body>
</html>