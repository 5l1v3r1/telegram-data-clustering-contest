<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/06/kiemelkedo-eredmennyel-rendelkezo-kozepiskolai-tanarokat-dijaztak"/>
    <meta property="og:site_name" content="infostart"/>
    <meta property="article:published_time" content="2019-11-06T13:14:00+00:00"/>
    <meta property="og:title" content="Kiemelkedő eredménnyel rendelkező középiskolai tanárokat díjaztak"/>
    <meta property="og:description" content="Átadták a 2019. évi BME Pro Progressio díjakat a műszaki és természettudományi képzés népszerűsítéséért."/>
  </head>
  <body>
    <article>
      <h1>Kiemelkedő eredménnyel rendelkező középiskolai tanárokat díjaztak</h1>
      <address><time datetime="2019-11-06T13:14:00+00:00">06 Nov 2019, 13:14</time> by <a rel="author">Infostart</a></address>
      <h3>A természettudományi, a műszaki és az informatika oktatásában kiemelkedő eredményeket elérő középiskolai tanárokat díjazott a BME Pro Progressio Alapítványa, amelynek legfontosabb tevékenysége – a középiskolától kezdve a doktori képzésig – az innovatív gondolkodást elősegítő tehetséggondozás.</h3>
      <p>2019-ben – immár 11. alkalommal – tizenegy középiskolai tanár vette át a Pro Progressio díjat ünnepélyes keretek közt – tájékozatott közleményben a BME.</p>
      <p>A Műegyetem mellett működő alapítvány kuratóriuma ebben az évben is olyan kiemelkedő eredményekkel rendelkező, 50 évesnél fiatalabb tanárokat részesített elismerésben, akiknek vannak nemzetközi és hazai versenyeken sikert elért tanítványaik, tanulóik jelentős számban érettségiznek emelt szinten, vagy hátrányos körülmények között oktatva végeznek példamutató oktató-nevelő munkát.</p>
      <blockquote>Az alapítvány az elmúlt 11 évben közel 120 középiskolai tanárt díjazott</blockquote>
      <p>és részesített fejenként 300 ezer forintos díjban, illetve több mint száz középiskolának nyújtott nagyságrendileg 30 millió forintos támogatást, hozzájárulva természettudományi szakmai versenyek, bemutatók szervezéséhez, a műszaki pálya iránti érdeklődés növeléséhez.</p>
      <p>Az elismeréseket Maruzsa Zoltán, az Emmi közoktatásért felelős államtitkára, Józsa János rektor és Pakucs János, az alapítvány kuratóriumának elnöke adták át.</p>
      <p>A díjazottak: Báder Anikó (Lovassy László Gimnázium, Veszprém), Gyuriss Gábor (Kürt Alapítványi Gimnázium, Budapest), Jeneiné Bicsák Krisztina (Budapest XIV. kerületi Szent István Gimnázium), Kis Tamás (Eötvös József Református Oktatási Központ, Heves), Machnikné Széplaki Ilona Tünde (Kisvárdai Bessenyei György Gimnázium), Mátrai Magdolna (Budapest I. kerületi Toldy Ferenc Gimnázium), Moharos Sándor (Ciszterci Szent István Gimnázium, Székesfehérvár), Szarkowicz Judit (Budapest I. kerületi Toldy Ferenc Gimnázium), Szeidemann Ákos (Eötvös József Gimnázium és Kollégium, Tata), Tóth Imre (Kecskeméti Református Gimnázium), Vetlényi Dávid (Baár-Madas Református Gimnázium, Budapest).</p>
    </article>
  </body>
</html>