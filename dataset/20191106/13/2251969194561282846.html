<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/06/ristoranti-vegetali-lord-bio-tra-i-12-migliori-ditalia/1321793/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-06T13:21:02+00:00"/>
    <meta property="og:title" content="Ristoranti vegetali, Lord Bio tra i 12 migliori d’Italia"/>
    <meta property="og:description" content="MACERATA - Il locale di Palazzo dei Priori ha ottenuto il riconoscimento dal Corriere della Sera durante il World Vegan Day"/>
  </head>
  <body>
    <article>
      <h1>Ristoranti vegetali, Lord Bio tra i 12 migliori d’Italia</h1>
      <h2>MACERATA - Il locale di Palazzo dei Priori ha ottenuto il riconoscimento dal Corriere della Sera durante il World Vegan Day</h2>
      <address><time datetime="2019-11-06T13:21:02+00:00">06 Nov 2019, 13:21</time> by <a rel="author">Giovanni De Franceschi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F06%2Fristoranti-vegetali-lord-bio-tra-i-12-migliori-ditalia%2F1321793%2F">Condividi174</a><a href="https://twitter.com/intent/tweet?text=Ristoranti+vegetali%2C++Lord+Bio+tra+i+12+migliori+d%27Italia&amp;url=https%3A%2F%2Fwww.cronachemaceratesi.it%2F2019%2F11%2F06%2Fristoranti-vegetali-lord-bio-tra-i-12-migliori-ditalia%2F1321793%2F">Tweet</a>Email174 Condivisioni</p>
      <p> </p>
      <p>
        <b>Lord Bio tra i 12 migliori ristoranti vegetali d’Italia, per il Corriere della Sera.  In occasione del World Vegan Day, momento per riflettere sulla sostenibilità ambientale e sulla buona alimentazione, lo scorso primo novembre, la giornalista Susanna Danieli del Corriere della Sera  ha stilato una classifica dei migliori ristoranti vegetali italiani.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/lord-bio1-650x432.jpeg"/>
        <figcaption>La cucina al lavoro</figcaption>
      </figure>
      <p>Ben 12 realtà che hanno fatto del veg il proprio tratto distintivo nella cucina del locale. In classifica veri e propri guru della cucina vegetale, da Pietro Leemann con la sua perla Joia a Milano a Luca Andrè che a Torino firma i piatti di Soul Kitchen. E poi Antonio Chiodi Latini, sempre nella città sabauda, Vero Restaurant a Varese di Davide Maffioli e Tiziana Caretti, Al Tiglio, in provincia di Udine, Botanica Lab Cucina a Bologna, Apriti Sesamo a Parma, Julienne a Modena, Maggese a San Miniato di Pisa, Il Margutta RistorArte a Roma. Tra queste realtà, ormai punti fermi anche a livello internazionale della cucina, spunta anche Lord Bio, con la cucina degli chef Mauro Massei e Grazia Bianchi. La realtà del ristorante di Palazzo dei Priori, affacciato su piazza della Libertà a Macerata, infatti, viene segnalata nell’Olimpo della cucina vegetale sia per il livello della proposta culinaria che spazia dal menù ristorante alla pizza artigianale e alla pasticceria specializzata, che per la genuinità della ricerca gastronomica sempre fondata sulla scelta di materie prime del territorio, provenienti principalmente dall’azienda agricola di proprietà del ristorante.</p>
    </article>
  </body>
</html>