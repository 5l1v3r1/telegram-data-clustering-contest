<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425268/kinhma-allaghs-n-dwdekanhsoy-kamia-ekptwsh-sthn-pronoia"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-06T13:25:01+00:00"/>
    <meta property="og:title" content="Κίνημα Αλλαγής Ν. Δωδεκανήσου: Καμία έκπτωση στην πρόνοια"/>
    <meta property="og:description" content="Σε ανακοίνωση που εξέδωσε η Νομαρχική Επιτροπή Ν. Δωδεκανήσου του Κινήματος Αλλαγής αναφέρει τα εξής: Το Κράτος πρέπει με όλες τις δυνάμεις του να ...- Κίνημα Αλλαγής Ν. Δωδεκανήσου: Καμία έκπτωση στην πρόνοια - Η ΡΟΔΙΑΚΗ"/>
  </head>
  <body>
    <article>
      <h1>Κίνημα Αλλαγής Ν. Δωδεκανήσου: Καμία έκπτωση στην πρόνοια</h1>
      <address>
        <time datetime="2019-11-06T13:25:01+00:00">06 Nov 2019, 13:25</time>
      </address>
      <p>Σε ανακοίνωση που εξέδωσε η Νομαρχική Επιτροπή Ν. Δωδεκανήσου του Κινήματος Αλλαγής αναφέρει τα εξής:</p>
      <p>Το Κράτος πρέπει με όλες τις δυνάμεις του να διασφαλίζει την ισότητα και την κοινωνική ευημερία. Στο βωμό της οικονομικής κρίσης ή της ¨κανονικότητας¨ δεν είναι δυνατό να θυσιάζεται η πρόνοια. Η κοινωνική πρόνοια είναι ο δρόμος προς την ευημερία και μία σύγχρονη και προοδευτική Κυβέρνηση δεν μπορεί απλά να δίνει τις ευχές της προς την επίτευξη του στόχου αυτού.</p>
      <p>Αυτό βέβαια δεν φαίνεται να το αντιλαμβάνεται η νέα κυβέρνηση. Μετά από συνάντηση που έγινε στη Ρόδο μεταξύ των εκπροσώπων του Κινήματός μας στη Δωδεκάνησο και των εκπροσώπων της Επιτροπής Νέων Εργαζομένων του Κέντρου Κοινωνικής Πρόνοιας της Περιφέρειας Νοτίου Αιγαίου δηλώνουμε τα εξής:</p>
      <p>Τα αιτήματα των νέων συμβασιούχων εργαζομένων στις δομές του Κέντρου Κοινωνικής Πρόνοιας αποτελούν προτάγματα του παρόντος. Μόνιμες θέσεις εργασίας, νέος υλικοτεχνικός εξοπλισμός, αναβάθμιση των εγκαταστάσεων κοινωνικής πρόνοιας, απεμπλοκή από τον γραφειοκρατικό κυκεώνα που παραλύει την λειτουργία των δομών, πρόβλεψη στον κρατικό προϋπολογισμό των αυξημένων αναγκών των δομών πρόνοιας, να παραμείνει η πρόνοια υπόθεση του Κράτους.</p>
      <p>Έχουμε υποχρέωση να ακούσουμε τα αιτήματα των εργαζομένων του ΚΚΠ της ΠΝΑι που με σφεντόνες πολεμάνε το τέρας που γέννησαν οι ανεπαρκείς χειρισμοί της προηγούμενης Κυβέρνησης. Οφείλουμε να ενδιαφερθούμε για τις ανεπαρκείς δομές αποθεραπείας και αποκατάστασης, πρόνοιας ΑμΕΑ, του ορφανοτροφείου, του Χαραλάμπειου Γηροκομείου, εγκαταστάσεις που περισσότερο λειτουργούν σαν αποθήκες ψυχών παρά ως δομές πρόνοιας. Έχουμε την ιστορική ευθύνη να αναδείξουμε τα προβλήματα που ζούνε καθημερινά εκατοντάδες συνάνθρωποί μας που οφείλονται σε πλημμέλειες της προηγούμενης Κυβέρνησης και στην απάθεια της παρούσας. #Ξεκινάμε</p>
      <p>Στη συνάντηση το Κίνημα Αλλαγής εκπροσώπησαν: Ο Βάιος Καλοπήτας (Κ.Π.Ε. Κινήματος Αλλαγής), ο Νίκος Μουτσάκης (Ν.Ε. Κινήματος Αλλαγής) και ο Κώστας Χατζηχριστοδούλου (Τ.Ο. Κινήματος Αλλαγής Ρόδου). Επίσης παρέστη ο Μανώλης Γλυνός (επικεφαλής της αντιπολίτευσης της Περιφέρειας Νοτίου Αιγαίου). Την Επιτροπή Νέων Εργαζομένων του ΚΚΠ της ΠΝΑι εκπροσώπησαν: Ο Νίκος Δαμιανάκης (Πρόεδρος) και ο Σάββας Αϊδινίδης (Αντιπρόεδρος).</p>
    </article>
  </body>
</html>