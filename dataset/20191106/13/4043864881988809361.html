<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/6/7231179/"/>
    <meta property="og:site_name" content="Українська правда"/>
    <meta property="article:published_time" content="2019-11-06T13:52:00+00:00"/>
    <meta property="og:title" content="ГПУ з'ясує, чи крав хтось матеріали справи щодо Майдану"/>
    <meta property="og:description" content="Генеральна прокуратура розпочала службове розслідування через можливе викрадення двох томів справи щодо розстрілів на Майдані, про які раніше заявив юрист Андрій Портнов."/>
  </head>
  <body>
    <article>
      <h1>ГПУ з'ясує, чи крав хтось матеріали справи щодо Майдану</h1>
      <address>
        <time datetime="2019-11-06T13:52:00+00:00">06 Nov 2019, 13:52</time>
      </address>
      <p>Генеральна прокуратура розпочала службове розслідування через можливе викрадення двох томів справи щодо розстрілів на Майдані, про які раніше заявив юрист Андрій Портнов.</p>
      <p><b>Джерело:</b> <a href="https://www.gp.gov.ua/ua/news.html?_m=publications&amp;_c=view&amp;_t=rec&amp;id=260724&amp;fbclid=IwAR1-SGsDdzL32nXi4wMVPrw0Z6XmFB4byKJSado6eNTGicnA_VUvTITNOBU">пресслужба</a> Генпрокуратури</p>
      <p><b>Дослівно:</b> "За погодженням генерального прокурора наказом керівника генінспекції від 5 листопада 2019 року розпочато службове розслідування з метою перевірки обставин можливої втрати окремих матеріалів кримінального провадження щодо розслідування вбивств, скоєних 18-20 лютого 2014 року.</p>
      <p>Відповідна інформація була розповсюджена засобами масової інформації".</p>
      <p><b>Деталі:</b> У відомстві нагадали, що раніше в ГПУ створили інвентаризаційну комісію, яку очолив заступник генпрокурора Віктор Чумак, і яка з 11 листопада почне інвентаризацію матеріалів кримінальних проваджень та інших матеріальних носіїв щодо злочинів, пов’язаних з масовими протестами у 2013-2014 роках.</p>
      <p>З 20 листопада 2019 року прокуратура більше не буде вести досудове розслідування в кримінальних провадженнях. Усі завершені провадження перейдуть до інших правоохоронних органів. До ДБР передадуть <a href="https://www.pravda.com.ua/news/2019/11/4/7230931/">справи Майдану</a>.</p>
      <p>
        <b>Передісторія:</b>
      </p>
      <ul>
        <li>23 жовтня генеральний прокурор Руслан Рябошапка підписав наказ про <a href="https://www.pravda.com.ua/news/2019/10/23/7229878/">звільнення</a> Сергія Горбатюка з посади керівника управління спеціальних розслідувань, яке займалось справами Майдану. </li>
        <li>5 листопада Державне бюро розслідувань відкрило кримінальне провадження стосовно слідчих управління спеціальних розслідувань ГПУ, які нібито допустили втрату матеріалів". Провадження відкрили за заявою заступника голови Адміністрації президента Віктора Януковича Андрія Портнова.</li>
        <li>Портнов заявив, що <a href="https://www.pravda.com.ua/news/2019/11/5/7231081/">Горбатюк</a> "вкрав два томи оригіналів кримінального провадження", що стосуються розстрілів співробітників міліції під час Революції Гідності.</li>
        <li>Пізніше у деяких ЗМІ було оприлюднено фотографії нібито цих двох томів. На них вказано, що йдеться про матеріали Головного слідчого управління ГПУ. Водночас Горбатюк очолював інший підрозділ ГПУ – управління спецрозслідувань.</li>
        <li>Сам Горбатюк припустив, що його експідлеглий разом із Портновим могли <a href="https://www.pravda.com.ua/news/2019/11/5/7231091/">викрасти матеріали</a> розслідування, щоб звинуватити його у злочині.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/6/7231132/"/>
        <a href="https://www.pravda.com.ua/news/2019/11/4/7230931/"/>
        <a href="https://www.pravda.com.ua/columns/2019/11/4/7230884/"/>
      </related>
    </article>
  </body>
</html>