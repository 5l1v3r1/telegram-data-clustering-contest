<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/06/mizhnarodni_gidrografichni_organizatsii_vyluchyly_navigatsiyni_karty_rf_na_vody_1684911"/>
    <meta property="og:site_name" content="ZIK.UA"/>
    <meta property="article:published_time" content="2019-11-06T13:18:00+00:00"/>
    <meta property="og:title" content="Міжнародні гідрографічні організації вилучили навігаційні карти РФ на води України зі своїх каталогів, – Криклій"/>
    <meta property="og:description" content="Регіональні центри електронних карт Міжнародної гідрографічної організації PRIMAR (Норвегія) та IC-ENC (Велика Британія) вилучають російські карти зі своїх каталогів задля забезпечення безпеки судноплавства в Азовському і Чорному морях та дотримання і виконання резолюції Генасамблеї ООН А/Res/68/262."/>
  </head>
  <body>
    <article>
      <h1>Міжнародні гідрографічні організації вилучили навігаційні карти РФ на води України зі своїх каталогів, – Криклій</h1>
      <address>
        <time datetime="2019-11-06T13:18:00+00:00">06 Nov 2019, 13:18</time>
      </address>
      <p>
        <b>Регіональні центри електронних карт Міжнародної гідрографічної організації PRIMAR (Норвегія) та IC-ENC (Велика Британія) вилучають російські карти зі своїх каталогів задля забезпечення безпеки судноплавства в Азовському і Чорному морях та дотримання і виконання резолюції Генасамблеї ООН А/Res/68/262.</b>
      </p>
      <p>Про це повідомив міністр інфраструктури України Владислав Криклій, – передає пресслужба відомства.</p>
      <p>За його словами, Російська Федерація незаконно реалізовувала морські електронні навігаційні карти (ЕНК) на територію України, чим створювала загрозу мореплавству в Чорному та Азовському морях. Російські карти на територію України розпочали виробляти та реалізовувати на міжнародному ринку ще в 2008 – 2012 рр. Ситуація загострилась після анексії Криму.</p>
      <p>«Ми вдячні міжнародному співтовариству за підтримку України. Анексія Криму, незаконне будівництво та експлуатація мосту у Керченській протоці – ці дії Російської Федерації не тільки порушують суверенітет та територіальну цілісність України, а й створюють загрози у забезпеченні безпеки судноплавства в Азовському і Чорному морях. Ми сподіваємось на подальшу увагу всіх країн світу до цієї проблеми», – зазначив міністр інфраструктури України.</p>
      <p>Керівник Гідрографічної служби Сполученого Королівства Великобританії Тім Лоув у своєму листі зазначив, що Сполучене Королівство і наші партнери з Європейського Союзу не визнають незаконної анексії Криму Росією: «Гідрографічна служба Сполученого Королівства (UKHO) є агенцією, що підпорядковується урядові Сполученого Королівства та дотримується політичного курсу, який ґрунтується на курсі ЄС щодо невизнання контролю Росії над Кримом. Курс ЄС передбачає, що держави-члени, міжнародні організації та спеціалізовані агенції не визнають жодної зміни статусу Криму або чорноморського портового міста Севастополь та утримуються від дій або відносин, які можуть тлумачитись як визнання (відповідно до Резолюції Генеральної Асамблеї ООН «Територіальна цілісність України» (А/Res/68/262)). Політика уряду Сполученого Королівства залишиться незмінною після виходу Сполученого Королівства з Європейського Союзу».</p>
      <p><a href="https://zik.ua/news/2019/11/04/nezabarom_ukrposhta_nadavatyme_finansovi_poslugy__krykliy_1683195">Нагадаємо,</a> у Міністерстві інфраструктури планують дозволити «Укрпошті» надавати фінансові послуги українцям, щоб компанія стала більш самостійною та мала більш широкий перелік послуг.</p>
      <related>
        <h4>читайте також</h4>
        <a href="https://zik.ua/news/2019/11/04/nezabarom_ukrposhta_nadavatyme_finansovi_poslugy__krykliy_1683195"/>
        <a href="https://zik.ua/news/2019/11/04/vladyslav_krykliy_rozpodil_ukrzaliznytsi_mozhe_zaynyaty_do_dvoh_rokiv_1683023"/>
        <a href="https://zik.ua/news/2019/10/30/krykliy_anonsuvav_budivnytstvo_novyh_mostiv_u_zaporizhzhi_kremenchuzi_ta_1680003"/>
        <a href="https://zik.ua/news/2019/10/29/u_mariupolskyy_port_zaluchyly_ponad_13_mlrd_grn_investytsiy_1679103"/>
      </related>
    </article>
  </body>
</html>