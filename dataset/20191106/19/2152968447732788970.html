<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/06/na-ukrainskiia-front-nadejdi-za-mir-sled-otdalechavaneto-na-voiskite.428645"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T19:00:00+00:00"/>
    <meta property="og:title" content="На украинския фронт: Надежди за мир след отдалечаването на войските"/>
    <meta property="og:description" content="Във военен план изтеглянето е нещо лошо, но в политически е добро | Dnes.bg"/>
  </head>
  <body>
    <article>
      <h1>На украинския фронт: Надежди за мир след отдалечаването на войските</h1>
      <h2>Във военен план изтеглянето е нещо лошо, но в политически е добро</h2>
      <address><time datetime="2019-11-06T19:00:00+00:00">06 Nov 2019, 19:00</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Кокошки кълват в дворовете на спокойното село, но следите от куршуми по стените на къщите напомнят за постоянното напрежение. Въпреки всичко украинското село Катеринивка се надява след отдалечаването на войските от фронтовата линия мирът да се върне.</p>
      <p>"Тук всички мечтаем за мира, който Вовочка ни обеща, и всичко да е както преди!", възкликва 67-годишната жителка Валентина Резник, използвайки умалителната форма на името на украинския президент Володимир Зеленски.</p>
      <p>Избран начело на държавата през април, 41-годишният бивш комедиен актьор си постави за главна цел да възстанови мира в страната си, в част от източните райони на която се води война с подкрепяните от Москва проруски сепаратисти.</p>
      <p>Вследствие на инициативата на Зеленски, който иска споразумение с Москва за организиране на среща на върха в опит да се сложи край на конфликта, отнел за пет години живота на близо 13 000 души, Украйна и сепаратистите предприеха миналата седмица изтегляне на частите си в малък участък от фронтовата линия близо до село Золотое в Луганска област.</p>
      <p>Тази инициатива предизвика бурни протести в Киев, най вече сред националисти и бивши участници в бойните действия, след като критици на президента съзряха в нея "капитулация пред Кремъл".</p>
      <p>Крайнодясното движение "Национален корпус" дори изпрати въоръжени бойци в Золотое. Около 40 от тях са разположени там да "наблюдават оттеглянето" и да "пазят" цивилните, заяви в събота за АФП Роман Чернишев, говорител на тази организация.<br/><b><br/>"Защо ни изоставяте?"<br/></b><br/>В контролираното от украинската армия село Катеринивка, част от което (около 90 къщи) се намира в зоната на изтеглянето, няколко цивилни изразиха пред АФП предпазлив оптимизъм.</p>
      <p>"Не вярвам да ни върнат териториите (под контрола на сепаратистите). . . Реалисти сме и искаме просто да престанат да стрелят", коментира 53-годишният миньор Олексий. След изтеглянето "стана по-спокойно", казва той.</p>
      <p>Като почти всички жители на Катеринивка Олексий работи в местната въглищна мина. Държавното предприятие преживява трудности и не е изплащало заплати от четири месеца, което задълбочава мизерията в този дълго пренебрегван район в Донбас.</p>
      <p>Двама жители, пожелали да останат неназовани, обвиниха украинските военни, че стрелят по сепаратистките позиции от населени зони.</p>
      <p>После те се оттеглят, "а ние оставаме, опасявайки се от ответни действия", каза пред АФП единият от тях.</p>
      <p>Други войници на Киев, с нашивки "Украйна или смърт", се установяваха в събота на нови позиции на неколкостотин метра от предишните. Те потвърдиха, че престрелките на практика са престанали, но остават нащрек.</p>
      <p>"Съмняваме се, че сепаратистите наистина са се изтеглили и смятаме, че се канят да заемат досегашните ни позиции", казва Володимир, войник с гъста брада и калашник на гърдите.</p>
      <p>При атака "бихме могли да се върнем на позициите си за четири минути", уверява той.</p>
      <p>"Някои жители на селото ни питат: "Защо ни изоставяте? Разчитаме на вас". Други са гледали прекалено много руската телевизия и мислят, че ще е по-добре, ако си тръгнем", допълва войникът.</p>
      <p>Населението, живеещо близо до фронтовата линия, гледа повече руски телевизионни канали, които се хващат по-лесно в района. Години наред мнозина смятаха правителството в Киев за "нацистки режим", а украинската армия - за "наказателни сили".</p>
      <p>След изтеглянето на военните украинската полиция разположи в Катеринивка въоръжени патрули. Високопроходимите бели автомобили на наблюдателите от Организацията за сигурност и сътрудничество в Европа (ОССЕ) също кръстосват неравния терен.</p>
      <p>"Във военен план изтеглянето е нещо лошо, но в политически е добро", обобщава Володимир.</p>
      <p>/БТА/</p>
      <related>
        <h4>Още по темата</h4>
        <a href="https://www.dnes.bg/rusia/2019/10/30/stypki-kym-mir-kak-shte-se-razvie-procesyt-v-ukraina.427901"/>
        <a href="https://www.dnes.bg/world/2019/10/16/protest-na-krainodesni-slava-na-ukraina-nikakva-kapitulaciia.426204"/>
        <a href="https://www.dnes.bg/rusia/2019/10/08/sasht-s-plan-za-vyzpirane-na-moskva-rusiia-da-byde-udavena-v-cherno-more.425443"/>
      </related>
    </article>
  </body>
</html>