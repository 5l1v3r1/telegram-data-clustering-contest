<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/utocnik-s-nozem-v-jordansku-zranil-osm-lidi-mezi-nimi-i-zahranicni-turisty-20191106.html"/>
    <meta property="og:site_name" content="Deník.cz"/>
    <meta property="article:published_time" content="2019-11-06T19:47:00+00:00"/>
    <meta property="og:title" content="Útočník s nožem v Jordánsku zranil osm lidí. Byli mezi nimi i zahraniční turisté"/>
    <meta property="og:description" content="U památek v severojordánském městě Džaraš dnes útočník pobodal osm lidí. Jordánský ministr zdravotnictví oznámil, že čtyři z nich byli cizinci - tři z Mexika a jeden ze Švýcarska. Ostatní byli Jordánci. Původní zprávy hovořily o pěti zraněných a mezi nimi třech zahraničních turistech. Na místě byli španělsky hovořící lidé a první informace uváděly, že zraněny jsou tři Španělky, ale španělské úřady to později popřely. Web jordánské armády Halá Achbár označil útočníka za obyvatele nedaleko palestinského uprchlického tábora."/>
  </head>
  <body>
    <article>
      <h1>Útočník s nožem v Jordánsku zranil osm lidí. Byli mezi nimi i zahraniční turisté</h1>
      <address><time datetime="2019-11-06T19:47:00+00:00">06 Nov 2019, 19:47</time> by <a rel="author">ČTK</a></address>
      <p>Jordánský ministr zdravotnictví Fáiz Džábir dnes řekl, že zraněni byli tři lidé z Mexika, jeden ze Švýcarska a čtyři z Jordánska. Zranění čtyř z nich jsou podle ministra střední až těžká, ve zbývajících případech jde o zranění lehká.</p>
      <p>Nezávislý zpravodajský server Ammún oznámil, že dva ze zraněných jsou v kritickém stavu a byli vrtulníkem dopraveni do nemocnice v Ammánu. Jordánské ministerstvo zdravotnictví později uvedlo, že nikdo ze zraněných v ohrožení života není.</p>
      <figure>
        <img src="https://g.denik.cz/1/fa/utocnik-s-nozem-pobodal-v-hongkongu-propekingskeho-poslance_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/utocnik-pobodal-v-hongkongu-propekingskeho-poslance-demonstrace-pokracuji-20191106.html">Útočník pobodal v Hongkongu propekingského poslance. Demonstrace pokračují Přečíst článek ›</a>
      </aside>
      <p>"Dnes v poledne muž nožem napadl turisty, jednoho průvodce a člena bezpečnosti, který se ho pokusil zastavit," sdělil policejní mluvčí. "Zranění byli převezeni do nemocnice a útočník byl okamžitě zatčen," dodal podle agentury AFP.</p>
      <p>Web jordánské armády Halá Achbár označil útočníka za zhruba dvacetiletého obyvatele nedalekého palestinského uprchlického tábora u Džaraše. V táboře žijí Palestinci, kteří uprchli z Pásma Gazy během války v roce 1967, a místo patří k nejchudším v Jordánsku. Motiv pachatele je nejasný. Obyvatelé tábora v otevřeném dopisu útok odsoudili. "Odsuzujeme teroristický útok, který v Džaraši spáchal zbabělec," uvedli v dopisu, který citoval list blízký jordánské vládě.</p>
      <p>Strýc údajného pachatele uvedl, že jeho synovec se před dvěma roky náhle změnil. "Byl to normální člověk, chtěl dobře vypadat, nechával se hezky ostříhat. Najednou se ale stal extrémně náboženským a říkal, že to či ono islám zakazuje," uvedl strýc s tím, že rodina jeho synovce měla deset dětí a byla velmi chudá. Útočník podle něj pracoval ve mlýně v uprchlickém táboře. "Kdybychom věděli, že to udělá, zlámali bychom mu nohy. Je to nepřípustné," doplnil strýc s tím, že bezpečnostní složky podnikly v domě rodiny razii, ale nic nenašly. "Nemyslím si, že byl členem teroristické skupiny… navedla ho k tomu jeho chorá mysl," řekl.</p>
      <figure>
        <img src="https://g.denik.cz/1/aa/pozar-vlaku-v-pakistanu-si-vyzadal-nejmene-65-mrtvych_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/vlak-v-pakistanu-zachvatil-pozar-vyzadal-si-nejmene-65-mrtvych-20191031.html">Vlak v Pákistánu zachvátil požár. Vyžádal si nejméně 65 mrtvých Přečíst článek ›</a>
      </aside>
      <p>Na sociálních sítích se objevilo video, na němž některé oběti hovoří španělštinou s latinskoamerickým přízvukem. "To je dýka, to je dýka, je to nůž," křičí na něm ženský hlas. Na zemi je vidět ležící zakrvácenou ženu a někoho, kdo jí na zádech drží ručník. Vedle sedí muž se zraněnou nohou.</p>
      <h3>Oblíbená destinace turistů</h3>
      <p>Džaraš je hned po Petře druhou nejvyhledávanější turistickou destinací v Jordánsku. Návštěvníci tam jezdí na prohlídku historického opevněného města Gerasa. Místo leží zhruba 50 kilometrů severně od Ammánu. Založení města se připisuje Alexandrovi Makedonskému nebo jednomu z jeho generálů. Při zemětřesení v 8. století bylo silně poničeno a jeho zbytky byly objeveny v 19. století. V blízkosti bylo vybudováno moderní město Džaraš.</p>
      <figure>
        <img src="https://g.denik.cz/1/8f/tygri-belorusko-poznan-02_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/beloruska-policie-zajistila-nelegalni-transport-s-deseti-tygry-20191030.html">Drama na hranicích. Běloruská policie zajistila nelegální transport s tygry Přečíst článek ›</a>
      </aside>
      <p>Agentura AFP připomíná, že nejde o ojedinělý útok v turistické destinaci v Jordánsku. V Karaku, který leží jižně od Ammánu a je rovněž hojně navštěvován, v roce 2016 útočníci zabili 14 lidí včetně kanadské turistky. K akci se přihlásila teroristická organizace Islámský stát a loni bylo za útok odsouzeno deset lidí. Dva z nich dostali doživotí.</p>
    </article>
  </body>
</html>