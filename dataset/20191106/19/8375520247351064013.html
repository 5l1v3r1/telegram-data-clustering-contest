<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/mihaylichenko-pro-stan-dinamo-naperedodni-matchu-z-kopengagenom-638198.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-06T19:41:11+00:00"/>
    <meta property="og:title" content="Михайличенко - про стан «Динамо» напередодні матчу з «Копенгагеном»"/>
    <meta property="og:description" content="Тренер киян дав передматчеву прес-конференцію"/>
  </head>
  <body>
    <article>
      <h1>Михайличенко - про стан «Динамо» напередодні матчу з «Копенгагеном»</h1>
      <address>
        <time datetime="2019-11-06T19:41:11+00:00">06 Nov 2019, 19:41</time>
      </address>
      <h4>Тренер киян дав передматчеву прес-конференцію</h4>
      <p>У четвер, 7 листопада, київське «Динамо» проведе в гостях матч четвертого туру групового турніру Ліги Європи з данським «Копенгаґеном».</p>
      <p>А за день до поєдинку в конференц-залі стадіону «Паркен», на якому і відбудеться ця зустріч, передматчеву прес-конференцію дав наставник української команди Олексій Михайличенко.</p>
      <p>«Звичайно, ми розбирали київський матч з «Копенгаґеном», - цитує тренера <a href="https://dynamo.kiev.ua/">«Динамо» від Шурика</a>. - Не можна знайти одну якусь причину того, що ми не перемогли. Швидкий гол, звичайно, вплинув на хід гри, дав «Копенгаґену» впевненість, ми, мабуть, не були готові до такого початку. Але я не відмовляюся від своїх слів про те, що ми дозволили «Копенгаґену» зіграти в свій футбол. Постараємося завтра це виправити».</p>
      <p>Разом з командою прибуло кілька гравців, які тривалий час перебували в лазареті. І якщо воротар Денис Бойко, за словами Михайличенка, не гратиме, то появи центрального оборонця Тамаша Кадара і хавбека Віталія Буяльського виключати не можна.</p>
      <p>«Оцінити їх функціональну готовність складно, вони провели всього кілька тренувань разом з нами, - говорить тренер. - Але вони повернулися до обойми, це гравці досвідчені. Вирішимо завтра, хто буде грати і хто взагалі потрапить у заявку на матч».</p>
      <blockquote>
        <b>Читайте також: <a href="https://glavcom.ua/sport/news/match-pershoji-ligi-zavershivsya-sutichkoyu-638130.html">Матч першої ліги завершився сутичкою</a></b>
      </blockquote>
      <related>
        <a href="https://glavcom.ua/sport/news/ubij-srbina-serbi-obrazilisya-na-vidpovid-ukrajinskih-fanativ-za-styag-dnr-video-636258.html"/>
      </related>
    </article>
  </body>
</html>