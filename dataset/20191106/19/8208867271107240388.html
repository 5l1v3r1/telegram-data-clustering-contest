<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/finanza/2019/11/06/news/unicredit_addio_a_mediobanca_vende_sul_mercato_l_8_4_del_capitale-240420451/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T19:01:00+00:00"/>
    <meta property="og:title" content="Unicredit, addio a Mediobanca: venduto l'8,4% per quasi 800 milioni"/>
    <meta property="og:description" content="Operazione chiusa con successo per 785 milioni di euro, risultanti dalla vendita di circa 74,5 milioni di azioni ordinarie di Piazzetta Cuccia a un prezzo di 10,53 euro per azione"/>
  </head>
  <body>
    <article>
      <h1>Unicredit, addio a Mediobanca: venduto l'8,4% per quasi 800 milioni</h1>
      <h2>Operazione chiusa con successo per 785 milioni di euro, risultanti dalla vendita di circa 74,5 milioni di azioni ordinarie di Piazzetta Cuccia a un prezzo di 10,53 euro per azione</h2>
      <address>
        <time datetime="2019-11-06T19:01:00+00:00">06 Nov 2019, 19:01</time>
      </address>
      <p><b>MILANO -</b> Unicredit dà l'addio definitivo a Mediobanca. Approfittando del rialzo di Borsa delle ultime settimane, trainato dall'ingresso nel capitale dell'imprenditore milanese Leonardo Del Vecchio, il gruppo Unicredit ha chiuso con successo la vendita, attraverso un accelerated bookbuilding, dell'8,4% di Mediobanca. Il corrispettivo dell'operazione ammonta a circa 785 milioni di euro, risultanti dalla vendita di circa 74,5 milioni di azioni ordinarie di Piazzetta Cuccia ad un prezzo di 10,53 euro per azione. Lo sconto è del 2,3% circa rispetto all'ultimo prezzo di chiusura pre-annuncio. L'impatto sul Cet1 è neutrale. L'operazione sarà contabilizzata nel quarto trimestre.<br/><br/><br/>La decisione, si legge in una nota dell'istituto guidato dal manager francese Jean Pierre Mustier, è "in linea con la strategia di cessione degli asset non strategici'. Spiegando l'operazione, Unicredit sottolinea di "essere impegnata nel sostengno dell'economia reale dei suoi diversi mercati" e che "i ricavati della vendita 'saranno reinvestiti nello sviluppo delle attivita' dei propri clientì".<br/><br/>Tecnicamente, la vendita dell'8,4% delle quote avverrà attraverso un "accelerated bookbuilding": in pratica, le azioni vengono offerte sul mercato a investitori istituzionali incrociando le offerte ricevute. Ha il vantaggio di collocare quote importanti di capitale in tempi brevi: il "book" solitamente viene chiuso al massimo in un paio di giorni.<br/><br/>La banca, che domani annuncerà anche i conti dei 9 mesi, aveva - dall'arrivo di Mustier - sempre definito Mediobanca una partecipazione finanziaria. Per l'operazione Unicredit si avvale di BofA Securities, Morgan Stanley e UniCredit Corporate&amp; Investment Banking in qualita' di Joint Bookrunners e ha richiesto di procedere ad un collocamento diversificato agli investitori, impegnandosi a non interferire con l'allocazione delle azioni.</p>
    </article>
  </body>
</html>