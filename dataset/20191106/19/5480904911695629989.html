<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/briza-chce-vystridat-fasela-v-cele-hokejove-federace/1818054?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T19:22:00+00:00"/>
    <meta property="og:title" content="Bříza chce vystřídat Fasela v čele hokejové federace"/>
    <meta property="og:description" content="Curych - Bývalý reprezentační brankář Petr Bříza se může stát nástupcem Reného Fasela v čele Mezinárodní hokejové federace. Člen Rady IIHF je jedním z pěti kandidátů na předsedu, jejichž jména zveřejnil web Mezinárodní asociace sportovních novinářů. Podle něj mají zájem nahradit dlouholetého šéfa federace také Dán Henrik Bach-Nielsen, Bělorus Sergej Gončarov, Němec Franz Reindl a Kanaďan Bob Nicholson."/>
  </head>
  <body>
    <article>
      <h1>Bříza chce vystřídat Fasela v čele hokejové federace</h1>
      <address><time datetime="2019-11-06T19:22:00+00:00">06 Nov 2019, 19:22</time> by <a rel="author" href="http://www.ctk.cz/" target="_blank">ČTK</a></address>
      <p>Curych - Bývalý reprezentační brankář Petr Bříza se může stát nástupcem Reného Fasela v čele Mezinárodní hokejové federace. Člen Rady IIHF je jedním z pěti kandidátů na předsedu, jejichž jména zveřejnil web Mezinárodní asociace sportovních novinářů. Podle něj mají zájem nahradit dlouholetého šéfa federace také Dán Henrik Bach-Nielsen, Bělorus Sergej Gončarov, Němec Franz Reindl a Kanaďan Bob Nicholson.</p>
      <p>"Je pravda, že Petr má zájem kandidovat, ale momentálně ještě není uzávěrka kandidatury. Ve čtvrtek 21. listopadu o všem bude jednat výkonný výbor (hokejového svazu)," řekl dnes ČTK generální sekretář Českého svazu ledního hokeje Martin Urban. Ve hře nebude jen Břízova kandidatura na šéfa IIHF, ale i na funkci viceprezidenta či do rady. Volby se uskuteční v září příštího roku na kongresu v Petrohradu.</p>
      <p>Devětašedesátiletý Fasel stojí v čele IIHF od roku 1994. Už před rokem švýcarský funkcionář oznámil, že na další období kandidovat nebude.</p>
      <p>Čtyřiapadesátiletý Bříza je členem rady od roku 2016. Do letošního května byl šéfem hokejové Sparty, než klub prodal. V létě pak skončil také v představenstvu hokejové Ligy mistrů.</p>
    </article>
  </body>
</html>