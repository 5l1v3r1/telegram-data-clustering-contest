<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/sa-fi-trecut-oare-ce-a-fost-mai-rau-economia-mondiala-da-semne-de-stabilizare-in-europa-franta-devine-motorul-cresterii-18549337"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-06T19:27:00+00:00"/>
    <meta property="og:title" content="Să fi trecut oare ce a fost mai rău? Economia mondială dă semne de stabilizare. În Europa, Franţa devine motorul creşterii"/>
    <meta property="og:description" content="Cea mai dramatică încetinire dintr-un deceniu a economiei mondiale a atins probabil punctul maxim, scrie Bloomberg. Un val de reduceri de dobânzi aplicate de marile bănci centrale ale lumii şi speranţele încheierii unui acord pe plan comercial între SUA şi China întăreşte încrederea pe pieţele financiare chiar în condiţiile în care indicatori economici cheie dau semne de stabilizare după ultimele scăderi."/>
  </head>
  <body>
    <article>
      <h1>Să fi trecut oare ce a fost mai rău? Economia mondială dă semne de stabilizare. În Europa, Franţa devine motorul creşterii</h1>
      <address><time datetime="2019-11-06T19:27:00+00:00">06 Nov 2019, 19:27</time> by <a rel="author" href="https://www.zf.ro/autor/catalina-apostoiu" target="_blank">Catalina Apostoiu</a></address>
      <p>Cea mai dramatică încetinire dintr-un deceniu a economiei mondiale a atins probabil punctul maxim, scrie Bloomberg. Un val de reduceri de dobânzi aplicate de marile bănci centrale ale lumii şi speranţele încheierii unui acord pe plan comercial între SUA şi China întăreşte încrederea pe pieţele financiare chiar în condiţiile în care indicatori economici cheie dau semne de stabilizare după ultimele scăderi.</p>
      <p>Deşi o redresare robustă nu este în cărţi încă, relativa îmbunătăţire a condiţiilor economice ar putea stăvili teama recentă că economia mondială se îndreaptă în viteză către recesiune.</p>
      <p>„Vedem multiple motive pentru o stabilizare a creşterii la nivel mondial în 2020 faţă de 2019“, arată David Mann, economist-şef la Standard Chartered, care împărtăşeşte estimarea FMI că creşterea economiei mondiale va accelera anul viitor.</p>
      <p>În Europa există semne incipiente de redresare după ce continentul a resimţit din plin impactul războiului comercial şi al Brexitului. Economia zonei euro a crescut peste aşteptări în T3, iar deşi economia germană este poate deja în recesiune, institutul Ifo a arătat că aşteptările în rândul producătorilor au crescut uşor în octombrie.</p>
      <p>De asemenea, la finalul T3, comenzile fabricilor germane au crescut pentru prima dată în trei luni. Cererea a avansat cu 1,3% în septembrie, depăşind cu mult estimările privitoare la o creştere de 0,1%.</p>
      <p>În Europa, Franţa este cea care ia locul Germaniei ca motor de creştere. A doua mare economie a zonei euro o de­van­sează pe cea germană, dar şi economia regiunii ca întreg, re­zis­tând în faţa loviturilor războiului comercial şi încetinirii eco­nomiei mondiale. Parte a divergenţei se datorează mo­mentului propice ales pentru reduceri de taxe şi dependenţei mai reduse de exporturi, însă şi beneficiilor aduse de reformele implementate de preşedintele Emmanuel Macron.</p>
      <p>Şi totuşi, chiar dacă Franţa se îndreaptă către o perioadă mai luminoasă, aceasta mai are drum de parcurs până va ajunge să se măsoare direct cu Germania.</p>
      <p>În SUA, indicatorul privind activitatea fabricilor al ISM s-a stabilizat în octombrie, în timp ce creşterea activităţii sectorului serviciilor s-a accelerat clar în octombrie, peste estimări, după ce atinsese cel mai scăzut nivel din trei ani în septembrie, scrie Le Figaro.</p>
      <p>Unul dintre motivele din spatele posibilei reveniri pe plan global este legat de valul de reduceri de dobânzi implementate de marile bănci centrale ale lumii, potrivit Bloomberg. Alt motiv de optimism are legătură cu o posibilă încheiere a unui acord în războiul comercial.</p>
      <p>Scenariul unei aterizări blânde nu este însă sigur. „Dacă tensiunile comerciale cresc din nou, sau dacă Statele Unite încep un nou război comercial, cu UE, totul s-ar putea duce de râpă“, arată Holger Schmieding, economist-şef la Berenberg Bank.</p>
      <p>Soliditatea oricărei redresări a economiei mondiale ar putea depinde în ultimă instanţă de sănătatea economiei chineze.</p>
    </article>
  </body>
</html>