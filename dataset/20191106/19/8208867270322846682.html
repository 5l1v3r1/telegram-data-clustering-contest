<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/06/news/scambio_di_due_reni_tra_padova_e_barcellona-240424785/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T19:54:00+00:00"/>
    <meta property="og:title" content="Scambio di due reni tra Padova e Barcellona"/>
    <meta property="og:description" content="Il &quot;crossover simultaneo&quot; lo scorso 22 ottobre su voli di linea: coinvolti direttamente marito e moglie italiani e madre e figlio spagnoli"/>
  </head>
  <body>
    <article>
      <h1>Scambio di due reni tra Padova e Barcellona</h1>
      <h2>Il "crossover simultaneo" lo scorso 22 ottobre su voli di linea: coinvolti direttamente marito e moglie italiani e madre e figlio spagnoli</h2>
      <address>
        <time datetime="2019-11-06T19:54:00+00:00">06 Nov 2019, 19:54</time>
      </address>
      <p><b>PADOVA</b> - Una donna spagnola ha donato un rene a un paziente italiano, mentre la moglie di quest'ultimo, immunologicamente incompatibile con suo marito, ha "restituito" l'organo donandolo al figlio della prima donatrice, in attesa di trapianto. Lo ha annunciato il direttore generale del Centro nazionale trapianti <a href="https://www.repubblica.it/salute/2019/03/05/news/trapianti_addio_a_nanni_costa-220800415/?ref=search">Massimo Cardillo</a>, inaugurando questa mattina a Roma gli Stati generali della Rete trapiantologica nazionale.<br/><br/>La donazione incrociata risale al 22 ottobre ed è stata realizzata grazie alla South Alliance for Transplant (Sat), un accordo di cooperazione tra Italia, Spagna, Francia e Portogallo per la gestione dei trapianti. Entrambi i pazienti e i loro rispettivi donatori sono già tornati a casa.<br/><br/>Quello eseguito tra Padova e Barcellona è il secondo trapianto di rene incrociato Italia-Spagna, il primo avvenuto in simultanea e utilizzando un volo di linea: il rene del donatore spagnolo è arrivato all'aeroporto di Venezia, dove gli operatori del 118 di Padova hanno preso in consegna l'organo e hanno affidato all'equipaggio il rene del donatore italiano, che è decollato mezz'ora dopo alla volta di Barcellona. L'operazione, programmata inizialmente per la settimana del 14 ottobre, era stata posticipata per le manifestazioni che hanno bloccato l'aeroporto di Barcellona.<br/><br/>Il primo trapianto di rene incrociato era di agosto 2018. Alla fine di questo ottobre altre due catene in "modalità Deck" si sono concluse con successo su scala nazionale. Ovvero, sono stati avviati una serie di scambi <i>crossover</i> innescati però non da un donatore vivente ma da un deceduto. Grazie alla donazione di due reni prelevati da un uomo deceduto in Lombardia, sono stati realizzati sei trapianti nei centri di Padova, Milano San Raffaele, Bergamo, Brescia e Roma Tor Vergata. Il "protocollo Deck" è un'idea tutta italiana, nata lo scorso anno grazie a una sperimentazione del Centro trapianti di rene di Padova. Ad oggi, grazie a venti catene <i>crossover</i>, la rete nazionale ha realizzato cinquantacinque trapianti.</p>
    </article>
  </body>
</html>