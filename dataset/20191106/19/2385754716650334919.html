<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596084/oi-dimosies-katatheseis-martyron-stin-erevna-se-varos-tou-tramp"/>
    <meta property="og:site_name" content="SIGMALIVE"/>
    <meta property="article:published_time" content="2019-11-06T19:45:00+00:00"/>
    <meta property="og:title" content="Οι δημόσιες καταθέσεις μαρτύρων στην έρευνα σε βάρος του Τραμπ"/>
    <meta property="og:description" content="Οι πρώτες δημόσιες ακροάσεις των μαρτύρων που έχουν κληθεί να καταθέσουν στην έρευνα για την καθαίρεση του Ντόναλντ Τραμπ θα ξεκινήσουν την επόμενη..."/>
  </head>
  <body>
    <article>
      <h1>Οι δημόσιες καταθέσεις μαρτύρων στην έρευνα σε βάρος του Τραμπ</h1>
      <address><time datetime="2019-11-06T19:45:00+00:00">06 Nov 2019, 19:45</time> by <a rel="author">SigmaLive</a></address>
      <p>Οι πρώτες δημόσιες ακροάσεις των μαρτύρων που έχουν κληθεί να καταθέσουν στην έρευνα για την καθαίρεση του Ντόναλντ Τραμπ θα ξεκινήσουν την επόμενη εβδομάδα, όπως ανακοίνωσαν σήμερα οι Δημοκρατικοί οι οποίοι κατηγορούν τον Αμερικανό πρόεδρο για κατάχρηση εξουσίας στην υπόθεση της Ουκρανίας.</p>
      <p>Με τις ακροάσεις αυτές, που θα μεταδίδονται από την τηλεόραση, η έρευνα του Κογκρέσου για τη σύνταξη κατηγορητηρίου σε βάρος του Τραμπ θα μπει πλέον σε νέα φάση.</p>
      <p>Οι διπλωμάτες που έχουν κληθεί έχουν ήδη καταθέσει κεκλεισμένων των θυρών σε τρεις Επιτροπές της Βουλής των Αντιπροσώπων. Οι μαρτυρίες τους μπορεί να αποδειχθούν ιδιαίτερα ενοχλητικές για τον Τραμπ. «Αυτές οι δημόσιες ακροάσεις θα δώσουν στους Αμερικανούς την ευκαιρία να κρίνουν μόνοι τους, να αποφασίσουν κατά πόσο είναι αξιόπιστοι οι μάρτυρες αλλά επίσης να αποκαλυφθούν πληροφορίες από πρώτο χέρι για τα αδικήματα του προέδρου», δήλωσε στους δημοσιογράφους ο επικεφαλής της Επιτροπής Πληροφοριών Άνταμ Σιφ.</p>
      <p>Ο Λευκός Οίκος αρνείται μέχρι τώρα να συνεργαστεί στην έρευνα και αμφισβητεί την αξιοπιστία των μαρτύρων, πολλοί από τους οποίους είναι διπλωμάτες καριέρας.</p>
      <p>Οι ακροάσεις θα ξεκινήσουν στις 14 Νοεμβρίου με τον Ουίλιαμ Τέιλορ, τον επιτετραμμένο των ΗΠΑ στο Κίεβο και τον Τζορτζ Κεντ, υψηλόβαθμο αξιωματούχο του Στέιτ Ντιπάρτμεντ, ειδικό σε θέματα Ουκρανίας.</p>
      <p>Την επόμενη ημέρα θα καταθέσει η πρώην πρέσβειρα των ΗΠΑ στην Ουκρανία Μαρί Γιοβάνοβιτς, την οποία επέκρινε ο Τραμπ κατά τη διάρκεια της τηλεφωνικής επικοινωνίας του με τον Ουκρανό πρόεδρο Βολοντίμιρ Ζελένσκι, τον περασμένο Ιούλιο.</p>
      <p>Οι Δημοκρατικοί έχουν ξεκινήσει να δημοσιοποιούν τις καταθέσεις που δόθηκαν κεκλεισμένων των θυρών και σήμερα αναμένεται να δοθεί στη δημοσιότητα εκείνη του Ουίλιαμ Τέιλορ.</p>
      <p>ΑΠΕ - ΜΠΕ</p>
    </article>
  </body>
</html>