<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/ne-prizna-ni-tihotocil-sel-je-na-svingerski-festival-241343"/>
    <meta property="og:site_name" content="Slovenske novice"/>
    <meta property="article:published_time" content="2019-11-06T19:45:00+00:00"/>
    <meta property="og:title" content="Ne prizna, ni tihotapil, šel je na svingerski festival"/>
    <meta property="og:description" content="KRŠKO – Poleg voznika je bilo v osebnem avtu, registriranem za 5 oseb, kar 16 Iračanov. Policisti so voznika ustavili v Šutni, obmejni vasici na Gorjancih v občini Krško, 4. septembra nekaj pr..."/>
  </head>
  <body>
    <article>
      <h1>Ne prizna, ni tihotapil, šel je na svingerski festival</h1>
      <h2>Obtoženec trdi, da je hotel na svingerski festival. Migranti naj bi ga s palicami prisilili, da jih je peljal.</h2>
      <address><time datetime="2019-11-06T19:45:00+00:00">06 Nov 2019, 19:45</time> by <a rel="author">Tanja Jakše Gazvoda</a></address>
      <slideshow>
        <figure>
          <img src="https://www.slovenskenovice.si/images/slike/2019/10/23/1512243.jpg"/>
          <figcaption>Sojenje se bo začelo v začetku novembra. FOTO: Tanja Jakše Gazvoda</figcaption>
        </figure>
        <figure>
          <img src="https://www.slovenskenovice.si/images/slike/2019/10/23/1512241.jpg"/>
          <figcaption>Višji državni tožilec Jože Zevnik je predlagal leto in 8 mesecev zapora. FOTOGRAFIJE: Tanja Jakše Gazvoda</figcaption>
        </figure>
        <figure>
          <img src="https://www.slovenskenovice.si/images/slike/2019/10/23/1512244.jpg"/>
          <figcaption>V takšen avto je mogoče stlačiti 17 ljudi. FOTO: Tanja Jakše Gazvoda</figcaption>
        </figure>
      </slideshow>
      <p>KRŠKO – Poleg voznika je bilo v osebnem avtu, registriranem za 5 oseb, kar 16 Iračanov. Policisti so voznika ustavili v Šutni, obmejni vasici na Gorjancih v občini Krško, 4. septembra nekaj pred pol sedmo zjutraj, na sumljiv avto pa je naše varuhe reda opozoril eden od domačinov, čigar pozornost sta pritegnila tuja registrska tablica in nenavadno poln avto. Na sopotnikovem sedežu je sedela ženska z otrokom v naročju, na treh sedežih zadaj so sedele štiri ženske s petimi otroki na kolenih, v prtljažniku pa so se gnetli štirje moški in en otrok.</p>
      <figure>
        <img src="https://www.slovenskenovice.si/images/slike/2019/10/23/1512244.jpg"/>
        <figcaption>V takšen avto je mogoče stlačiti 17 ljudi. FOTO: Tanja Jakše Gazvoda</figcaption>
      </figure>
      <p>A voznik range roverja, 44-letni <b>Melko Mohammed Shoker</b>, po narodnosti Iračan, sicer pa državljan Anglije, je bil na sodišču, kjer se je znašel zaradi prevoza ilegalcev, odločen: »Nisem kriv.« Kot je bilo razbrati na predobravnavnem naroku, se je na območju Šutne znašel po naključju oziroma je tja zašel.<br/><br/>Kot je trdil, je bil namenjen na Hrvaško, na dogodek za odrasle, na svingerski festival. Ki pa se ni zgodil, čeprav bi se moral, tako so namreč oglaševali na spletu, in tudi zato, da bi dokazal, kam je bil namenjen, je prek zagovornika predlagal, da pregledajo njegova dva mobilna telefona, iz katerih bi se videli lokacija in kontakti. Podatki policije kažejo, da je slovensko-hrvaško mejo prestopil 3. septembra nekaj minut pred polnočjo na Gruškovju. Takrat je potoval na Hrvaško, šest ur kasneje se je vračal v Slovenijo, s polnim avtom ilegalcev.<br/><br/>Ena od prič je v preiskavi opisala kalvarijo, ki so jo doživljali migranti. Že pred dvema letoma so namreč zapustili domači Irak, potovali so v Turčijo in Grčijo, potem v Črno goro ter Bosno in Hercegovino, v Sarajevu so bili v kampu. Nekaj dni pred prijetjem so se odločili, da se odpravijo proti obljubljenim deželam, Italiji oziroma Nemčiji, organizirana pot je vsakega stala dva tisoč evrov.<br/><br/>Najprej so pešačili, nato se nekaj časa peljali s kombijem, v bližini meje s Slovenijo pa jih je voznik kombija odložil in jim povedal, da jih bo kmalu čakal drug avto. Znova so morali vzeti pot pod noge, pomagali so si z navigacijo na telefonih. Dve uri naj bi hodili in vmes ustavljali vozila, ki so se peljala mimo.</p>
      <figure>
        <img src="https://www.slovenskenovice.si/images/slike/2019/10/23/1512241.jpg"/>
        <figcaption>Višji državni tožilec Jože Zevnik je predlagal leto in 8 mesecev zapora. FOTOGRAFIJE: Tanja Jakše Gazvoda</figcaption>
      </figure>
      <p>Potem so se ženske in otroci postavili na cesto in ustavili črn avto, vozil ga je omenjeni Shoker, nad njega pa je šlo 5 ali 6 moških s palicami v rokah, tako da mu ni ostalo drugega, kot da vse naloži v avto. A niso se peljali dolgo, pot so jim prekrižali slovenski policisti. To pustolovščino naj bi v preiskavi razlagal tudi eden od migrantov, a ker ni znal angleško, ni bil povsem razumljen, zato je Shoker predlagal njegovo vnovično zaslišanje.<br/><br/>»Ta človek bi me lahko ubil, in ko so prišli policisti, sem jih prosil, naj jih aretirajo, in ta priča se mi je potem pred sodnikom opravičila. Pa sem mu rekel, da beseda oprosti ni dovolj za to, kar so mi naredili. Priče potem sploh niso aretirali,« je razlagal na sodišču. Njegovemu predlogu po ponovnem neposrednem zaslišanju priče, ki naj bi povedala, kako so ustavili obtoženega, je višji državni tožilec <b>Jože Zevnik</b> nasprotoval, sicer pa je Shokerju, ki so mu policisti zasegli tako avto kot nekaj tisoč evrov, v primeru priznanja ponudil leto in 8 mesecev zapora ter denarno kazen 2000 evrov.</p>
      <blockquote>V prtljažniku so se gnetli štirje moški in en otrok.</blockquote>
      <p>Menda naj bi bil Shoker v preteklosti že obsojen zaradi tihotapljenja ljudi, goljufije, vloma in povzročitve telesne poškodbe. Tožilstvo mu očita, da je dejanje storil kot član hudodelske mednarodne združbe, pri tem pa ogrozil zdravje in življenje migrantov, ki jih je od drugega člana združbe prevzel na območju Žumberaka na Hrvaškem. Ker dejanja ni priznal, se bo sojenje začelo v začetku novembra. </p>
    </article>
  </body>
</html>