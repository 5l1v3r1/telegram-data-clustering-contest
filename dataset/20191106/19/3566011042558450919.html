<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545325.html/%D9%81%D8%B1%D8%A7%D9%86%D8%B3%D9%87-%D9%88-%DA%A9%D8%B4%D9%88%D8%B1%D9%87%D8%A7%DB%8C-%D8%A7%D8%B1%D9%88%D9%BE%D8%A7%DB%8C%DB%8C-%D8%AF%D8%B1-%D8%AD%D8%A7%D9%84-%D8%A8%D8%A7%D8%B2%DB%8C-%D8%B3%DB%8C%D8%A7%D8%B3%DB%8C-%D9%87%D8%B3%D8%AA%D9%86%D8%AF--%D8%A7%DB%8C%D8%B1%D8%A7%D9%86-%D8%A8%D8%A7-%D9%85%D8%B0%D8%A7%DA%A9%D8%B1%D9%87-%D9%85%D8%B4%DA%A9%D9%84%DB%8C-%D9%86%D8%AF%D8%A7%D8%B1%D8%AF-%D8%A8%D9%87-%D8%B4%D8%B1%D8%B7-%D8%A2%D9%86%DA%A9%D9%87-%D8%B7%D8%B1%D9%81-%D9%85%D9%82%D8%A7%D8%A8%D9%84-%D8%AD%D8%AF-%D8%AE%D9%88%D8%AF%D8%B4-%D8%B1%D8%A7-%D8%A8%D8%AF%D8%A7%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-06T19:46:00+00:00"/>
    <meta property="og:title" content="فرانسه و کشورهای اروپایی در حال بازی سیاسی هستند/ ایران با مذاکره مشکلی ندارد به شرط آنکه طرف مقابل حد خودش را بداند"/>
    <meta property="og:description" content="مشاور رهبر انقلاب در امور بین‌الملل در مصاحبه با رسانه‌ای فرانسوی گفت که این کشور و دیگر کشورهای اروپایی عضو توافق هسته‌ای به جای عمل به تعهداتشان دنبال مذاکره درباره توانمندی دفاعی ایران هستند."/>
  </head>
  <body>
    <article>
      <h1>فرانسه و کشورهای اروپایی در حال بازی سیاسی هستند/ ایران با مذاکره مشکلی ندارد به شرط آنکه طرف مقابل حد خودش را بداند</h1>
      <h2>مشاور رهبر انقلاب در امور بین‌الملل:</h2>
      <address>
        <time datetime="2019-11-06T19:46:00+00:00">06 Nov 2019, 19:46</time>
      </address>
      <p>مشاور رهبر انقلاب در امور بین‌الملل در مصاحبه با رسانه‌ای فرانسوی گفت که این کشور و دیگر کشورهای اروپایی عضو توافق هسته‌ای به جای عمل به تعهداتشان دنبال مذاکره درباره توانمندی دفاعی ایران هستند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ «علی اکبر ولایتی» در مصاحبه‌ای اختصاصی با شبکه «<a href="https://www.france24.com/ar/20191104-%D8%B9%D9%84%D9%8A-%D8%A3%D9%83%D8%A8%D8%B1-%D9%88%D9%84%D8%A7%D9%8A%D8%AA%D9%8A-%D8%A8%D8%AF%D9%84-%D8%A7%D9%86-%D9%8A%D9%84%D8%AA%D8%B2%D9%85-%D8%A7%D9%84%D8%A3%D9%88%D8%B1%D9%88%D8%A8%D9%8A%D9%88%D9%86-%D8%A8%D8%AA%D8%B9%D9%87%D8%AF%D8%A7%D8%AA%D9%87%D9%85-%D8%AA%D8%AC%D8%A7%D9%87-%D8%A7%D9%8A%D8%B1%D8%A7%D9%86-%D9%8A%D8%B1%D9%8A%D8%AF%D9%88%D9%86-%D8%A7%D9%84%D8%AA%D9%81%D8%A7%D9%88%D8%B6-%D8%AD%D9%88%D9%84-%D9%85%D8%B7%D8%A7%D9%84%D8%A8-%D8%BA%D9%8A%D8%B1-%D9%85%D9%86%D8%B7%D9%82%D9%8A%D8%A9-%D9%85%D8%AB%D9%84-%D8%A7%D9%86%D9%87%D8%A7%D8%A1-%D8%A7%D9%84%D9%82%D8%AF%D8%B1%D8%A7%D8%AA-%D8%A7%D9%84%D8%AF%D9%81%D8%A7%D8%B9%D9%8A%D8%A9-%D8%A7%D9%84%D8%A5%D9%8A%D8%B1%D8%A7%D9%86%D9%8A%D8%A9-%D9%88%D9%86%D9%81%D9%88%D8%B0-%D8%A7%D9%8A%D8%B1%D8%A7%D9%86-%D9%81%D9%8A-%D8%A7%D9%84%D9%85%D9%86%D8%B7%D9%82%D8%A9">فرانس 24</a>» اعلام کرد که ایران به فرانسه اعتماد ندارد زیرا این کشور مثل دیگر کشورهای اروپایی عضو توافق هسته‌ای (برجام) به تعهدات و وعده‌های بعدی‌اش عمل نکرده است.</p>
      <p>مشاور رهبر انقلاب گفت، نه تنها آمریکا و کشورهای اروپایی به وعده‌هایشان عمل نکردند، بلکه خواسته‌هایشان را بیشتر کرده و از ایران می‌خواهند که نفوذ منطقه‌ایش را کاهش بدهد.</p>
      <p>ولایتی در پاسخ به سوالی درباره وعده‌های فرانسه مبنی بر راه‌اندازی خط اعتباری پانزده میلیارد دلاری و تضمین بازگشت پول فروش نفت ایران گفت، «مشکل اصلی این است که فرانسه و کشورهای اروپایی عضو توافق به وعده‌های خود عمل نمی‌کنند. همچنانکه به وعده‌های خود در توافق هسته‌ای هم عمل نکردند. به همین دلیل ما هیچ اطمینانی به دولت فرانسه نداریم که وعده‌هایش عملی شود».</p>
      <p>او توضیح داد: «فرانسه مثل آلمان و آمریکا به هیچ یک از تعهداتش عمل نکرده و ما به فرانسه هم اعتماد نداریم. هر آنچه از فرانسه و دیگر کشورها شنیدیم، همه وعده بوده که به مرحله عمل در نیامده است... آنها نه تنها به وعده‌هایشان عمل نکرده‌اند بلکه مطالبه بیشتری دارند و در مقابل از ایران می‌خواهند که از نفوذ منطقه‌ایش بکاهند. خواسته‌هایی که غیرمنطقی است». </p>
      <p>ولایتی افزود: به نظر می‌رسد هدف این تحرکات سیاسی و نمایشی فرانسه و دیگر کشورهای اروپایی، کسب پیروزی سیاسی است. می‌خواهند به مردم دنیا بگویند که آنها برای تحقق صلح تلاش می‌کنند اما حقیقت این نیست. تجربه ما با آمریکا و کشورهای اروپایی عضو توافق، این است که آنها به تعهدات و وعده‌هایشان عمل نمی‌کنند. بلکه برعکس. آمریکا تحریم‌ها را علیه ما بازگرداند و کشورهای اروپایی هم به آن تن دادند. تا زمانیکه فرانسه اقدامی عملی نکند، ما او را نامتعهد می‌دانیم. فرانسه دنبال بازی سیاسی است.</p>
      <figure>
        <img src="https://media.farsnews.com/Uploaded/Files/Images/1398/08/15/13980815000434_Test_NewPhotoFree.JPG"/>
      </figure>
      <p>مصاحبه «حسناء ملیح» خبرنگار فرانس24 با آقای ولایتی</p>
      <p> </p>
      <p>به گزارش فارس، مشاور رهبر انقلاب در امور بین‌الملل نیز در پاسخ به سوالی درباره برخی شایعات در خصوص ارتباط بین عربستان و ایران گفت:‌ ایران برای رابطه با کشورهای منطقه، نیاز به واسطه ندارد. باب گفت‌وگو با همه همسایگان باز است. عربستان باید علل برخی تصمیم‌هایش را توضیح دهد و بگوید که چرا دارند یمن را بمباران می‌کنند تا ده‌ها هزار نفر در آن کشته شوند. عربستان نوک پیکان جنگی است که بر یمن تحمیل شده. عربستان باید از ظلمی که در حق همسایگان روا می‌کند، دست بردارد. نباید تلاش خود را برای اجرای طرح‌های آمریکا یا رژیم صهیونیستی به کار بگیرد. کارهایی که عربستان می‌کند، خیلی با حرف‌هایی که درباره صلح‌خواهی می‌زند، فاصله دارد. </p>
      <p>ولایتی گفت: ایران با مذاکره مشکلی ندارد به شرط آنکه طرف مقابل حد خودش را بداند. ما بر موضع خود مبنی بر دخالت نکردن عربستان در یمن، سوریه و لبنان تأکید می‌کنیم. آنها عملا در امور جاری در عراق و لبنان دخالت می‌کنند و دنبال ایجاد ناامنی و آشوب در این کشورها هستند که باید از این کارهایشان دست بردارند. در خصوص صلح در یمن، یمنی‌ها هستند که باید تصمیم بگیرند. هیچ کشوری نباید در امور آنان دخالت کنند. شرط یمنی‌ها برای قبول مذاکره با عربستان، توقف جنگ و بمباران مردم یمن است.  </p>
      <p>ولایتی تأکید کرد که عربستان و امارات به دلیل اشغال یمن پشیمان خواهند شد و به امارات هشدار داد که بر خلاف وعده‌هایش نیروهایش در یمن را افزایش ندهد.</p>
      <p>ولایتی در خصوص گفت‌وگوی اماراتی‌ها با ایران گفت: بله. چند دور مذاکره بین ایران و امارات انجام شد. امیدواریم که امارات و عربستان، دخالت در امور داخلی یمن را متوقف کنند. آنها [اماراتی‌ها] گفتند که بزودی از یمن خارج خواهند شد اما آنچه ما می‌بینیم، این است که نیروهای جدید به جنوب یمن در عدن و برخی جزایر یمن اعزام کرده و در حقیقت آن مناطق را اشغال کرده‌اند. باید این اشغالگری را زودتر تمام کنند زیرا تداوم این سیاست خیلی به ضرر امارات خواهد بود همانطور که به ضرر عربستان بود... اماراتی‌ها و سعودی‌ها نمی‌توانند تا ابد در امور دیگر کشورها دخالت کنند و این دو بزودی به نقطه‌ای می‌رسند که پشیمان خواهند شد. لذا از آنها می‌خواهیم که هر چه سریع‌تر این دخالت‌ها را متوقف کنند زیرا با گذر زمان، فرصت موفقیت این دو کشور در مذاکرات آینده و ایجاد روابط با کشورهای همسایه، کاهش خواهد یافت. </p>
      <p>او در پاسخ سوالی درباره وضعیت جاری در لبنان و عراق هم گفت، در این کشورها هم هر چه مردم تصمیم بگیرند ایران بر اساس آن تصمیم می‌گیرد. ایران در امور داخلی کشورهای دیگر از جمله این دو کشور دخالت نمی‌کند. معتقدیم که تحرکات باید در چارچوب قانون حاکم بر این دو کشور باشد تا سبب ناامنی نشود. مطمئن هستیم که مردم در این دو کشور سراغ اقدامات غیرقانونی نمی‌روند که فضا را برای دخالت بیگانه باز کند. آنچه در عراق و لبنان جریان دارد طبیعی است. تظاهرات مسالمت‌آمیز حق مردم (این کشورهاست) تا مردم صدایشان را به مسئولان برسانند. این مسئله عادی است و در همه کشورها رخ می‌دهد. </p>
      <p> به گفته ولایتی، ایران مطلع است «که برخی عناصر وابسته به سفارت آمریکا در بغداد و برخی عناصر وابسته به عربستان سعودی، امارات و رژیم صهیونیستی، در تلاشند که خواسته‌های بحق مردم را مصادره کنند و به کشتار مردم تحریک کنند. اما مردم در عراق و لبنان بیدارند و دوست و دشمن خود را می‌شناسند... و به آمریکا و رژیم صهیونیستی و کشورهای مرتجع منطقه مجالی نمی‌دهند که کشورشان را خراب کنند. همانطور که رهبر انقلاب گفت، اولویت با حفظ امنیت است... صهیونیست‌ها و برخی کشورهای مرتجع منطقه تلاش میکنند خواسته‌های آمریکا را اجرا کنند. مردم عراق که با تقدیم هزاران شهید، این نظام را به دست آورده‌اند، آن را بسادگی کسب نکرده‌اند که بسادگی آن را بدهند برود». </p>
      <p>انتهای پیام/</p>
    </article>
  </body>
</html>