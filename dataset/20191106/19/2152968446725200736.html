<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/rusia/2019/11/06/padaneto-na-berlinskata-stena-kogato-moskva-podade-ryka-na-zapada.428772"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T19:30:00+00:00"/>
    <meta property="og:title" content="Падането на Берлинската стена: Когато Москва подаде ръка на Запада"/>
    <meta property="og:description" content="Путин днес обвинява съветското ръководство в наивност | Dnes.bg"/>
  </head>
  <body>
    <article>
      <h1>Падането на Берлинската стена: Когато Москва подаде ръка на Запада</h1>
      <h2>Путин днес обвинява съветското ръководство в наивност</h2>
      <address><time datetime="2019-11-06T19:30:00+00:00">06 Nov 2019, 19:30</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Когато Берлинската стена рухна, Съветският съюз отстъпи, като остави комунистическото правителство на ГДР да падне и след това бързо прие обединението на Германия. Руският президент Владимир Путин днес обвинява съветското ръководство в наивност, дала възможност за разширяване на НАТО на изток, пише Асошиейтед прес.</p>
      <p>Мнозина в Русия споделят това виждане и възприемат падането на Берлинската стена и обединението на Германия като момент, в който Москва е подала ръка на Запада с надеждата да открие нова ера на партньорство, но е била излъгана от западните страни.</p>
      <p>Бившият съветски президент Михаил Горбачов окуражи комунистическите лидери от Централна и Източна Европа да последват примера му, като започнат либерални реформи, както и да не предприемат мерки за укрепване на режимите си, когато те започнаха да се пропукват под напора на продемократичните сили. През 1989 г. реформаторите взеха властта в страните от съветския блок и сложиха край на повече от четири десетилетия комунистическо управление.</p>
      <p>Бързината на промените изненада самия Горбачов.</p>
      <p>Неотдавна, в навечерието на 30-ата годишнина от падането на Берлинската стена на 9 ноември, бившият съветски лидер каза в интервю, че е приветствал демократичните промени в ГДР и други страни от съветския блок, но не е предполагал, че Берлинската стена да падне толкова скоро.</p>
      <p>"Не само ние, но и западните ни партньори не очаквахме, че историческите събития ще се развият толкова бързо", каза Горбачов пред в."Известия".</p>
      <p>На следващата сутрин след падането на Берлинската стена Горбачов свиква заседание на ръководния орган на комунистическата партия - Политбюро, за обсъждане на отговора на Съветския съюз. "Политбюро единодушно реши, че трябва категорично да се изключи използването на сила. Някои със сигурност са искали да "възстановят реда" с танкове, но тогава си замълчаха", каза бившият съветски лидер в интервюто.</p>
      <p>Павел Палажченко, които по онова време работи като преводач на Горбачов, каза, че всяко друго решение би имало изключително сериозни и тежки последици и е можело да доведе до катастрофа.</p>
      <p>Съветският съюз разполагаше с повече от 300 000 войници, 12 000 танка и други бронирани машини в ГДР.</p>
      <p>"На практика биха могли да затворят цялата граница с танковете си, но те останаха в казармите", каза Владислав Зубок, експерт по съветска история в Лондонската школа по икономика, и добави: "За съветското ръководство бе ясно, че е невъзможно да върнат духа обратно в бутилката. Започна нова епоха".</p>
      <p>Николай Андреев, който е бил полковник от съветските войски в ГДР, каза, че е изпитал облекчение, когато видял, че съветското ръководство не се опитва да възстанови контрола със сила.</p>
      <p>"Радостно бе, че всичко се стана мирно, без военен конфликт, без стрелба и кръвопролития", каза той.</p>
      <p>Самият Съветски съюз тогава преживяваше бурни времена на промени. Либералните реформатори в новоизбрания съветски парламент настояваха за премахване на монопола на комунистическата партия върху властта, а в съветските републики бързо придобиваха влияние движенията за независимост. Съветските медии, променени от политиката на Горбачов за гласност, свободно отразяваха падането на Берлинската стена.</p>
      <p>"Сигурен бях, че войските ни няма да предприемат никакви радикални действия. Политиката на Горбачов беше гаранция за това", каза Вячеслав Мостовой, отразявал падането на стената по съветската държавна телевизия.</p>
      <p>След падането на Берлинската стена Горбачов се съгласи да бъдат ускорени преговорите за обединение на Германия и за голяма изненада на Запада лесно прие членството й в НАТО. Той каза пред "Известия", че е премахнал един източник на напрежение в центъра на Европа и е спомогнал коренно да се подобрят отношенията с Германия.</p>
      <p>Но мнозина в Русия продължават да смятат, че Горбачов е виновен затова, че е предал съветския съюзник ГДР и е пожертвал жизненоважните интереси на Москва в преговорите със западните държави.</p>
      <p>Сред тях е и Путин, който обвинява съветския лидер, че наивно се е подвел по обещанията на Запада, че НАТО няма да се опита да приеме за свои членове държавите от бившия съветски блок, вместо да поиска писмени гаранции.</p>
      <p>"Горбачов направи грешка", каза Путин и допълни: "В политиката споразуменията трябва да се закрепват в документ. Той само води разговори за това и реши, че това е договорено".</p>
      <p>Горбачов възрази, че би било абсурдно да се искат от Запада писмени гаранции да не бъдат приемани бивши страни членки на Варшавски договор в НАТО, защото това би означавало да се обяви съветския военен съюз за мъртъв, дори преди да е прекратил съществуването си през юли 1991 г.</p>
      <p>Според Путин обаче политика на Горбачов по отношение на Германия е била проява на непростима слабост, оставила дълбок отпечатък в съзнанието му. Месец след падането на стената Путин, тогава подполковник от КГБ, работещ в Дрезден - ГДР, е трябвало да се изправи пред демонстрантите, опитали се да влязат в централата на КГБ, след като съветските войски пренебрегнали отчаяния му призив да защитят сградата. Накрая той успял да разубеди тълпата без насилие.</p>
      <p>По времето, когато Кремъл договаря обединението на Германия, Съветският съюз започва да се разпада, разтърсван от икономическа криза и политически брожения. Резервите на страната от твърда валута се изчерпват и Кремъл се бори да плати дълговете си, което поставя Горбачов и правителството му в слаба позиция на преговорите.</p>
      <p>"Съветският съюз беше в криза и не би могъл да преговаря от равнопоставена позиция със Запада", каза Зубок.</p>
      <p>Икономическите проблеми на страната продължиха след окончателния му разпад през 1991 г., след който Русия стана силно зависима от западна финансова помощ през 90-те години. Някои от елитните съветски войски набързо бяха изтеглени от Германия, без в Русия да е подготвена елементарна инфраструктура за тях и се наложи те да бъдат настанени в палатки. Германия помогна да се финансира изтеглянето, но мнозина в Русия смятаха, че помощта е недостатъчна.</p>
      <p>В последвалите години Кремъл не можеше да направи нищо, за да се противопостави на разширяването на НАТО, която прие Полша, Унгария и Чехия през 1999 г., а през следващите години и други бивши страни от съветския блок, както и трите бивши балтийски съветски републики.</p>
      <p>Разширяването на НАТО на изток бе до голяма степен възприето от Русия като доказателство за враждебните намерения на организацията, което допринесе за разпалването на антизападни настроения.</p>
      <p>"Недоверието към Запада, към потенциалните партньори от другата страна все още е налице", каза Константин Косачов, близкият до Кремъл председател на комисията по външна политика на горната камера на руски парламент. Той твърди, че Западът, воден от желанието си да обяви победата си в Студената война, е пропилял възможностите за изграждане на по-сигурен свят.</p>
      <p>"В известен смисъл щетите са необратими", каза Косачов и допълни: "Съветският съюз и след това Русия сами направиха избор да прекратят конфронтацията със Запада и да започнат сътрудничество. Това можеше да доведе до ситуация, която да е печеливша за всички, но за да стане това, западните страни трябваше да бъдат много по-разумни и много по-щедри".</p>
      <p>/БТА/</p>
      <related>
        <h4>Още по темата</h4>
        <a href="https://www.dnes.bg/rusia/2019/11/04/sled-30-g-studenata-voina-otnovo-se-zavryshta-granicite-se-vryshtat.428509"/>
        <a href="https://www.dnes.bg/rusia/2019/11/04/30-godini-sled-promenite-iztochna-evropa-e-pritesnena-za-demokraciiata.428511"/>
        <a href="https://www.dnes.bg/rusia/2019/11/02/kontrastyt-mejdu-iztochna-i-zapadna-germaniia-ima-go-i-30-g-po-kysno.428207"/>
      </related>
    </article>
  </body>
</html>