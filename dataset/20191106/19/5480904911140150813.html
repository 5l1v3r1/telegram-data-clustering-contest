<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/namestkyne-izrael-po-turecke-ofenzive-pomaha-syrskym-kurdum/1818064?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T19:55:00+00:00"/>
    <meta property="og:title" content="Náměstkyně: Izrael po turecké ofenzivě pomáhá syrským Kurdům"/>
    <meta property="og:description" content="Jeruzalém - Izrael poskytuje pomoc syrským Kurdům, kteří se potýkají s měsíc trvající tureckou ofenzivou na severu Sýrie. Podle agentury Reuters to oznámila náměstkyně izraelského ministra zahraničí Cipi Chotovelyová. Ta zároveň doplnila, že Izrael syrské Kurdy vnímá jako protiváhu k vlivu Íránu v regionu a zastává se jich při jednáních se Spojenými státy."/>
  </head>
  <body>
    <article>
      <h1>Náměstkyně: Izrael po turecké ofenzivě pomáhá syrským Kurdům</h1>
      <address><time datetime="2019-11-06T19:55:00+00:00">06 Nov 2019, 19:55</time> by <a rel="author" href="http://www.ctk.cz/" target="_blank">ČTK</a></address>
      <p>Jeruzalém - Izrael poskytuje pomoc syrským Kurdům, kteří se potýkají s měsíc trvající tureckou ofenzivou na severu Sýrie. Podle agentury Reuters to oznámila náměstkyně izraelského ministra zahraničí Cipi Chotovelyová. Ta zároveň doplnila, že Izrael syrské Kurdy vnímá jako protiváhu k vlivu Íránu v regionu a zastává se jich při jednáních se Spojenými státy.</p>
      <slideshow>
        <figure>
          <img src="https://i3.cn.cz/6/1572712761_P201911020490801.jpg"/>
        </figure>
        <figure>
          <img src="https://i3.cn.cz/6/1572712488_P201911020485801.jpg"/>
        </figure>
        <figure>
          <img src="https://i3.cn.cz/6/1572707016_P201911020405401.jpg"/>
        </figure>
        <figure>
          <img src="https://i3.cn.cz/6/1572706673_P201911020396701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3354">Fotogalerie: Turecká ofenziva v Sýrii</a>
        </figcaption>
      </slideshow>
      <p>Ankara zahájila ofenzivu namířenou proti syrské kurdské milici YPG v severní Sýrii poté, co se z regionu na příkaz Washingtonu začátkem října stáhlo 1000 amerických vojáků. Kurdové krok Spojených států označili za zradu ze strany spojence, který jim pomáhal bojovat proti teroristické organizaci Islámský stát (IS).</p>
      <p>Izraelský premiér Benjamin Netanjahu tehdy přes rozhodnutí amerického prezidenta Donalda Trumpa stáhnout ze severu Sýrie vojáky nabídl 10. října humanitární pomoc "statečnému kurdskému lidu" a poznamenal, že menšině hrozí "etnická čistka" ze strany Turecka a jeho syrských spojenců.</p>
      <p>Chotovelyová dnes v parlamentu uvedla, že Kurdové nabídku přijali. "Izrael obdržel mnoho žádostí o pomoc, zejména v diplomatické a humanitární oblasti... Soucítíme s hlubokou úzkostí Kurdů a pomáháme jim skrze různé kanály," řekla. O jakou pomoc jde, neupřesnila. Poznamenala však, že Izrael se při jednáních s Američany Kurdů zastává. "Jsme hrdí na to, že stojíme po boku kurdského lidu," zdůraznila.</p>
      <p>Izrael od 60. let s kurdskou menšinou, která žije na území Sýrie, Turecka, Iráku a Íránu, udržuje diskrétní obchodní, zpravodajskou a vojenskou spolupráci. Reuters také uvádí, že Kurdové z pohledu Izraele tvoří nárazníkové pásmo proti společnému nepříteli. Za úhlavního nepřítele Izraele v tomto kontextu agentura označila Íránem podporované milice v blízkosti izraelských hranic v Sýrii.</p>
      <p>"Izrael má opravdu zájem zachovat sílu Kurdů a dalších menšin v severní Sýrii, které jsou umírněnými prozápadními prvky," řekla Chotovelyová a poznamenala, že pokud by Kurdové zcela ztratili kontrolu v severní Sýrii, mohlo by to pro Izrael být nebezpečné a vést k posílení vlivu Íránu v regionu.</p>
    </article>
  </body>
</html>