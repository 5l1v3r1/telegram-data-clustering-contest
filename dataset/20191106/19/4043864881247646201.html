<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/6/7231208/"/>
    <meta property="og:site_name" content="Українська правда"/>
    <meta property="article:published_time" content="2019-11-06T19:28:53+00:00"/>
    <meta property="og:title" content="Ляшко побився з Герусом через електроенергію &quot;для людей&quot; у VIP-терміналі &quot;Борисполя&quot;"/>
    <meta property="og:description" content="Лідер “Радикальної партії” Олег Ляшко влаштував “сцену” із депутатом фракції “Слуга народу” Андрієм Герусом на тему імпортованої Україною електроенергії."/>
  </head>
  <body>
    <article>
      <h1>Ляшко побився з Герусом через електроенергію "для людей" у VIP-терміналі "Борисполя"</h1>
      <address>
        <time datetime="2019-11-06T19:28:53+00:00">06 Nov 2019, 19:28</time>
      </address>
      <p>Лідер "Радикальної партії" Олег Ляшко влаштував "сцену" із депутатом фракції "Слуга народу" Андрієм Герусом на тему імпортованої Україною електроенергії.</p>
      <p><b>Джерело:</b> <a href="https://www.facebook.com/O.Liashko/videos/2492204254181490/">Ляшко</a> і <a href="https://www.facebook.com/andriy.gerus/posts/10218863313187551">Герус</a> у Facebook</p>
      <p><b>Деталі:</b> Ляшко зустрів Геруса нібито випадково у залі офіційних делегацій VIP-терміналу "Борисполя". </p>
      <p>Запитав, чому "слуга народу" не з народом і за які гроші той влаштовує переліт.</p>
      <p>Далі Ляшко взявся питати про російську енергію і назвав Геруса "довб..ом".</p>
      <p>Після того як колишній нардеп ткнув у чинного нардепа пальцем, між ними зав'язалася штовханина, під час якої Ляшко вчепився за Герусову сорочку і порвав її.</p>
      <figure>
        <img src="https://img.pravda.com/images/doc/2/e/2ebce9b-ger.jpg"/>
        <figcaption>
          <cite>Facebook</cite>
        </figcaption>
      </figure>
      <p>Інцидент записували на відео.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FO.Liashko%2Fvideos%2F2492204254181490%2F&amp;show_text=0&amp;width=560" width="560" height="316" data-service="Facebook" scrolling="no"/>
      </figure>
      <p><b>Повідомлення Ляшка:</b> "Сьогодні випадково побачив у ЗОДі "слугу народа" Геруса, який відкрив імпорт російської електроенергії з Росії. Коли у російського лобіста закінчилися аргументи, він почав махати руками…"</p>
      <p><b>Повідомлення Геруса:</b> "Сьогодні відомий захисник бізнесу Ахметова, забутий всіма Ляшко мене очікував у аеропорту Бориспіль, щоб влаштувати шоу-провокацію.</p>
      <p>Звісно ж, претензія Ляшка це імпорт електроенергії. Хоча 3 роки імпорту вугілля із Росіі по формулі Роттердам+, що супроводжувалося ростом тарифів для украінських споживачів, його повністю влаштовувало. Бо на цьому добре заробляв його любий "немонополіст"..."</p>
      <p>
        <b>Нагадаємо:</b>
      </p>
      <ul>
        <li>Обслуговування одного пасажира у ЗОДі VIP-терміналу "Борисполя" <a href="https://air.pilot.ua/uk/vip-service/official-delagation-hall/?fbclid=IwAR2Wc6f9odf1IRhIwcg0Q33bYYrqRh6JNUuDSBtab4oyKwy_a7AtQWySNzA">коштує</a> близько 2 тис. грн.</li>
        <li>Громадський рух <a href="https://www.chesno.org/post/1008/?fbclid=IwAR27DtBYTZCLo3rODs4fm1U0mNQyCFAfhL5G_FQv8J3oy37CSfNeC5trNh8">"Чесно"</a> порахував, що 2018 року газета "Сегодня" олігарха Ріната Ахметова 95 разів публікувала матеріали про Олега Ляшка, тобто лідер "Радикальної партії" з'являвся <a href="https://www.pravda.com.ua/news/2019/04/15/7212274/">у кожному третьому номері</a>.</li>
        <li>Заступник голови "Радикальної партії" Андрій Лозовий регулярну появу Ляшка у ЗМІ олігарха пояснював тим, що "радикали" роблять "цікавий контент".</li>
        <li>"Чесно" зазначає, що фракція "Радикальної партії" в парламенті системно підтримувала фінансово вигідні Ахметову законопроекти та відстоювала коло його інтересів.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/7/7231247/"/>
        <a href="https://www.pravda.com.ua/articles/2019/11/6/7231193/"/>
        <a href="https://www.pravda.com.ua/news/2019/11/6/7231177/"/>
      </related>
    </article>
  </body>
</html>