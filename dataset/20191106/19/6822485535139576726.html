<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980815089.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-06T19:46:00+00:00"/>
    <meta property="og:title" content="واکنش الیزابت وارن به گام چهارم کاهش تعهدات ایران"/>
    <meta property="og:description" content="ایرنا: وارن که در جدیدترین نظرسنجی ها همپای سناتور سندرز و پس از جو بایدن در رتبه دوم قرار دارد، روز چهارشنبه و ساعاتی پیش در توییتی با &quot;بسیار نگران کننده&quot; خواندن غنی سازی در فوردو نوشت: پیش از آنکه دونالد ترامپ توافق ایران را پاره کند، (برجام) کارآمد بود."/>
  </head>
  <body>
    <article>
      <h1>واکنش الیزابت وارن به گام چهارم کاهش تعهدات ایران</h1>
      <address>
        <time datetime="2019-11-06T19:46:00+00:00">06 Nov 2019, 19:46</time>
      </address>
      <p>الیزابت وارن داوطلب مطرح کسب نامزدی دموکرات ها در انتخابات ریاست جمهوری ۲۰۲۰ آمریکا در توییتی با اشاره به گام چهارم هسته ای ایران، خواهان همکاری واشنگتن و هم پیمانانش برای "فروکش کردن بحران" شد.</p>
      <p>ایرنا: وارن که در جدیدترین نظرسنجی ها همپای سناتور سندرز و پس از جو بایدن در رتبه دوم قرار دارد، روز چهارشنبه و ساعاتی پیش در توییتی با "بسیار نگران کننده" خواندن غنی سازی در فوردو نوشت: پیش از آنکه دونالد ترامپ توافق ایران را پاره کند، (برجام) کارآمد بود.</p>
      <p>سناتور ایالت ماساچوست در ادامه خواهان بازگشت آمریکا به دیپلماسی جدی با متحدانش برای "مهار برنامه هسته ای ایران" و "فروکش کردن بحران" شد.</p>
      <p>برنی سندرز نیز دیروز (۱۴ آبان) در توییتی به گام چهارم کاهش تعهدات برجامی واکنش نشان داد. وی تصمیم ایران برای از سرگیری فعالیت در فوردو را نگران کننده دانست و افزود: ما توافق نامه ای در دست داشتیم که برنامه هسته ای ایران را محدود می کرد که ترامپ بی پروا آن را نقض کرد.</p>
      <p>سناتور ایالت ورمونت تاکید کرد باید فوری به برجام بپیوندیم و در مورد سایر مسائل منطقه ‌ای با ایران صحبت کنیم.</p>
      <p>حسن روحانی دیروز در مراسم افتتاح کارخانه نوآوری آزادی گفت: از فردا با نظارت ‌آژانس گام چهارم و جدید را برمی‌داریم. ما طبق برجام یک هزار و ۴۴ سانتریفیوژ در فردو داریم. در برجام قرار ما این بود اینها در فردو بچرخند اما گاز به ‌آنها تزریق نشود. امروز به سازمان انرژی اتمی دستور خواهم داد که از فردا گازدهی را در فردو آغاز کند.</p>
      <p>پس از دستور روحانی، این مراتب در نامه‌ای به اطلاع آژانس بین‌المللی انرژی اتمی رسید.</p>
      <p>در این نامه تصریح شده جمهوری اسلامی ایران از امروز گازدهی یو اف ۶ را در تاسیسات فردو آغاز خواهد کرد و از آژانس درخواست شده تا بازرسان آن برای نظارت بر این فرایند، در ساعت مشخص شده در این تاسیسات حضور داشته باشند.</p>
      <p>دونالد ترامپ در ۱۸ اردیبهشت ۱۳۹۷ در اقدامی یکجانبه از توافق بین المللی هسته ای موسوم به برجام خارج شد و دستور داد تحریم هایی که پیش از این به موجب این توافق، تعلیق شده بودند، بار دیگر علیه مردم ایران اعمال شوند.</p>
      <p>جمهوری اسلامی ایران و بقیه طرف های این توافق بر لزوم پایبندی و اجرای برجام تاکید کردند اما با گذشت یکسال از اعمال تحریم‌های یکجانبه، اروپا نتوانست گام قابل ملاحظه‌ای در تحقق تعهدات خود بردارد. از این رو ایران تصمیم گرفت بر اساس ماده ۳۶ برجام، برخی از تعهدات خود را به صورت برگشت پذیر در صورت اجرای تعهدات اروپایی، کاهش دهد.</p>
    </article>
  </body>
</html>