<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/118966-sef-agencije-un-za-palestinske-izbeglice-podneo-ostavku?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-06T19:10:04+00:00"/>
    <meta property="og:title" content="Komesar Agencije UN za palestinske izbeglice podneo ostavku"/>
    <meta property="og:description" content="Generalni komesar Agencije UN za palestinske izbeglice (UNRWA) podneo je danas ostavku pošto su preliminarni rezultati istrage pokazali da postoje problemi u upravljanju i zabrinutost zbog mogućih seksualnih prestupa, nepotizma i drugih zloupotreba položaja. Portparol UN Stefan Dužarik je objavio ostavku, rekavši da je Pjer Krenbul, generalni komesar Agencije o tome obavestio generalnog sekretara UN Antonia Gutereša.UNRWA danas nije pominjala generalnog komesara Švajcarca Krenbula po imenu ali je navela da da se njen &quot;najviši zvaničnik privremeno povukao&quot; i da je Gutereš postavio Antonia Saundersa, Britanca, da ga zamenjuje za sada. U saopštenju je navedeno da je tokom provere izbilo na videlo šta bi trebalo ojačati u Agenciji koja obezbedjuje podršku za 5,5 miliona palestinskih izbeglica. U poverljivom izveštaju etičke kancelarije UN do kojeg je došao AP u julu se tvrdi da su menadžeri uključujući Krenbula &quot;umešani u seksualno uznemiravnje, nepotizam, osvetu, diskriminaciju i druge zloupotrebe ovlašćenja&quot;. Izrael…"/>
  </head>
  <body>
    <article>
      <h1>Komesar Agencije UN za palestinske izbeglice podneo ostavku</h1>
      <address>
        <time datetime="2019-11-06T19:10:04+00:00">06 Nov 2019, 19:10</time>
      </address>
      <p><b>Generalni komesar Agencije UN za palestinske izbeglice (UNRWA) podneo je danas ostavku pošto su preliminarni rezultati istrage pokazali da postoje problemi u upravljanju i zabrinutost zbog mogućih seksualnih prestupa, nepotizma i drugih zloupotreba položaja.</b> Portparol UN Stefan Dužarik je objavio ostavku, rekavši da je Pjer Krenbul, generalni komesar Agencije o tome obavestio generalnog sekretara UN Antonia Gutereša.<br/><br/>UNRWA danas nije pominjala generalnog komesara Švajcarca Krenbula po imenu ali je navela da da se njen "najviši zvaničnik privremeno povukao" i da je Gutereš postavio Antonia Saundersa, Britanca, da ga zamenjuje za sada.<br/><br/>U saopštenju je navedeno da je tokom provere izbilo na videlo šta bi trebalo ojačati u Agenciji koja obezbedjuje podršku za 5,5 miliona palestinskih izbeglica.<br/><br/>U poverljivom izveštaju etičke kancelarije UN do kojeg je došao AP u julu se tvrdi da su menadžeri uključujući Krenbula "umešani u seksualno uznemiravnje, nepotizam, osvetu, diskriminaciju i druge zloupotrebe ovlašćenja".<br/><br/>Izrael je izrazio veliku zabrinutost zbog takvih nalaza, ocenivši da potvrdjuju potrebu za "dubokom i sveobuhvatnom promenom" u Agenciji.<br/><br/>"Povlačenje Krenbula je samo prvi korak u dugom procesu koji je potreban da se eliminiše korupcija, poveća transparentnost i spreči politizacija agencije", navelo je ministarstvo spoljnih poslova Izraela.<br/><br/>Saunders koji je već bio postavljen za vršioca dužnosti zamenika generalnog komesara UNRWA počeo je karijeru u UN 1989. godine u pojasu Gaze.<br/><br/>On je do nedavno bio pomoćnik generalnog sekretara UN za upravljanje lancem snabdevanja.</p>
    </article>
  </body>
</html>