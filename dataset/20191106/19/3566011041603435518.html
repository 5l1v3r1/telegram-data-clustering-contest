<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545327.html/-%D8%AF%DB%8C%D9%88%D8%A7%D8%B1-%DA%86%DB%8C%D9%86--%D8%A7%DB%8C%D8%B1%D8%A7%D9%86%DB%8C-%DA%A9%D8%B4%D9%81-%D8%B4%D8%AF--%D9%85%DB%8C%D8%B1%D8%A7%D8%AB-%D9%81%D8%B1%D9%87%D9%86%DA%AF%DB%8C--%D8%AF%DB%8C%D9%88%D8%A7%D8%B1-%DA%A9%D8%B4%D9%81-%D8%B4%D8%AF%D9%87-%DA%A9%D8%A7%D8%B1%D8%A8%D8%B1%D8%AF%DB%8C-%D8%AF%D9%81%D8%A7%D8%B9%DB%8C-%D8%AF%D8%A7%D8%B4%D8%AA%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-06T19:52:00+00:00"/>
    <meta property="og:title" content="«دیوار چین» ایرانی کشف شد/ میراث فرهنگی: دیوار کشف شده کاربردی دفاعی داشته است"/>
    <meta property="og:description" content="مدیرکل میراث فرهنگی، صنایع دستی و گردشگری استان کرمانشاه در خصوص کشف دیوار سنگی در سرپل‌ذهاب، گفت: معمولا کارکرد این سازه‌ها دفاعی است."/>
  </head>
  <body>
    <article>
      <h1>«دیوار چین» ایرانی کشف شد/ میراث فرهنگی: دیوار کشف شده کاربردی دفاعی داشته است</h1>
      <address>
        <time datetime="2019-11-06T19:52:00+00:00">06 Nov 2019, 19:52</time>
      </address>
      <p>مدیرکل میراث فرهنگی، صنایع دستی و گردشگری استان کرمانشاه در خصوص کشف دیوار سنگی در سرپل‌ذهاب، گفت: معمولا کارکرد این سازه‌ها دفاعی است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛  تیمی از باستان شناسان ایرانی موفق به شناسایی بقایای یک دیوار سنگی 2 هزار و 700 ساله در منطقه سرپل‌ذهاب شدند که طول آن حدود 115 کیلومتر بوده و چهار متر عرض و حدود سه متر ارتفاع دارد.</p>
      <p>این سازه، قابل‌ مقایسه با دیوار مشهور باستانی هادریان است که توسط رومی‌ها در انگلستان ساخته‌ شده بود.</p>
      <p>این دیواره سنگی از شمال به جنوب امتداد داشته و از کوه‌های بمو در شمال به منطقه‌ای در نزدیکی روستای ژاومرگ در جنوب می‌رسد، سفال‌های موجود در کناره این دیوار حاکی از آن است که این بنا در دو دوره زمانی بین قرن چهارم پیش از میلاد و قرن ششم میلادی ساخته‌ شده است.</p>
      <p>بقایای سازه‌هایی که اکنون ویران‌ شده‌، در مناطق متعددی در امتداد این دیوار قابل‌ مشاهده است، شامل یک میلیون متر مکعب سنگ است که ساخت آن نیازمند نیروی کار، زمان و مصالح قابل توجهی بوده است.</p>
      <p>به گزارش فارس، این آثار ممکن است برج‌های‌دیده‌بانی یا ساختمان‌های نگهبانی کوچکی باشد. برای ساخت این دیوار از مصالح بومی که در دسترس معماران باستانی بوده، استفاده‌ شده و در بخش‌های مختلف این دیوار آثار تخته‌سنگ‌هایی که با ملات گچی در کنار یکدیگر قرار گرفته‌اند، شناسایی‌ شده است.</p>
      <p>اگرچه وجود این دیوار برای باستان شناسان ناشناخته بود، اما مردم محلی و کسانی که در نزدیکی آن زندگی می‌کنند، مدت‌هاست از وجود این دیوار آگاهی داشته و آن را «دیوارگاوری» می‌نامند.</p>
      <p>مدیرکل میراث فرهنگی، صنایع دستی و گردشگری استان کرمانشاه در گفت‌و‌گو با خبرنگار فارس در این رابطه، اظهار داشت: قبلا هم از وجود این دیوار اطلاعاتی داشتیم؛ در حال حاضر از ابعاد دقیق این دیوار چندان مطلع نیستیم.</p>
      <p>امید قادری گفت: مشابه این دیوار در منطقه ریجاب هم وجود دارد و معمولا کارکرد آن‌ها دفاعی است.</p>
      <p>وی ادامه داد: باید صبر کرد تا با مطالعات کارشناسی ابعاد دقیق و اطلاعات بیشتری در این خصوص به‌دست بیاوریم.</p>
      <p>انتهای پیام/</p>
    </article>
  </body>
</html>