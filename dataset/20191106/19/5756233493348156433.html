<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620272/%D9%87%D8%B4%D8%AF%D8%A7%D8%B1-%DB%B1%DB%B1-%D9%87%D8%B2%D8%A7%D8%B1-%D8%AF%D8%A7%D9%86%D8%B4%D9%85%D9%86%D8%AF-%D9%86%D8%B3%D8%A8%D8%AA-%D8%A8%D9%87-%D8%AE%D8%B7%D8%B1-%D8%AA%D8%BA%DB%8C%DB%8C%D8%B1%D8%A7%D8%AA-%D8%A7%D9%82%D9%84%DB%8C%D9%85%DB%8C-%D8%B2%D9%85%DB%8C%D9%86-%D8%AF%D9%88%D9%85%DB%8C-%D9%88%D8%AC%D9%88%D8%AF-%D9%86%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T19:03:00+00:00"/>
    <meta property="og:title" content="هشدار ۱۱ هزار دانشمند نسبت به خطر تغییرات اقلیمی: زمین دومی وجود ندارد"/>
    <meta property="og:description" content="بیش از ۱۱ هزار دانشمند از ۱۵۳ کشور در نامه‌ای هشدار دادند که بحران تغییرات اقلیمی بیش از چیزی است که تصور می‌شد و سرنوشت بشریت را به شدت تهدید می‌کند."/>
  </head>
  <body>
    <article>
      <h1>هشدار ۱۱ هزار دانشمند نسبت به خطر تغییرات اقلیمی: زمین دومی وجود ندارد</h1>
      <h2>بحران تغییرات اقلیمی سرنوشت بشریت را به شدت تهدید می‌کند</h2>
      <address>
        <time datetime="2019-11-06T19:03:00+00:00">06 Nov 2019, 19:03</time>
      </address>
      <p>
        <i>بیش از ۱۱ هزار دانشمند از ۱۵۳ کشور در نامه‌ای هشدار دادند که بحران تغییرات اقلیمی بیش از چیزی است که تصور می‌شد و سرنوشت بشریت را به شدت تهدید می‌کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بیش از ۱۱ هزار دانشمند از ۱۵۳ کشور جهان زنگ هشدار تغییرات اقلیمی را به صدا درآوردند. آنها در مقاله‌ای که امروز در مجله BioScience منتشر شده، بیانیه‌ای را امضا کرده‌اند که در آن آمده است: به روشنی واضح است که سیاره زمین با یک وضعیت اضطراری آب و هوایی روبرو است. بحران اقلیمی شدیدتر از چیزی است که انتظار می‌رفت، در حال سرعت گرفتن است و حادتر از پیش‌بینی‌ها شده است، به طوری که اکوسیستم‌های طبیعی و سرنوشت بشریت را تهدید می‌کند.</p>
      <p>به گزارش انگجت، این مقاله تلاشی برای برجسته کردن وضعیت خطرناک تغییرات اقلیمی زمین و ارائه شاخص‌های قابل فهم برای سنجش تأثیر بشر بر تغییرات آب و هوایی است. این نامه ۶ حوزه سیاستگذاری را تشریح می‌کند که باید برای مهار گرم شدن کره زمین مورد توجه قرار گیرند.</p>
      <figure>
        <img src="https://aftabnews.ir/files/fa/news/1398/8/15/356246_274.jpg"/>
      </figure>
      <p>این مقاله تحت عنوان "اخطار دانشمندان جهان در مورد وضعیت اضطراری آب و هوا" یک روز پس از اعلام رسمی دولت ترامپ مبنی بر خروج ایالات متحده از توافق اقلیمی پاریس؛ پیمانی که ۱۸۸ کشور برای مبارزه با تغییرات آب و هوا امضا کردند، منتشر شد. در حالی که این نامه برآمده از تحقیق این دانشمندان اشتباه بودن تصمیم دولت ترامپ را نشان می‌دهد.</p>
      <p>چندین شهر اروپایی وضعیت اضطراری اقلیمی را اعلام کرده‌اند. شورای شهر نیویورک و سانفرانسیسکو نیز همین کار را انجام داده‌اند و لوایحی را به تصویب رسانده‌اند که درمورد اضطرار گرم شدن کره زمین است. اما این نخستین بار است که گروه بزرگی از دانشمندان از سراسر جهان تغییرات اقلیمی را اضطراری اعلام می‌کنند.</p>
      <p>دانشمندان می‌گویند ما باید سریع‌تر عمل کنیم. در این مقاله آمده است: با وجود ۴۰ سال مذاکره جهانی در مورد وضعیت آب و هوا، با استثنائات اندک، ما امور تجارت را طبق معمول ادامه داده‌ایم و تا حد زیادی نتوانسته‌ایم این مشکل را برطرف کنیم.</p>
      <p>این مطالعه مردم را ترغیب می‌کند تا به غیر از دمای هوا در سطح جهانی به شاخص‌های دیگر مانند اقتصاد، نرخ رشد جمعیت، تولید گوشت و از بین رفتن پوشش جنگلی به شدت وسعت فعالیت‌های انسانی در گرم شدن کره زمین نگاه کنند.</p>
      <p>در بخشی از این مقاله آمده است: بحران اقلیمی با مصرف‌گرایی بیش از حد سبک زندگی ثروتمندان ارتباط نزدیکی دارد. ثروتمندترین کشورها عمدتا مسئول انتشار گازهای گلخانه‌ای هستند و عموما بیشترین میزان انتشار سرانه را دارند.</p>
      <p>این مقاله به طور خاص می‌گوید ما باید به سرعت، انتشار آلاینده‌های کم عمر آب و هوایی مانند متان را کاهش داده، اکوسیستم‌های زمین را محافظت و احیا کنیم، عمدتا غذاهای گیاهی بخوریم و مصرف جهانی محصولات حیوانی را کاهش دهیم.</p>
      <p>در این مقاله آمده است که جهان باید توسعه نیروگاه‌های تولید انرژی پاک و حفاظت از انرژی را به سرعت پیاده سازی کند و برای کنترل رشد جمعیت، خواستار ارائه خدمات برنامه‌ریزی خانواده در دسترس برای همه افراد و رفع موانع برابری کامل جنسیتی است.</p>
      <p>در حالی که این مقاله ضرورت واکنش به تغییرات شدیدی اقلیمی را بازگو می‌کند اما باز هم این قانون گذاران، کسب و کارها و تصمیم گیرندگان کشوری هستند که باید طبق توصیه دانشمندان عمل کنند تا تغییری رخ دهد. در عین حال همچنان مشاهده می‌کنیم که دمای بسیاری از نقاط دنیا رکوردشکنی کرده است.</p>
    </article>
  </body>
</html>