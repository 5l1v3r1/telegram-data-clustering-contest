<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/shestima-deputati-napuskat-ns-i-stavat-kmetove-406057.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-06T19:34:43+00:00"/>
    <meta property="og:title" content="Шестима депутати напускат НС и стават кметове"/>
    <meta property="og:description" content="Четирима от изоставящите депутатските банки са от БСП"/>
  </head>
  <body>
    <article>
      <h1>Шестима депутати напускат НС и стават кметове</h1>
      <address><time datetime="2019-11-06T19:34:43+00:00">06 Nov 2019, 19:34</time> by <a rel="author">Редактори</a></address>
      <p>След втория тур на изборите шестима народни представители ще напуснат парламента, за да станат кметове. С най-много избрани депутати за кметове са БСП -Денчо Бояджиев ще управлява Разград, Станислав Владимиров – Перник, Пенчо Милков става кмет на Русе, а Йордан Младенов на Пещера. Депутатът от ГЕРБ Христо Грудев за втори път застава начело на общината в Асеновград. ВМРО също са с един кмет-депутат. Това е Атанас Стоянов, който спечели вота в Сандански.</p>
      <p>Новоизбраният кмет на Асеновград от ГЕРБ Христо Грудев напуска Народното събрание по време на втория си мандат, за да оглави за втори път общината. Той вече е бил градоначалник в периода 2007-2011 г. За него най-голям спомен от работата като депутат ще остане приемането на държавния бюджет. „Среднощни заседания, понякога до ранни зори, но това нещо трябва да се случи. Създадох много контакти, много приятелства, видях как се случват нещата на ниво държава”, сподели Христо Грудев, избран за кмет на Асеновград</p>
      <p>.Грудев смята, че да си кмет е не по-лесно от това да си депутат. „За жалост колегите кметове така казват – когато нещо не върви се прехвърля на общините, но не се осигурява нужния ресурс. Това вече е ангажимент на всеки кмет да се справя със ситуацията”, допълни той.</p>
      <p>С голям ентусиазъм към предстоящите си дни на кмет тръгва от парламента Станислав Владимиров от БСП. Той успя да спечели в Перник след балотаж. „Аз съм енергичен човек и ще се чувствам далеч по-добре в местната власт. Познавам материята. Познавам работата. Доста по-динамична работа ми предстои”, коментира новоизбраният кмет на Перник Станислав Владимиров.</p>
      <p>Въпреки това и Станислав Владимиров ще остане със сантимент към парламент. „Всички спомени са ярки, Народното събрание е знакова сграда, специфична енергия има в тази сграда, така че много ярки спомени, много хубави спомени, много положителни моменти”, допълни той..</p>
      <p>Самото освобождаване на депутатите, избрани за кметове се очаква да бъде следващата седмица.</p>
    </article>
  </body>
</html>