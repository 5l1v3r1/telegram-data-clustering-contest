<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/06/kupuvame-dva-koraba-minni-lovci-ot-niderlandiia.428771"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T19:40:00+00:00"/>
    <meta property="og:title" content="Купуваме два кораба минни ловци от Нидерландия"/>
    <meta property="og:description" content="Каракачанов ще води преговорите за покупката | Dnes.bg"/>
  </head>
  <body>
    <article>
      <h1>Купуваме два кораба минни ловци от Нидерландия</h1>
      <h2>Каракачанов ще води преговорите за покупката</h2>
      <address><time datetime="2019-11-06T19:40:00+00:00">06 Nov 2019, 19:40</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Министерският съвет одобри проект на договор за закупуване на два кораба минни ловци между правителството на Република България и правителството на Кралство Нидерландия. Сумата за тях е 1 996 000 евро без ДДС.<br/><br/>Придобиването на минните ловци ще допринесе за повишаване на способностите на българските Военноморски сили за изпълнение в пълен обем на задълженията за провеждане на противоминни операции, съобщиха от правителствената пресслужба.</p>
      <p>Целта е осигуряване безопасността на корабоплаването в морското ни пространство в мирно време, както и успешно изпълнение на военновременните задачи в национален и съюзнически формат в НАТО и ЕС.<br/><br/>Съгласно Закона за международните договори на Република България, с одобряването на проекта на договор за закупуване на двата кораба, правителството упълномощава министъра на отбраната да проведе преговори и да подпише договора, при условие на последваща ратификация от Народното събрание на Република България.</p>
    </article>
  </body>
</html>