<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/06/trump-impeachment-from-opening-public-hearings-to-changing-positons-of-key-witness"/>
    <meta property="og:site_name" content="euronews"/>
    <meta property="article:published_time" content="2019-11-06T19:04:22+00:00"/>
    <meta property="og:title" content="استیضاح ترامپ؛ از آغاز جلسات علنی استماع تا تغییر موضع یک شاهد کلیدی"/>
    <meta property="og:description" content="اگر چه این احتمال می رود که پرونده اتهامی بر ضد دونالد ترامپ در نهایت در مجلس نمایندگان آمریکا با آراء دمکرات ها به تصویب برسد اما تصمیم گیری در باره این اتهام و تایید فرایند استیضاح بر عهده مجلس سنا است که جمهوری خواهان در آن اکثریت دارند."/>
  </head>
  <body>
    <article>
      <h1>استیضاح ترامپ؛ از آغاز جلسات علنی استماع تا تغییر موضع یک شاهد کلیدی</h1>
      <address><time datetime="2019-11-06T19:04:22+00:00">06 Nov 2019, 19:04</time> by <a rel="author">یورونیوز فارسی </a></address>
      <p>جلسات علنی استماع شاهدان پرونده ای که قرار است بر اساس آن دونالد ترامپ، رئیس جمهوری آمریکا به دلیل سوء استفاده از قدرت و باز کردن پای یک کشور خارجی در رقابت های انتخاباتی استیضاح شود هفته آینده با شنیدن سخنان چند دیپلمات آغاز خواهد شد.</p>
      <p>دمکرات ها که معتقدند آقای ترامپ با تحت فشار قرار دادن دولت اوکراین و سوء استفاده از جایگاه قانونی خود زمینه دخالت این کشور در انتخابات ریاست جمهوری سال آینده میلادی را فراهم کرده خواهان استیضاح وی هستند.</p>
      <p>مجلس نمایندگان آمریکا که تحت کنترل دمکرات ها است پیش از این جلساتی را برای شنیدن سخنان شاهدان این پرونده به صورت غیر علنی ترتیب داده و از جان بولتون، مشاور برکنار شده امنیت کاخ سفید به عنوان بارزترین چهره دعوت شده به این جلسات نام برده شده بود.</p>
      <p>این در حالی است که با برگزاری جلسات علنی استماع شاهدان که قرار است به صورت زنده از تلویزیون پخش شود، روند انجام تحقیقات برای تشکیل یک پرونده اتهامی با هدف استیضاح رئیس جمهوری آمریکا وارد مرحله تازه ای می شود.</p>
      <p>این جلسات از روز سیزدهم نوامبر با شنیدن سخنان ویلیام تیلور، کاردار سفارت آمریکا در کی یف و جورج کنت، یک مسئول بلند پایه و متخصص امور اوکراین در وزارت امور خارجه آمریکا آغاز خواهد شد.</p>
      <p>ماری یووانوویچ، سفیر سابق آمریکا در کی یف که دونالد ترامپ در جریان مکالمه تلفنی مشهور خود با ولودیمیر زلنسکی از او انتقاد کرده بود از جمله دیگر شاهدان این پرونده معرفی شده که قرار است روز پانزده نوامبر برای شرکت در جلسات علنی استماع در مجلس نمایندگان آمریکا حاضر شود.</p>
      <p>روند استیضاح دونالد ترامپ پنجشنبه شب گذشته با تصویب قطعنامه ای تاریخی در این خصوص در مجلس نمایندگان آمریکا رسمیت یافت، قطعنامه ای که دونالد ترامپ آنرا «بزرگترین ساحره گیری تاریخ آمریکا» توصیف کرد.</p>
      <figure>
        <iframe data-src="https://twitter.com/euronewses/status/1189927952168996865" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/10/23/bill-taylor-testimony-for-trump-impeachment-inquiry-what-is-a-quid-pro-quo">ماجرای اتهام «گروکشی سیاسی» علیه ترامپ چیست؟</a>
        </li>
        <li>
          <a href="https://farsi.euronews.com/2019/10/31/donald-trump-impeachment-resolution-voted-in-the-house-of-representatives">واکنش تند ترامپ به قطعنامه رسمی شدن تحقیقات استیضاح خود</a>
        </li>
        <li>
          <a href="https://farsi.euronews.com/2019/11/03/us-president-trump-says-he-wants-ukraine-president-zelenskiy-to-visit-the-white-house">ترامپ: دوست دارم زلنسکی را به کاخ سفید دعوت کنم</a>
        </li>
      </ul>
      <h3>تغییر موضع یک شاهد کلیدی</h3>
      <p>از سوی دیگر روز چهارشنبه اعلام شد که گوردون ساندلند، سفیر آمریکا در اتحادیه اروپا نسبت به آنچه پیشتر در کمیته های تحقیق این پرونده در مجلس نمایندگان ایراد کرده بود پشیمان شده و موضع خود را تغییر داده است.</p>
      <p>سفیر ایالات متحده در اتحادیه اروپا ماه اکتبر برای ادای شهادت در خصوص این پرونده به کنگره آمریکا رفته بود. اکنون گفته می شود که در شهادت نامه تازه ای که پس از حضور گوردون ساندلند در کنگره توسط وکیل وی در اختیار مجلس نمایندگان قرار گرفته سخنان تازه ای مطرح شد که بخشی از آن به تعلیق کمک های نظامی آمریکا به اوکراین مربوط می شود.</p>
      <p>در بخشی از شهادت نامه جدید که از سوی کمیته های تحقیق کنگره بر روی پرونده استیضاح منتشر شده آمده است که آقای ساندلند برخلاف سخنان قبلی خود تایید کرده است که از توقف کمک های نظامی به اوکراین در زمان تحت فشار قرار دادن کی یف برای انجام تحقیقات بر روی نزدیکان رقبای انتخاباتی با خبر بوده است.</p>
      <p>به گفته سفیر ایالات متحده آمریکا در اتحادیه اروپا رودی جولیانی، وکیل شخصی رئیس جمهوری آمریکا مسئولیت اعمال فشار بر کی یف برای انجام تحقیقات مرتبط با «فساد مالی» احتمالی جو بایدن و نزدیکان را بر عهده داشته است.</p>
      <p>دونالد ترامپ از سوی دمکرات ها متهم شده است که در جریان تماس تلفنی با همتای اوکراینی اش کمک نظامی به این کشور را به انجام تحقیقاتی درباره فرزند جو بایدن، مهمترین رقیب احتمالی دمکرات وی در انتخابات پیش روی ریاست جمهوری در آمریکا مشروط کرده است.</p>
      <p>اگر چه این احتمال می رود که پرونده اتهامی بر ضد دونالد ترامپ در نهایت در مجلس نمایندگان آمریکا با آراء دمکرات ها به تصویب برسد اما تصمیم گیری در باره این اتهام و تایید فرایند استیضاح بر عهده مجلس سنا است که جمهوری خواهان در آن اکثریت دارند.</p>
    </article>
  </body>
</html>