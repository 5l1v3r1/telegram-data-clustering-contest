<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/lifestyle/yoga-mozhet-byt-vrednoy-dlya-kogo-i-pochemu-50051909.html"/>
    <meta property="og:site_name" content="НВ"/>
    <meta property="article:published_time" content="2019-11-06T19:10:00+00:00"/>
    <meta property="og:title" content="Йога может быть вредной. Для кого и почему?"/>
    <meta property="og:description" content="Популярность йоги набирает обороты, и не похоже, что этот тренд изменится. Но стали раздаваться предупреждения, инструкторы могут подвергать опасности свое здоровье."/>
  </head>
  <body>
    <article>
      <h1>Йога может быть вредной. Для кого и почему?</h1>
      <h2>Популярность йоги набирает обороты, и не похоже, что этот тренд изменится. Но стали раздаваться предупреждения, инструкторы могут подвергать опасности свое здоровье.</h2>
      <address>
        <time datetime="2019-11-06T19:10:00+00:00">06 Nov 2019, 19:10</time>
      </address>
      <p>Популярність йоги набирає обертів, і не схоже, що найближчим часом цей тренд зміниться.</p>
      <p>Її практикують мільйони людей у всьому світі, адже йога позитивно впливає як на фізичний, так і психічний стан.</p>
      <p>Через це збільшується попит на інструкторів з йоги.</p>
      <p>Але наразі почали лунати попередження, що вони можуть наражати на небезпеку власне здоров’я, зокрема стегна.</p>
      <p>Беньо Метьюз, провідний фізіотерапевт із Великої Британії, каже, що дедалі більше інструкторів з йоги мають проблеми із тазостегновими суглобами — через те, що занадто сильно напружують власне тіло. У багатьох із них проблеми настільки серйозні, що вони потребують оперативного втручання.</p>
      <p>Пан Метьюз, що спеціалізується на стегнах та колінах, каже, що до нього щомісяця звертаються 4−5 інструкторів з йоги.</p>
      <ul>
        <li>
          <a href="https://www.bbc.com/ukrainian/other-news-47801382?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Йога з лемурами: в англійському готелі пропонують заняття зі звірятами</a>
        </li>
        <li>
          <a href="https://www.bbc.com/ukrainian/news-48722235?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Люди, собаки, коні: як Індія святкує день йоги</a>
        </li>
      </ul>
      <p>За його словами, проблема полягає у тому, що інструктори постійно змушують своє тіло займати певне положення — навіть коли їхня фізіологія цьому пручається.</p>
      <p>Половині інструкторів, які до нього приходять, достатньо порад щодо того, як адаптувати окремі асани, щоб не чинити занадто сильний тиск на суглоби.</p>
      <p>Але тим, хто має більш серйозні проблеми, потрібне медикаментозне лікування та хірургічне втручання — включно із повною заміною стегнових суглобів.</p>
      <p>«Люди плутають скутість і біль, — каже він. — Якщо в паху є відчуття защемлення або блокування, його не слід ігнорувати. Ви повинні знати свої межі».</p>
      <p>Він каже, що практикуючі інструктори йоги можуть легко переплутати біль у суглобах, який є сигналом того, що треба зупинитися, зі скутістю суглобів, яку треба подолати.</p>
      <figure>
        <img src="https://c.files.bbci.co.uk/5D4E/production/_109368832_benoy.jpg"/>
        <figcaption>Лікар каже, що варто дослухатися до власного тіла</figcaption>
      </figure>
      <p>«Ми всі знаємо про користь йоги для здоров’я — я сам її практикую, — каже він. — Але, як і будь-що, вона може призвести до травм».</p>
      <p>Пан Метьюз наголошує, що варто дослухатися до свого тіла і розуміти його можливості.</p>
      <p>За його словами, проблеми часто залежать від того, як формуються стегна людини і наскільки вони гнучкі.</p>
      <p>«Те, що можуть робити одні, може бути недосяжним для інших, — говорить він. — Люди, як правило, виконують однакові задані пози, замість тих, на які вони спроможні».</p>
      <p>Багато хто прагне виконати асану «до кінця», аби довести щось собі чи оточуючим, в той час як варто просто зупинитися у зручній позі.</p>
      <h3>«Поєднуйте»</h3>
      <p>Пан Метьюз каже, що виникнення проблем можна пояснити великим навантаженням інструкторів з йоги, а також тим, що вони можуть не робити жодних інших вправ.</p>
      <p>«Вони можуть займатися йогою шість днів на тиждень і вважати, що цього достатньо, не роблячи жодних інших вправ, як-от кардіо або крос-тренування», — говорить він.</p>
      <p>«Якщо ви робите одне і те ж саме знову і знову, можуть виникнути проблеми», — каже лікар і пропонує поєднувати різні типи вправ.</p>
      <ul>
        <li>
          <a href="https://www.bbc.com/ukrainian/features-44707956?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Вчені назвали вправи, які врятують від багатьох хвороб у старості</a>
        </li>
      </ul>
      <p>За словами пана Метьюза, до нього приходять молоді інструктори у віці 40−42 років. Деякі з них кульгають і заледве ходять — у таких випадках жодна фізіотерапія вже не допоможе, і необхідне хірургічне втручання, наприклад артроскопія стегна або навіть його повна заміна.</p>
      <p>Пан Метьюз вважає, що необхідно оцінювати можливості нових інструкторів з йоги перед початком роботи, аби зрозуміти, що здатне робити їхнє тіло, а що — ні.</p>
      <p>Наталі Гартшор працює інструктором з йоги 16 років. На її думку, йога фактично стала жертвою власного успіху.</p>
      <p>«Мені здається, що коли ви вчитесь на інструктора з йоги, вам не дуже багато розповідають про фізіологію чи анатомію», — каже вона.</p>
      <p>Якби люди почали масово займалися балетом, проблеми були б ті самі, вважає пані Гартшор.</p>
      <p>45-річна інструкторка порвала хрящ у стегні п’ять років тому.</p>
      <p>Тепер вона пильно слідкує за навантаженням на заняттях та не працює у вихідні. Але каже, що новоспеченим вчителям важко робити так само.</p>
      <p>«Вони будуть робити по п’ять занять на день, постійно бігти, працювати у вихідні», — каже вона.</p>
      <p>Завідувачка освітнім напрямком в організції British Wheel of Yoga Венді Гарінг визнає, що у деяких школах йоги, де інструктори тривалий час роблять одні й ті самі асани без модифікацій, вони можуть мати проблеми.</p>
      <p>Однак зазаначає, що вивчення анатомії та фізіології є «важливою частиною» курсів, схвалених BWP.</p>
      <p>«Ми вчимо людей, як модифікувати пози», — каже пані Гарінг і додає, що майбутні інструктори мають бути обережними і обирати лише сертифіковані курси.</p>
      <p>Піп Вайт, професійна радниця Чартерного товариства фізіотерапії, каже: «Йога — чудова практика, яка має багато переваг для здоров’я та загального самопочуття. Однак, як і з будь-якими вправами, важливо займатися нею безпечно і розуміти власні можливості, оскільки усі ми різні».</p>
      <p>«Йога — це не змагання з кимось. Якщо ви будете усвідомлювати свої можливості та практикувати у власних межах, ви отримаєте всі переваги цієї чудової практики», — додає вона.</p>
      <p><i>Хочете отримувати головні новини в месенджер? Підписуйтеся на наш </i><a href="https://t.me/bbcukrainian">Telegram</a> <i>або </i><a href="https://invite.viber.com/?g2=AQAYCiHrGU3SlUeR%2FZaHRAQ4%2FGdXWGFgaUOXbMnWlHpIli4mBJEfTyN%2FHRPjb7GW&amp;lang=uk">Viber</a> <i>!</i></p>
    </article>
  </body>
</html>