<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/promenada-de-langa-primaria-oradea-ar-putea-fi-gata-mai-devreme-nu-va-mai-avea-copacii-inalti-cu-care-s-au-falit-edilii-foto-152614.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-06T19:31:00+00:00"/>
    <meta property="og:title" content="Promenada de lângă Primăria Oradea ar putea fi gata mai devreme. Nu va mai avea copacii înalţi cu care s-au fălit edilii (FOTO)"/>
    <meta property="og:description" content="Lucrările de amenajare a promenadei de pe malul stâng al Crişului Repede, din zona Primăriei Oradea, ar putea fi finalizate încă de anul acesta, înainte de termenul stabilit pentru aprilie 2020. În prezent, constructorii lucrează la montarea trotuarului din porfir, pregătesc remontarea balustradei şi stâlpilor proiectaţi de arhitectul Vágó László şi tencuiesc zidul de pe malul Crişului Repede după modelul iniţial."/>
  </head>
  <body>
    <article>
      <h1>Promenada de lângă Primăria Oradea ar putea fi gata mai devreme. Nu va mai avea copacii înalţi cu care s-au fălit edilii (FOTO)</h1>
      <address><time datetime="2019-11-06T19:31:00+00:00">06 Nov 2019, 19:31</time> by <a rel="author" href="https://www.ebihoreanul.ro/contact/Dan%20Simai#redactia_form" target="_blank">Dan Simai</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/amenajare-malul-stang-a-crisului-05112019_000001.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/amenajare-malul-stang-a-crisului-05112019_01.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/amenajare-malul-stang-a-crisului-05112019_03.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/amenajare-malul-stang-a-crisului-05112019_04.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/amenajare-malul-stang-a-crisului-05112019_05.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/amenajare-malul-stang-a-crisului-05112019_06.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/amenajare-malul-stang-a-crisului-05112019_07.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/amenajare-malul-stang-a-crisului-05112019_08.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/amenajare-malul-stang-a-crisului-05112019_09.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/amenajare-malul-stang-a-crisului-05112019_10.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/amenajare-malul-stang-a-crisului-05112019_11.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/amenajare-malul-stang-a-crisului-05112019_12.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/amenajare-malul-stang-a-crisului-05112019_13.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/amenajare-malul-stang-a-crisului-05112019_14.JPG"/>
        </figure>
      </slideshow>
      <p>
        <b>Lucrările de amenajare a promenadei de pe malul stâng al Crişului Repede, din zona Primăriei Oradea, ar putea fi finalizate încă de anul acesta, înainte de termenul stabilit pentru aprilie 2020.</b>
      </p>
      <p>
        <b>"S-ar putea încheia anul acesta"</b>
      </p>
      <p>Reabilitarea malului stâng al Crişului se apropie de finalizare după ce constructorii au montat, între altele, blocurile şi treptele din granit auriu pe zona de promenadă şi bordurile de granit de-a lungul carosabilului dintre podul Centenarului şi centrul istoric.</p>
      <figure>
        <img src="https://www.ebihoreanul.ro/user_files/03_malan3.jpg"/>
      </figure>
      <p>"În prezent, constructorii lucrează la montarea trotuarului din porfir, pregătesc remontarea balustradei şi stâlpilor şi tencuiesc zidul de pe malul Crişului Repede după modelul iniţial", a declarat viceprimarul Mircea Mălan <i>(foto)</i>.</p>
      <p>Potrivit edilului, constructorii mai au de finisat treptele de acces la malul Crişului, de asfaltat porţiunea intermediară de promenadă, de amenajat spaţiul verde şi de montat balustradele şi stâlpii proiectaţi de arhitectul Vágó László. "Termenul de predare a lucrării este în primăvara anului viitor, dar constructorul ne-a transmis că lucrările s-ar putea încheia anul acesta", a spus Mălan.</p>
      <p>În paralel, ABA Crişuri va demara în perioada următoare lucrări de prelungire a promenadei pe sub pod, până la parcarea subterană de lângă Sinagoga Sion, aflată încă în construcţie.</p>
      <p>
        <b>Fără "îmbunătăţiri"</b>
      </p>
      <p>Deşi la începutul lunii trecute viceprimarul Mircea Mălan anunţa atât pe reţelele de socializare cât şi în presă că proiectul a fost modificat în sensul înfiinţării unei zone verzi pe promenadă <i>(foto)</i>, în apropierea Podului Ladislau, cu bănci şi <a href="https://www.ebihoreanul.ro/stiri/ultima-or-31-48/proiectul-modificat-al-malului-crisului-repede-prevede-copaci-mari-crescand-din-trotuar-vezi-cum-va-arata-fotovideo-151933.html">10 copaci înalţi</a>, municipalitatea a renunţat la idee.</p>
      <p>"Pe malul Crişului nu s-au mai putut planta pomi pentru că atunci când au săpat constructorii au găsit mai mult conducte şi reţele în altă poziţie decât în evidenţele deţinătorilor lor. Toată lumea a spus că aşa nu va merge", a precizat, miercuri, Mălan, la solicitarea <b>BIHOREANULUI</b>.</p>
      <figure>
        <img src="https://www.ebihoreanul.ro/user_files/proiect_malul_crisului.jpg"/>
      </figure>
      <p>
        <b>Refăcut din temelii</b>
      </p>
      <p>Lucrările de reabilitare a malului stâng al Crişului Repede în zona centrală vizează printre altele înlăturarea şi refacerea carosabilului uzat, turnarea de şapă armată, fixarea bordurilor de granit, montarea corpurilor de iluminat restaurate şi consolidarea scării care coboară către mal.</p>
      <p>La cota râului se reconstruieşte taluzul şi se montează jardiniere şi corpuri de iluminat placate cu granit. La fel, pe porţiunea dinspre rampă şi Podul Centenarului se montează trepte din blocuri de granit, material cu care vor fi placate şi zidurile de sprijin.</p>
      <p>Pe porţiunea promenadei, înspre Podul Centenarului, proiectul vizează plantarea a 50 de platani, înierbarea unor spaţii şi acoperirea zidului de sprijin cu o perdea de iederă.</p>
      <p>Lucrările sunt efectuate de asocierea firmelor Gavella, Porfido ed Arte Consorzio Stabile, Proconsolution şi Iriconstruct pentru 13,3 milioane lei, din care 13 milioane lei fonduri europene nerambursabile. Termenul de execuţie este de 12 luni.</p>
    </article>
  </body>
</html>