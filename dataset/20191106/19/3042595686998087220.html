<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/lewandowski-opp-i-ryggen-pa-haaland-etter-2-0-seier/71791230"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T19:49:46+00:00"/>
    <meta property="og:title" content="Lewandowski opp i ryggen på Haaland etter 2-0-seier"/>
    <meta property="og:description" content="Hans-Didier Flick startet sin karriere som midlertidig trener i Bayern München med et middelmådig 2-0-oppgjør mot Olympiakos i mesterligaens gruppespill."/>
  </head>
  <body>
    <article>
      <h1>Lewandowski opp i ryggen på Haaland etter 2-0-seier</h1>
      <h2>Hans-Didier Flick startet sin karriere som midlertidig trener i Bayern München med et middelmådig 2-0-oppgjør mot Olympiakos i mesterligaens gruppespill.</h2>
      <address><time datetime="2019-11-06T19:49:46+00:00">06 Nov 2019, 19:49</time> by <a rel="author">NTB I</a></address>
      <p>Det var spilt nærmere 70 minutter da Robert Lewandowski sprakk nullen. Han scoret sitt mål nummer 21 på 17 kamper denne sesongen. I mesterligaen var det hans sjette, og dermed er han bare ett mål bak turneringens toppscorer Erling Braut Haaland.</p>
      <p>Innbytter Ivan Perisic hadde vel knapt vært på banen ett minutt da han la på til 2-0. Olympiakos var kjørt og orket ikke å jobbe bakover, og da kom Bayern München i stort overtall.</p>
      <p>Seieren til tross: Det er noe som ikke fungerer i Tysklands mektigste fotballklubb. Det er mye rusk i maskineriet selv om det er lite å utsette på målformen til Lewandowski.</p>
      <p>Manager Niko Kovac fikk sparken sist søndag, dagen etter 1-5-smellen for Eintracht Frankfurt. Derfor var det assistenten Hans-Dieter Flick som styrte troppene mot Olympiakos. Helgens nederlag i Frankfurt var Bayern Münchens styggeste tap i Bundesliga siden 2009, og klubben ligger bare på 4.-plass på tabellen.</p>
      <p>Bayern München var også bare minutter unna å ryke ut av den tyske cupen mot svake Bochum, et lag som er plassert tredje sist i 2. Bundesliga.</p>
      <p>I mesterligaen har det gått bedre for tysk fotballs lokomotiv. De har vunnet alle sine kamper så langt, sist ble det 3-2 i bortekampen mot Olympiakos med Lewandowski (2) og Corentin Tolisso som målscorere.</p>
      <p>Onsdagens seier gjør at de står med full pott etter fire spilte kamper.</p>
      <h3>Lite framgang</h3>
      <p>Likevel har ikke resultatene og banespillet stått i stil med klubbens ambisiøse målsettinger den siste tiden, og det ble Kovacs bane. Det hjalp ikke at han trente klubben fram til «The Double» og seier i supercupen sist sesong.</p>
      <p>Det er nok å ta tak i for den som blir Bayern Münchens nye trener.</p>
      <p>Selv om onsdagens kamp gikk hjemme i egen storstue var det lite mot og oppfinnsomhet å spore i de første 45 minuttene mot grekerne. Tempoet var svakt, og Bayern München nøyde seg som oftest med tafatt småspill og ufarlig trilling av ball.</p>
      <p>Bayern hadde kontrollen og kampens største sjanse da Benjamin Pavard skjøt i stolpen, men de sprudlet ikke. Hjemmelaget lignet på mange måter som det formsvake laget de har framstått som siden sesongstarten.</p>
      <h3>Bedring</h3>
      <p>Det bedret seg etter hvilen. Bayern München dro til med en gedigen dobbeltsjanse i starten av 2. omgang. Robert Lewandowskis heading gikk rett på keeper José Sá.</p>
      <p>Scoringen senere i kampen gjorde at polakken har scoret i åtte gruppespillskamper på rad i mesterligaen.</p>
      <p>Omar Elabdellaoui, som er lagkaptein i Olympiakos, spilte hele kampen på høyrebacken.</p>
    </article>
  </body>
</html>