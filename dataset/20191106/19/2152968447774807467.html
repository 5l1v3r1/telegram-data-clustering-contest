<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/crime/2019/11/06/zadyrjaha-veterinarni-lekarstva-na-malko-tyrnovo.428743"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T19:55:00+00:00"/>
    <meta property="og:title" content="Задържаха ветеринарни лекарства на Малко Търново"/>
    <meta property="og:description" content="Митничарите са предотвратили опит за контрабанда | Dnes.bg"/>
  </head>
  <body>
    <article>
      <h1>Задържаха ветеринарни лекарства на Малко Търново</h1>
      <h2>Митничарите са предотвратили опит за контрабанда</h2>
      <address><time datetime="2019-11-06T19:55:00+00:00">06 Nov 2019, 19:55</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Митническите служители на пункта в Малко Търново задържаха контрабандни ветеринарни лекарства, съобщиха от Агенция "Митници".</p>
      <p>Стоката е открита при проверка на влизащ в страната от Турция микробус, управляван от български гражданин.</p>
      <p>Шофьорът и всички петима пътници в микробуса са заявили, че не внасят нищо за деклариране, но при последвалата митническа проверка, митническите служители откриват между багажа на пътниците четири кашона, съдържащи общо 240 фабрични опаковки с три различни вида лекарствени препарати за ветеринарномедицинска употреба.</p>
      <p>Върху всички опаковки има обозначения, че са предназначени за лечение на птици. Установено е, че лекарствените препарати са собственост на шофьора на микробуса - български гражданин. Срещу него е съставен акт за нарушение на Закона за митниците.</p>
      <p>Това е трети случай на задържани контрабандни лекарствени средства през пункта в Малко Търново за последните няколко дни. Други 13 опаковки с инжекционни системи - писалки с хормон на растежа "Genotropin" са открити в багажа на влизащи в страната двама пътници, при съвместни проверки на митническите и гранични служители на пункта през октомври.</p>
      <p>В първия случай, 7 опаковки "Genotropin" са били укрити в найлонова торба, поставена вътре в кутия с прах за пране в багажа на турски гражданин, пътуващ с автобус. Други 6 опаковки "Genotropin" са открити на дъното на чанта с хранителни продукти на полски гражданин, пътуващ с лек автомобил. Контрабандните лекарствени средства са иззети.</p>
    </article>
  </body>
</html>