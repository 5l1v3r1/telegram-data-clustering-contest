<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/196385/diki-xrysis-aygis-simera-i-apologia-toy-nikoy-mixaloliakoy"/>
    <meta property="og:site_name" content="CNN.gr"/>
    <meta property="article:published_time" content="2019-11-06T05:41:19+00:00"/>
    <meta property="og:title" content="Δίκη Χρυσής Αυγής: Σήμερα η απολογία του Νίκου Μιχαλολιάκου"/>
    <meta property="og:description" content="Η απολογία του αρχηγού της Χρυσής Αυγής που αναμένεται να ξεκινήσει σήμερα ενώπιον του Τριμελούς Εφετείου Κακουργημάτων είναι η τελευταία πριν κλείσει η..."/>
  </head>
  <body>
    <article>
      <h1>Δίκη Χρυσής Αυγής: Σήμερα η απολογία του Νίκου Μιχαλολιάκου</h1>
      <h2>Η απολογία του αρχηγού της Χρυσής Αυγής που αναμένεται να ξεκινήσει σήμερα ενώπιον του Τριμελούς Εφετείου Κακουργημάτων είναι η τελευταία πριν κλείσει η αποδεικτική διαδικασία στη δίκη για τη δράση εγκληματικής οργάνωσης.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 07:41 , 06 November 2019 - 07:42</p>
      <p>Η <b>έσχατη απολογία</b> που θα ακουστεί στο δικαστήριο θα είναι αυτή του «Πρώτου τη τάξει», του αδιαφιλονίκητου ηγέτη της -κατά την κατηγορία- δομημένης εγκληματικής οργάνωσης Χρυσή Αυγή.</p>
      <p>Ο Νίκος Μιχαλολιάκος εγκαίρως, δια των συνηγόρων του, διεμήνυσε πως δεν επιθυμεί να σταθεί στο βήμα του δικαστηρίου με τη σειρά του καταλόγου και <b>ζήτησε να απολογηθεί τελευταίος</b> αφού έχουν προηγηθεί όλες οι απολογίες των συγκατηγορουμένων του, αίτημα που έγινε δεκτό από το δικαστήριο.</p>
      <p>Ο απόλυτος αρχηγός κατά τα πρότυπα του Χίτλερ, όπως αναφέρεται στη δικογραφία, σήμερα <b>θα δει από κοντά τους δικαστές που σε λίγο καιρό θα κρίνουν</b> τον ίδιο, τους συγκατηγορουμένους του, αλλά και το σχήμα που ο Ν. Μιχαλολιάκος δημιούργησε και διευθύνει χωρίς αμφισβήτηση της πρωτοκαθεδρίας του για περισσότερα από 30 χρόνια.</p>
      <h3>«Ο αρχηγός της υπό μανδύα πολιτικού κόμματος εγκληματικής οργάνωσης»</h3>
      <p>Ο γενικός γραμματέας του κόμματος καλείται να αντικρούσει <b>σωρεία σημείων και στοιχείων</b> της δικογραφίας που του αποδίδουν τον <b>ρόλο αρχηγού εγκληματικής οργάνωσης</b>, του <b>απόλυτου γνώστη</b> όλων των ενεργειών μελών της Χρυσής Αυγής και <b>κύριου υπεύθυνου</b> για αυτές.</p>
      <p>Στη δικογραφία τονίζεται πως η οργάνωση «υπό τον μανδύα πολιτικού κόμματος» επιδιώκει με τη χρήση βίας, με την καταπάτηση δικαιωμάτων των άλλων, να επιβάλει τις αρχές της οι οποίες «<b>είναι ποινικά αδιάφορες</b>».</p>
      <p>Τόσο ο εισαγγελέας και οι ανακρίτριες που χειρίστηκαν την υπόθεση, όσο και οι εφέτες που εξέδωσαν το παραπεμπτικό βούλευμα, ουσιαστικά έχουν ήδη απαντήσει στο επιχείρημα που ακούστηκε ήδη από κάποιους εκ των κατηγορουμένων δια της ερώτησης προς το δικαστήριο «διώκομαι για τις ιδέες μου;». Η απάντηση που δίνουν είναι σαφής στο ότι <b>η Χρυσή Αυγή διώκεται για βίαιες πράξεις και ενέργειες</b>, ο πυρήνας των οποίων είναι η επιβολή και επικράτηση των αρχών της.</p>
      <p>Ο έχων κατά το παραπεμπτικό βούλευμα «απόλυτη απεριόριστη και αδιαμφισβήτητη εξουσία» στην «στρατιωτικής δομής και ιεραρχίας» οργάνωση, θα εμφανιστεί για πρώτη φορά στο δικαστήριο που εδώ και σχεδόν πέντε χρόνια εξετάζει αν ισχύει το παραπεμπτικό βούλευμα που θεωρεί πως «το ναζιστικού τύπου μόρφωμα Χρυσή Αυγή» είναι μία <b>βίαιη</b>, <b>μισαλλόδοξη</b>, <b>ρατσιστική</b> <b>εγκληματική οργάνωση</b> που δρα υπό τον μανδύα πολιτικού κόμματος το οποίο κινείται εκτός του Συντάγματος.</p>
      <h3>«Η Χρυσή Αυγή είναι νόμιμο κόμμα, δεν με εκφράζει πλέον ο εθνικοσοσιαλισμός»</h3>
      <p>Σύμφωνα με πληροφορίες ο Αρχηγός της Χρυσής Αυγής στην απολογία του αναμένεται να προβάλει τη θέση που είτε με λιγότερη είτε με περισσότερη ένταση προέβαλαν και οι υπόλοιποι 17 συγκατηγορούμενοι του, πρώην βουλευτές, περί <b>πολιτικής δίωξης και</b> <b>σκευωρίας</b> με στόχο την ανακοπή της ανοδικής πορείας του κόμματος. Μέχρι στιγμής ο <a href="https://www.cnn.gr/eidhseis/tag/49991/giannhs-lagos"><b>Γιάννης Λαγός</b></a> ήταν ο μόνος που ανέβασε τους τόνους γύρω από αυτή τη θέση, επιτιθέμενος κατά την απολογία του στο δικαστήριο.</p>
      <p>
        <a href="https://www.cnn.gr/news/ellada/story/195643/diki-xrysis-aygis-apologia-lagoy-den-exo-kamia-empistosyni-stin-elliniki-dikaiosyni">Δίκη Χρυσής Αυγής - Απολογία Λαγού: Δεν έχω καμία εμπιστοσύνη στην Ελληνική Δικαιοσύνη</a>
      </p>
      <p>Όπως εκτιμάται, ο Ν. Μιχαλολιάκος θα κινηθεί στην ίδια κατεύθυνση που είχε κινηθεί και ενώπιον του ανακριτή Σπύρου Γεωργουλέα τον Οκτώβριο του 2013, σχεδόν 15<b> ημέρες μετά την <a href="https://www.cnn.gr/eidhseis/tag/23001/dolofonia-payloy-fyssa">δολοφονία του Παύλου Φύσσα</a></b>, οπότε και είχε συλληφθεί και προφυλακιστεί για διεύθυνση εγκληματικής οργάνωσης.</p>
      <p>Ενώπιον του ανακριτή ο Ν. Μιχαλολιάκος <b>είχε αρνηθεί την κατηγορία</b> αναφέροντας πως η Χρυσή Αυγή έχει δημοκρατική δομή και οργάνωση, είχε καταδικάσει τις στρατιωτικού τύπου εμφανίσεις μελών της αλλά και κάθε βίαιη συμπεριφορά και είχε χαρακτηρίσει συκοφαντίες τα περί ταγμάτων εφόδου.</p>
      <p>Όπως και ο μακροχρόνιος φίλος, συνοδοιπόρος και κουμπάρος του, Χρήστος Παππάς, <b>είχε αποκηρύξει τα εθνικοσοσιαλιστικά δείγματα</b> της Χρυσής Αυγής της δεκαετίας του 1980, λέγοντας πως δεν τον εκφράζουν πλέον.</p>
      <h3>«Εμείς δεν πιστεύουμε στον ψηφοφόρο παρά μόνο στον στρατιώτη μαχητή»</h3>
      <p>Οι ανακρίτριες της υπόθεσης ωστόσο εντόπισαν σωρεία στοιχείων από οπτικοακουστικό υλικό που <b>κλονίζουν ισχυρά τη θεωρία της</b> «<b>νεανικής αναζήτησης</b>» πλάι σε φωτογραφίες του Αδόλφου Χίτλερ με προτεταμένη την δεξιά.</p>
      <p>Στο περισσότερων των χιλίων σελίδων βούλευμα, παρατίθενται <b>εκφράσεις του Νίκου Μιχαλολιάκου</b> που δεν φαίνεται να συμφωνούν ούτε με την προβαλλόμενη εκ μέρους του και εκ μέρους των συγκατηγορουμένων του, «<b>πίστη στη νομιμότητα</b>» αλλά και ούτε σε όσα ισχυρίζονται περί «<b>περαστικών μελών</b>» , «<b>δεν ήταν μέλος ο Ρουπακιάς</b>», «<b>μεμονωμένη ενέργεια η δολοφονία</b>» κλπ.</p>
      <p>Ενδεικτικά στη δικογραφία, πλην των γνωστών εκφράσεων, όπως «οι λόγχες στα πεζοδρόμια» και «ας μας πουν φασίστες», ο Ν. Μιχαλολιάκος:</p>
      <ul>
        <li>Εμφανίζεται σε μία από τις κορυφαίες συγκεντρώσεις του κόμματος, στη Συνδιάσκεψη της Χρυσής Αυγής στις 21 Οκτωβρίου 2012 να λέει στην ομιλία του: «<b>δεν θα επιτρέψουμε να υπάρξουν καταστάσεις εκτός Κεντρικής Γραμμής</b>». Να σημειωθεί ότι στη συνδιάσκεψη αυτή, ορίστηκαν οι «περιφερειάρχες» του κόμματος, με τον πρώην βουλευτή Γιάννη Λαγό να αναλαμβάνει την περιοχή των περιχώρων Πειραιά, Νίκαια , Πέραμα κλπ και των Νοτίων προαστίων.</li>
        <li>Σε άλλη ομιλία του (2 Ιουλίου 2011) πριν η Χρυσή Αυγή εισέλθει στη Βουλή και ενώ διαφαινόταν δημοσκοπικά ανοδική πορεία, ο Ν. Μιχαλολιάκος είχε πει: «ακόμη κι αν εκλέξουμε βουλευτές στα παλιά μας τα παπούτσια. <b>Η Χρυσή Αυγή είναι ακλόνητη εθνικιστική φάλαγγα</b> που θα τσακίσει στο διάβα της όλους τους προδότες. Ο τελικός σκοπός δεν είναι να μπούμε στην Βουλή. Εμείς θέλουμε να ζήσουμε την Βουλή του ΄65 με καρεκλιές».</li>
        <li>Στις 17 Σεπτεμβρίου 2011: «Εμείς <b>δεν πιστεύουμε στον ψηφοφόρο</b> παρά μόνο στον στρατιώτη ή μαχητή»</li>
        <li>Στις 3 Σεπτεμβρίου 2011: «Το 2009, στις ευρωεκλογές βρέθηκαν 25 χιλιάδες ψηφοφόροι, δύο τουλάχιστον <b>αυξημένης σύνθεσης μεραρχίες</b> όπως λέμε εμείς»</li>
      </ul>
      <p>Ο Ν. Μιχαλολιάκος υποστηρίζει πως όσα του καταλογίζει η Δικαιοσύνη ως φράσεις δηλωτικές της στρατιωτικής πειθαρχίας και παρότρυνσης σε βία, <b>αλλιώς τα εννοούσε</b>, σεβόμενος πάντα το Σύνταγμα, και <b>αλλιώς ερμηνεύθηκαν</b>.</p>
      <h3>Πότε ενημερώθηκε για τη δολοφονία του Παύλου Φύσσα ο αρχηγός;</h3>
      <p>Ένα από τα <b>κρίσιμα ζητήματα</b> που θα κληθεί να απαντήσει σήμερα ο αρχηγός της Χρυσής Αυγής είναι<b> ο χρόνος που ενημερώθηκε για τη δολοφονία</b> του Παύλου Φύσσα.</p>
      <p>Η <b>αλληλουχία των τηλεφωνημάτων</b> εκείνης της νύχτας που έπεσε νεκρός ο μουσικός, εμφανίζει ολόκληρη τη βαθμίδα της ιεραρχίας της οργάνωσης. Η αλληλουχία των τηλεφωνημάτων οδηγεί σε εκείνο μεταξύ του Γ. Λαγού και του Ν. Μιχαλολιάκου.</p>
      <p>Ο τελευταίος είχε πει ότι ενημερώθηκε για τη δολοφονία του Παύλου Φύσσα την επόμενη μέρα, ισχυριζόμενος πως η τηλεφωνική επικοινωνία που είχε λίγη ώρα μετά τον θανάσιμο τραυματισμό του μουσικού, με το Γ. Λαγό <b>αφορούσε διαδικαστικό θέμα</b> για τις μετακινήσεις της ημέρας και όχι το έγκλημα στο Κερατσίνι. Το ίδιο επανέλαβε απολογούμενος και ο ανεξάρτητος ευρωβουλευτής Γιάννης Λαγός.</p>
      <p>Το ίδιο ισχυρίστηκε απολογούμενη και η σύζυγος του αρχηγού, Ελένη Ζαρούλια, η οποία είπε πως <b>άκουσαν τα νέα με τον σύζυγό της</b> «από τις τηλεοράσεις» το πρωί.</p>
      <p>Ο πρώην βουλευτής <a href="https://www.cnn.gr/eidhseis/tag/58860/nikos-mixos"><b>Νίκος Μίχος</b></a> στη δική του απολογία είπε πως τη νύχτα της δολοφονίας «<b>γινόταν χαμός</b>» και πως κυριολεκτικά είχαν ανάψει τα τηλέφωνα «όλοι καλούσαν όλους», συμπεριλαμβάνοντας στους «όλους» και τον αρχηγό της οργάνωσης, καθώς <b>προσπαθούσαν να καταλάβουν τι είχε συμβεί στο Κερατσίνι</b> λίγο πριν τη σύλληψη του μέλους της Τοπικής της Νίκαιας, <a href="https://www.cnn.gr/eidhseis/tag/723/g-roypakias"><b>Γιώργου Ρουπακιά</b></a>, με το μαχαίρι που σκότωσε τον μουσικό πεταμένο λίγα μέτρα μακριά.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/196403/isxyri-astynomiki-paroysia-sto-efeteio-gia-tin-apologia-mixaloliakoy-kleisti-i-alexandras">Ισχυρή αστυνομική παρουσία στο Εφετείο για την απολογία Μιχαλολιάκου – Κλειστή η Αλεξάνδρας</a>
        </li>
        <li>
          <a href="https://www.cnn.gr/news/ellada/story/195643/diki-xrysis-aygis-apologia-lagoy-den-exo-kamia-empistosyni-stin-elliniki-dikaiosyni">Δίκη Χρυσής Αυγής - Απολογία Λαγού: Δεν έχω καμία εμπιστοσύνη στην Ελληνική Δικαιοσύνη</a>
        </li>
        <li>
          <a href="https://www.cnn.gr/news/ellada/story/195605/diki-xrysis-aygis-se-apologia-kaleitai-o-giannis-lagos">Δίκη Χρυσής Αυγής: Σε απολογία καλείται ο Γιάννης Λαγός</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/267/diki-xrysis-aygis">ΔΙΚΗ ΧΡΥΣΗΣ ΑΥΓΗΣ</a>
        </li>
        <li>
          <a href="https://www.cnn.gr/eidhseis/tag/18324/nikos-mixaloliakos">ΝΙΚΟΣ ΜΙΧΑΛΟΛΙΑΚΟΣ</a>
        </li>
        <li>
          <a href="https://www.cnn.gr/eidhseis/tag/269/paylos-fyssas">ΠΑΥΛΟΣ ΦΥΣΣΑΣ</a>
        </li>
        <li>
          <a href="https://www.cnn.gr/eidhseis/tag/32680/dolofonia-fyssa">ΔΟΛΟΦΟΝΙΑ ΦΥΣΣΑ</a>
        </li>
        <li>
          <a href="https://www.cnn.gr/eidhseis/tag/23001/dolofonia-payloy-fyssa">ΔΟΛΟΦΟΝΙΑ ΠΑΥΛΟΥ ΦΥΣΣΑ</a>
        </li>
        <li>
          <a href="https://www.cnn.gr/eidhseis/tag/21526/egklhmatikh-organwsh">ΕΓΚΛΗΜΑΤΙΚΗ ΟΡΓΑΝΩΣΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/06/196405/snapshot/2732025-1.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196378/snapshot/AP_17012507120009.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/06/196385/snapshot/13189288.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/06/196384/snapshot/2513428.jpg"/>
      </figure>
    </article>
  </body>
</html>