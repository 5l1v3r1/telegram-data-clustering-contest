<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/opr-dr-hande-akbas/erken-yapilan-test-yaniltici-olabilir-2217240"/>
    <meta property="og:site_name" content="Posta"/>
    <meta property="article:published_time" content="2019-11-06T05:00:13+00:00"/>
    <meta property="og:title" content="Erken yapılan test yanıltıcı olabilir"/>
    <meta property="og:description" content="Tüp bebek tedavisi uygulanan kadın gebelik testi için sabırlı olmalı."/>
  </head>
  <body>
    <article>
      <h1>Erken yapılan test yanıltıcı olabilir</h1>
      <address><time datetime="2019-11-06T05:00:13+00:00">06 Nov 2019, 05:00</time> by <a rel="author">Opr. Dr. Hande Akbaş</a></address>
      <p>Tüp bebek tedavisi uygulanan kadın gebelik testi için sabırlı olmalı. Çünkü erken yapılan testler yanıltabiliyor. En iyisi doktorunuzun size önerdiği zaman testi yaptırın ve gereken sıklıkta tekrarlatın.</p>
      <p>
        <b>Neden döllenmedi?</b>
      </p>
      <p>
        <b>Tüp bebek yaptırmaya karar verdik. 17 yumurta toplandı ama hiçbiri döllenmedi, nedeni nedir?</b>
      </p>
      <p>
        <b>CEVAP</b>
      </p>
      <p>Sevgili okuyucum, ilk tüp bebek denemenizse uygulanan tedavinden laboratuvar şartlarına, yumurtalarınızdan eşinizin spermine kadar birçok nedenden dolayı döllenme olmayabilir. Bazen ilaçlar ve tedavi yöntemi yumurtaları olumsuz etkiler. Ayrıca döllenmede yumurta olduğu kadar sperm de önemli rol oynar. Önerim birkaç ay sonra deneyimli bir hekimle tüp bebek deneyin. Sebep tedavi veya laboratuvar olumsuzluklarıysa aynı sonuçla karşılaşmazsınız. Yine döllenmezse bu kez sebep sizin ya da eşinizin üreme hücreleri kaynaklı olabilir. Buna ülkemizde yapılacak tedavi yoktur.</p>
      <p>
        <b>Ara kanama başladı</b>
      </p>
      <p>
        <b>29 yaşındayım. 3 aydır aylık korunma iğnelerinden yaptırıyordum. 3’üncü iğneyi yaptırmadan 2 gün önce ilk defa ara kanama başladı. Ne yapmamı önerirsiniz?</b>
      </p>
      <p>
        <b>CEVAP</b>
      </p>
      <p>Sevgili okuyucum, aylık korunma amaçlı kullanılan iğnelere bağlı olarak adet düzensizliği karşımıza çıkabilir. Eğer devam ederse kadın hastalıkları ve doğum uzmanına başvurarak size daha uygun başka bir korunma yöntemine başvurabilirsiniz.</p>
      <p>
        <b>Sonuç normal mi?</b>
      </p>
      <p>
        <b>Tüp bebek yaptırdım, transferin 4’üncü günü gebelik testi yaptırdım. HCG 46.95 çıktı. Ertesi gün yine yaptırdım, bu kez 42.5 çıktı. Bu normal mi?</b>
      </p>
      <p>
        <b>CEVAP</b>
      </p>
      <p>Sevgili okuyucum, gebelik testi için aceleci davranmışsınız. Transferden 10-12 gün sonra testi öneririz. Keza çatlatma iğnesine bağlı olarak erken yapılan testlerde yalancı pozitif sonuçlar çıkıp sizi boşuna ümitlendirecektir. Bekleyin, doktor söyleyince testi tekrarlatın.</p>
      <p>
        <b>Sürekli uykum var</b>
      </p>
      <p>
        <b>Bende polikistik over sendromu var. 3 yıldır evliyim. Anne olmak istiyorum. Yeni adetim bitti. Karnımda ve vücudumda şişlik var. Midem zaman zaman bulanıyor. Sürekli uyumak istiyorum. Acaba bunlar hamilelik belirtileri mi?</b>
      </p>
      <p>
        <b>CEVAP</b>
      </p>
      <p>Sevgili okuyucum, bulantı, halsizlik, şişkinlik hamilelikte görülse de başka birçok hastalıkta da görülebiir. Bizim için gebeliğin en kesin tanısı adet gecikmesi olan kadında kanda yapılan gebelik testiyle konulur. Bunu veya ultrasonda gebelik kesesini görmeden gebelikten emin olamayız. Polikistik over sendromunda yumurtalıklarda tembellik söz konusu olabilir. Eğer adetlerinizde düzensizlik varsa gecikmeden bir kadın doğum hekimine muayene olun.</p>
    </article>
  </body>
</html>