<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740237"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T05:24:00+00:00"/>
    <meta property="og:title" content="'ยุทธพงศ์'บุกขู่'บิ๊กตู่' ระงับต่อสัมปทานบีทีเอสสายสีเขียว"/>
    <meta property="og:description" content="“ยุทธพงศ์” บุกทำเนียบ จี้ “บิ๊กตู่” ระงับต่อสัมปทานบีทีเอสสายสีเขียว ขู่ไม่ทำตามจะเปิดอภิปรายไม่ไว้วางใจ-ยื่นป.ป.ช. "/>
  </head>
  <body>
    <article>
      <h1>'ยุทธพงศ์'บุกขู่'บิ๊กตู่' ระงับต่อสัมปทานบีทีเอสสายสีเขียว</h1>
      <address>
        <time datetime="2019-11-06T05:24:00+00:00">06 Nov 2019, 05:24</time>
      </address>
      <p>
        <b>“ยุทธพงศ์” บุกทำเนียบ จี้ “บิ๊กตู่” ระงับต่อสัมปทานบีทีเอสสายสีเขียว ขู่ไม่ทำตามจะเปิดอภิปรายไม่ไว้วางใจ-ยื่นป.ป.ช. </b>
      </p>
      <p>เมื่อเวลา 11.30 น. วันที่ 6 พ.ย. ที่ศูนย์รับเรื่องราวร้องทุกข์ของรัฐบาล สำนักงานปลัดสำนักนายกรัฐมนตรี (ฝั่งก.พ.) นายยุทธพงศ์ จรัสเสถียร ส.ส.มหาสารคาม พรรคเพื่อไทย (พท.) ยื่นหนังสือถึง พล.อ.ประยุทธ์ จันทร์โอชา นายกรัฐมนตรีและรมว.กลาโหม เพื่อคัดค้านไม่ให้นำเรื่องการขยายสัมปทานการดำเนินโครงการรถไฟฟ้าสายสีเขียวของบีที่เอสเข้าสู่ที่ประชุมคณะรัฐมนตรี (ครม.) โดยมีเหตุผล 3 ประการ คือ 1 คำสั่งหัวหน้าคณะรักษาความสงบแห่งชาติ (คสช.) ที่ 3/2562 เรื่อง การดำเนินโครงการรถไฟฟ้าสายสีเขียว ซึ่งเป็นบริการสาธารณะเพื่อหลีกเลี่ยงไม่ให้มีการบังคับใช้ตามกฏหมาย ในลักษณะเลือกปฏิบัติ เอื้อประโยชน์เอกชน เพราะคำสั่งดังกล่าวมีพิรุธ เหตุใดจึงออกคำสั่งหลังจากที่ พ.ร.บ.การร่วมลงทุนระหว่างรัฐและเอกชน 2562 มีผลใช้บังคับเพียง 30 วัน และเป็นเวลาหลังจากการเลือกตั้งใหญ่ 2. ผลจากการออกคำสั่งทำให้การที่ กทม.และกระทรวงมหาดไทยจะดำเนินการจัดจ้างการดำเนินโครงการถไฟฟ้าสายสีเขียวทั้งโครงการส่วนต่อขยายที่ 2 และโครงการรถไฟฟ้าสีเขียวส่วนต่อขยายช่วงหมอชิต -อ่อนนุช และสนามกีฬาแห่งชาติ- สะพานตากสิน ที่จะหมดสัญญาลงในปี 2572 ได้รับการยกเว้นไม่ต้องปฏิบัติตาม พ.ร.บ.การร่วมลงทุนฯ และ 3.การดำเนินโครงการรถไฟฟ้าสายสีเขียว ตามข้อ 2 ที่ออกตามคำสั่งหัวหน้าคสช.ที่ 3/2562 ยังไม่ได้คำนึงถึงประโยชน์ของรัฐ และประโยชน์สูงสุดต่อประชาชนหรือผู้ใช้บริการ ความสะดวกและความปลอดภัยในการใช้บริการ การประหยัดค่าโดยสาร และการแบ่งปันผลประโยชน์ต่อภาครัฐอย่างเหมาะสมและเป็นธรรม<br/><br/>"ผมมายื่นหนังสือวันนี้ เพื่อบอกกล่าวความเสียหาย และให้นายกฯ ยับยั้งไม่ให้ดำเนินการเรื่องดังกล่าวนี้ต่อ หากมีการดำเนินการเรื่องนี้ต่อ ผมจะยื่นอภิปรายไม่ไว้วางใจนายกฯ และรมว.มหาดไทย ในสภาฯ ต่อไป รวมถึงจะยื่นเรื่องต่อคณะกรรมการป้องกันและปราบปรามการทุจริตแห่งชาติ (ป.ป.ช.) เนื่องจากเป็นเรื่องของกฎหมาย และเอื้อประโยชน์ให้กับบีทีเอส อย่างไรก็ตามในเรื่องนี้นายกฯ จะอ้างว่าเป็นเรื่องเก่าไม่ได้เพราะเกิดในรัฐบาล พล.อ.ประยุทธ์ 2 และรมว.มหาดไทยเองก็ได้พยายามผลักดันเรื่องดังกล่าวนี่เข้าครม. ให้ได้ ทั้งที่ไม่ใช่เรื่องเร่งด่วน โดยสัญญาสัมปทานบีทีเอส ยังเหลืออีกตั้ง 10 ปี เหตุใดจึงต้องเร่งรีบ จึงตั้งข้อสังเกตว่าที่ผ่านมาที่มีการออกมาตรา 44 ในเรื่องดังกล่าวนี้เป็นการล็อคสเปก เนื่องจากบริษัทไม่สามารถเข้ามาแข่งขันได้ นอกจากนี้ตนจะเดินทางไปยื่นหนังสือทุกกระทรวงต่อไปเพื่อคัดค้านการต่อสัมปทานครั้งนี้” นายยุทธพงศ์ กล่าว.</p>
    </article>
  </body>
</html>