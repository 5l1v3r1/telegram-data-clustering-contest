<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-bihar-shooting-in-begusarai-3-dead-including-woman-tension-in-village-2834540.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T05:12:26+00:00"/>
    <meta property="og:title" content="Bihar: बेगूसराय में गोलीबारी, महिला समेत 3 की मौत, गांव में तनाव"/>
    <meta property="og:description" content="बछवाड़ा थाना क्षेत्र की चमथा पंचायत दो में मंगलवार की शाम भूमि विवाद में दो पक्षों में हुई जमकर गोलीबारी की घटना में महिला सहित तीन लोगों की मौत हो गई। इसमें चमथा नंबर निवासी इंद्रदेव राय के पुत्र 40..."/>
  </head>
  <body>
    <article>
      <h1>Bihar: बेगूसराय में गोलीबारी, महिला समेत 3 की मौत, गांव में तनाव</h1>
      <address><time datetime="2019-11-06T05:12:26+00:00">06 Nov 2019, 05:12</time> by <a rel="author">बछवाड़ा (बेगूसराय) | निसं</a></address>
      <p>बछवाड़ा थाना क्षेत्र की चमथा पंचायत दो में मंगलवार की शाम भूमि विवाद में दो पक्षों में हुई जमकर गोलीबारी की घटना में महिला सहित तीन लोगों की मौत हो गई। इसमें चमथा नंबर निवासी इंद्रदेव राय के पुत्र 40 वर्षीय नागेन्द्र राय, जगदेव राय के पुत्र 32 वर्षीय अमरजीत कुमार राय व चमथा दो निवासी जगदीश राय की पत्नी शीला देवी की मौत हो गई। वहीं, इस घटना में पूर्व मुखिया धर्मेंद्र राय सहित कई लोगों के घायल होने की सूचना है। </p>
      <p>घायलों का निजी नर्सिंग होम में इलाज चल रहा है। घटना की सूचना मिलते ही तेघड़ा एसडीओ व डीएसपी सैकड़ों की संख्या में पुलिस बल के साथ मौके पर पहुंचे और वहीं पर कैंप कर रहे हैं। गांव में स्थिति तनावपूर्ण बनी हुई है। लोग सहमे हुए हैं। प्रत्यक्षदर्शियों के मुताबिक चमथा नंबर गांव में डेढ़ बीघा जमीन को लेकर पूर्व मुखिया व देवेंद्र राय तथा शेखो राय के बीच पुराना विवाद चल रहा था।</p>
      <p><b>एक घंटे से अधिक समय तक होती रही फायरिंग</b><br/>चमथा में जमीन पर कब्जे को लेकर एक घंटे से अधिक दो पक्षों के बीच गोलीबारी होती रही। इस दौरान दोनों तरफ से दर्जनों राउंड गोलियां चलाईं गईं। गांववालों में अफरातफरी की स्थिति बनी रही है। स्थिति इतनी भयावह थी कि कोई किसी को कुछ भी बताने को तैयार नहीं था। गांव में मातमी सन्नाटा पसर गया। मृतक के परिजनों के चित्कार से माहौल गमगीन हो गया। </p>
      <p><b>गांव में तनाव से पुलिस भी सकते में</b><br/>गांव में भूमि विवाद में हुई गोलीबारी से पुलिस भी सकते में रही है। सूचना मिलने के बाद भी अधिकारी व पुलिसबल गांव में प्रवेश करने से बचते रहे। तेघड़ा के एसडीपीओ आशीष आनंद ने बताया कि चमथा में हुई गोलीबारी की घटना में नागेंद्र राय, अमरजीत कुमार राय व दूसरे पक्ष के जगदीश राय की पत्नी शीला देवी की मौत हो गई। पुलिस मौके पर पहुंच चुकी है। स्थिति को नियंत्रण किया जा रहा है।</p>
    </article>
  </body>
</html>