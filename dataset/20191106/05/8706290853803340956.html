<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/682482/syriza-na-aposyrthei-i-diataxi-gia-ta-trapezika-stelechi-ti-apant"/>
    <meta property="og:site_name" content="enikos.gr"/>
    <meta property="article:published_time" content="2019-11-06T05:16:00+00:00"/>
    <meta property="og:title" content="ΣΥΡΙΖΑ: Να αποσυρθεί η διάταξη για τα τραπεζικά στελέχη - Τι απαντά στον Τσιάρα"/>
    <meta property="og:description" content="Την αντίδραση του ΣΥΡΙΖΑ προκάλεσαν οι δηλώσεις του υπουργού Δικαιοσύνης, Κώστα Τσιάρα..."/>
  </head>
  <body>
    <article>
      <h1>ΣΥΡΙΖΑ: Να αποσυρθεί η διάταξη για τα τραπεζικά στελέχη - Τι απαντά στον Τσιάρα</h1>
      <address>
        <time datetime="2019-11-06T05:16:00+00:00">06 Nov 2019, 05:16</time>
      </address>
      <p>Την αντίδραση του ΣΥΡΙΖΑ προκάλεσαν οι δηλώσεις του υπουργού Δικαιοσύνης, <a href="http://www.enikos.gr/politics/682449/tsiaras-i-rythmisi-dinei-ti-dynatotita-na-diacheiristoun-oi-trape%CE%9A%CF%8E%CF%83%CF%84%CE%B1%20%CE%A4%CF%83%CE%B9%CE%AC%CF%81%CE%B1,">Κώστα Τσιάρα, </a>σχετικά με τη διάταξη του νομοσχεδίου για την τροποποίηση των ποινικών κωδίκων, η οποία προβλέπει ότι τα τραπεζικά στελέχη που χορηγούν δάνεια μπορούν να διωχθούν για απιστία μόνο με κατάθεση μηνυτήριας αναφοράς εναντίον τους από τις τράπεζες.</p>
      <p>Ο κ. Τσιάρας σημείωσε, μεταξύ άλλων, ότι με τη διάταξη αυτή δεν θα χάσουν τα σπίτιά τους πολίτες με "κόκκινα" δάνεια. Απαντώντας, πηγές του ΣΥΡΙΖΑ σημείωναν ότι η προηγούμενη κυβέρνηση είχε ψηφίσει πλαίσιο για την προστασία των δανειοληπτών με «κόκκινα» δάνεια.</p>
      <p>«Η κυβέρνηση της ΝΔ ισχυρίζεται ότι δήθεν προστατεύονται οι δανειολήπτες με "κόκκινα δάνεια", με τη διάταξη με την οποία απαλλάσσονται τα τραπεζικά στελέχη. Όμως πλαίσιο προστασίας για τους δανειολήπτες υπάρχει και εμπεριέχεται στο άρθρο 65 του Ν.4472/2017, που ψηφίστηκε από την κυβέρνηση του ΣΥΡΙΖΑ. Συνεπώς όλα τα άλλα είναι εκ του πονηρού και θα αποκαλυφθούν, ένα προς ένα στη συζήτηση των άρθρων», σημείωναν οι πηγές του ΣΥΡΙΖΑ.</p>
      <p>Με ανακοίνωσή του, ο ΣΥΡΙΖΑ ζήτησε την άμεση απόσυρση της διάταξης που, όπως λέει, δίνει «ασυλία» στους τραπεζίτες και κάλεσε τον πρωθυπουργό, Κυριάκο Μητσοτάκη, «να μη διανοηθεί να νομοθετήσει αυτό το έκτρωμα για να αθωώσει νομοθετικά δεκάδες κατηγορούμενους τραπεζίτες και να ξεπλύνει το σκάνδαλο με τα άνω των 400 εκατ. ευρώ δάνεια της ΝΔ και του ΚΙΝΑΛ».</p>
      <p>Στην ανακοίνωση σημειώνεται ότι «εδώ και τρεις μέρες ο κ. Μητσοτάκης κωφεύει εσκεμμένα στο αίτημα του ΣΥΡΙΖΑ να αποσύρει άμεσα την εκτρωματική διάταξη-δώρο στους τραπεζίτες», διάταξη με την οποία «οι τραπεζίτες θα μπορούν να διωχθούν ποινικά μόνο εάν κάνουν μήνυση στον εαυτό τους».</p>
      <p>«Ο κ. Μητσοτάκης και ο Υπουργός Δικαιοσύνης, χωρίς ντροπή, χρησιμοποιούν ως πρόσχημα την αγωνία χιλιάδων δανειοληπτών, προκειμένου να ακυρώσουν όλες τις εκκρεμείς ποινικές διώξεις σε βάρος τραπεζιτών για υποθέσεις με θαλασσοδάνεια, όπως αυτά που είχαν χορηγηθεί στη ΝΔ, στο ΚΙΝΑΛ αλλά και σε Μέσα Μαζικής Ενημέρωσης», συνεχίζει ο ΣΥΡΙΖΑ.</p>
      <p>Προσθέτει ότι «σήμερα, μέχρι και δικοί του βουλευτές, όπως ο κ. Μπούγας, εκφράζουν τον προβληματισμό τους τόσο για το ενδεχόμενο ατιμωρησίας των τραπεζιτών όσο και για τη συνταγματικότητα της διάταξης».</p>
      <p>Ο ΣΥΡΙΖΑ ζητά «ξεκάθαρη απάντηση» στο ερώτημα που θέτει: «Τη διάταξη αυτή την εισηγήθηκε η Νομοπαρασκευαστική ή την "φύτεψε" ο κ. Μητσοτάκης μετά τη συνάντησή του με τους τραπεζίτες;».</p>
      <related>
        <h4>σχετικά άρθρα</h4>
        <a href="http://www.enikos.gr/politics/682408/gia-poto-stou-psyrri-me-vouleftes-tou-syriza-o-alexis-tsipras-pho%0A%20%20%20%20%0A"/>
        <a href="http://www.enikos.gr/politics/682399/skourletis-ston-realfm-978-den-tha-kanoume-doro-sto-kinal-kai-sti%0A%20%20%20%20%0A"/>
        <a href="http://www.enikos.gr/politics/682389/tsiaras-afstiriopoiisi-ton-poinon-kai-enarmonisi-tou-neou-poiniko%0A%20%20%20%20%0A"/>
        <a href="http://www.enikos.gr/politics/682194/varemenos-ston-realfm-978-chreiazetai-mia-apantisi-gia-tin-epimon%0A%20%20%20%20%0A"/>
        <a href="http://www.enikos.gr/politics/681962/voutsis-gia-proanakritiki-den-aposyroume-tous-vouleftes-mas%0A%20%20%20%20%0A"/>
        <a href="http://www.enikos.gr/politics/681947/nea-dimoskopisi-deite-ti-diafora-nd-syriza%0A%20%20%20%20%0A"/>
        <a href="http://www.enikos.gr/politics/681910/i-proanakritiki-gia-ton-papangelopoulo-fortizei-to-politiko-klima%0A%20%20%20%20%0A"/>
        <a href="http://www.enikos.gr/politics/681834/syriza-gia-to-thema-ton-trapezikon-chreoseon-akrivi-sta-pitoura-k%0A%20%20%20%20%0A"/>
        <a href="http://www.enikos.gr/politics/681881/i-apantisi-petsa-ston-syriza-anti-na-apologeitai-paristanei-ton-k%0A%20%20%20%20%0A"/>
      </related>
    </article>
  </body>
</html>