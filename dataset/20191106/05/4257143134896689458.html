<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/06/gyevai-zoltan-a-magyarokat-is-erinto-portfoliocserebe-menekulhet-ursula-von-der-leyen"/>
    <meta property="og:site_name" content="infostart"/>
    <meta property="article:published_time" content="2019-11-06T05:00:00+00:00"/>
    <meta property="og:title" content="Gyévai Zoltán: a magyarokat is érintő portfóliócserébe menekülhet Ursula von der Leyen"/>
    <meta property="og:description" content="A néppárti Siegfried Muresant jelöli a román kormány biztosnak. Ha Ursula von der Leyen megválasztott bizottsági elnök elfogadja, akkor már csak a brit biztos kérdésében kell dönteni. A Bruxinfo főszerkesztője azt mondta: ezzel a jelölttel megnőtt az esélye a magyar és a román portfóliócserének."/>
  </head>
  <body>
    <article>
      <h1>Gyévai Zoltán: a magyarokat is érintő portfóliócserébe menekülhet Ursula von der Leyen</h1>
      <address><time datetime="2019-11-06T05:00:00+00:00">06 Nov 2019, 05:00</time> by <a rel="author">Infostart / InfoRádió - Németh Zoltán</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/05/megvan-az-utolso-unios-biztosjelolt"/>
        <a href="https://infostart.hu/kulfold/2019/10/29/ursula-von-der-leyen-rabolintott-varhelyi-oliver-hivatalos-jelolt-lett"/>
        <a href="https://infostart.hu/kulfold/2019/10/31/ursula-von-der-leyen-meg-elgondolkodhat-a-portfoliocseren"/>
      </related>
      <h3>A néppárti Siegfried Muresant jelöli a román kormány biztosnak. Ha Ursula von der Leyen megválasztott bizottsági elnök elfogadja, akkor már csak a brit biztos kérdésében kell dönteni. A Bruxinfo főszerkesztője azt mondta: ezzel a jelölttel megnőtt az esélye a magyar és a román portfóliócserének.</h3>
      <p>A román parlament hétfőn bizalmat szavazott a jobbközép Nemzeti Liberális Párt Ludovic Orban pártelnök vezette kormányának, így elhárult az akadálya annak, hogy Bukarest új biztosjelöltet javasoljon. A parlament által egy hónapja megbuktatott korábbi szociáldemokrata Dancila-kormány biztosjelöltjeinek legitimitását ugyanis a jobboldali Klaus Iohannis államfő eddig megkérdőjelezte.</p>
      <p>A most jelölt 38 éves Siegfried Muresan jelenleg európai parlamenti képviselő, és az Európai Néppárt szóvívője. Kiváló német kapcsolatokkal rendelkezik, Berlinben tanult, a Bundestagban volt gyakornok, és erősen kötődik a CDU-hoz – tudta meg az InfoRádió a Bruxinfo főszerkesztőjétől.</p>
      <p>A portfóliók végleges leosztásának időpontját csak Ursula von der Leyen tudja, de most, hogy megvan az összes biztosjelölt, felgyorsulnak az események - jósolta Gyévai Zoltán.</p>
      <blockquote>"A megválasztott bizottsági elnök rá fog lépni a gázpedálra, akkor is, ha a szerződés értelmében még várnia kell egy brit biztosjelöltre is"</blockquote>
      <p>- mondta a főszerkesztő. Előbb a román Siegfried Muresant is meg kell hallgatnia, és ha átmegy minden szűrőn, akkor döntenie kell, hogy kinek milyen tárcát kínál fel.</p>
      <p>Most elindul a folyamat, először az EP jogi bizottságnak "le kell kádereznie" a jelölteket összeférhetetlenségi-jogi szempontból. November 11. és 13. között szerették volna eredetileg meghallgatni az Európai Parlament szakbizottságai a három új jelöltet, ehhez viszont a héten el kell döntenie von der Leyennek, hogy kinek milyen pozíciót szán.</p>
      <p>"Nem lehet tudni, hogy lesz-e tárcacsere a magyar és a román biztosjelölt között, de sokan Siegfried Muresan jelöléséből azt olvassák ki, hogy ennek az esélye megnőtt" - mondta Gyévai Zoltán. A román jelölt Berlinben tanult, a Bundestagban volt gyakornok, és a CDU-hoz nagyon közel áll. Őt jobban ismerik mint politikust is, hiszen jelenleg is EP-képviselő.</p>
      <p>Ennek ellenére a Bruxinfo főszerkesztője szerint nem személyek közötti versengés fog dönteni (mint ismert, a magyar kormány Várhelyi Olivért, Magyarország uniós nagykövetét jelölte), hanem Ursula von der Leyen számításai.</p>
      <p>"A megválasztott bizottsági elnök arra törekszik, hogy minél rövidebb úton megkapja az Európai Parlament támogatását. Oda kell figyelnie, hogy a parlamentből milyen jelzések érkeznek, és</p>
      <blockquote>ha azt érzékeli, hogy több esélye van úgy a jóváhagyásra, akkor az nyomos érv lehet a portfóliócserére"</blockquote>
      <p>- mondta Gyévai Zoltán.</p>
      <p>Mint ismert, az eredeti leosztás szreint az új Európai Bizottságban a magyar biztos kapná a bővítéspoliitkát, míg a román a közlekedésért lenne felelős. A franciák a biztoscsere ellenére biztosan megtartják a belső piacért felelős területet. A német politikus viszont kénytelen lesz feladni esélyegyenlőségi elképzeléseit, mert miután a franciák és a románok is változtattak, 16:11 lett az arány férfiak javára a bizottságban.</p>
      <p>
        <i>Nyitókép: Jean-Francois Badias</i>
      </p>
      <p>
        <b>Kapcsolódó hang</b>
      </p>
      <p>Gyévai Zoltán az új román biztosjelöltről</p>
      <figure>
        <audio src="https://infostart.hu/audio/00004/00004e7fb.mp3"/>
      </figure>
      <p> </p>
    </article>
  </body>
</html>