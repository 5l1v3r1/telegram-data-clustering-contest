<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/feto-sanigi-erdoganin-avukatini-sucladi-fettah-taminceye-beraat-alan-benim/926333"/>
    <meta property="og:site_name" content="medya faresi"/>
    <meta property="article:published_time" content="2019-11-06T05:53:00+00:00"/>
    <meta property="og:title" content="FETÖ sanığı, Erdoğan’ın avukatını suçladı: Fettah Tamince’ye beraat alan benim"/>
    <meta property="og:description" content="Tutuksuz sanık Cömertoğlu, duruşmada hâkime, “Ahmet Özel beni tehdit etti. Ömer Gür’e beraat alan benim, Fettah Tamince’ye beraat (takipsizlik) alan benim. Ben size sığındım, yani adaletinize sığındım” dedi."/>
  </head>
  <body>
    <article>
      <h1>FETÖ sanığı, Erdoğan’ın avukatını suçladı: Fettah Tamince’ye beraat alan benim</h1>
      <h2>Tutuksuz sanık Cömertoğlu, duruşmada hâkime, “Ahmet Özel beni tehdit etti. Ömer Gür’e beraat alan benim, Fettah Tamince’ye beraat (takipsizlik) alan benim. Ben size sığındım, yani adaletinize sığındım” dedi.</h2>
      <address>
        <time datetime="2019-11-06T05:53:00+00:00">06 Nov 2019, 05:53</time>
      </address>
      <p>Antalya’da Delphin Oteller zinciri ortaklarının FETÖ üyesi olmak suçundan yargılandığı davada “FETÖ borsası” iddiasında bulunuldu.</p>
      <p>Sanık işadamı Ufuk Cömertoğlu, Cumhurbaşkanı Erdoğan’ın avukatı Ahmet Özel’in kendisini tehdit ettiğini öne sürerek, “Senin dedi ‘hakimini değiştiririm, sana gerekli cezayı veririm, siz bu çocuklardan ayrılacaksınız, bunlara malın fazlasını vereceksiniz’ dedi.</p>
      <p>Yani bir kumpas kurdular bize. ‘Ömer Gür’e beraat alan benim, Fettah Tamince’ye beraat alan benim.’ Evet yani ben ne yapayım efendim. Adaletin çetesi bunlar” dedi. </p>
      <p>Cumhuriyet’ten Alican Uludağ’ın haberine göre, Antalya Cumhuriyet Başsavcılığı tarafından yürütülen soruşturma kapsamında Alper, Mine Cömertoğlu çifti ile Ufuk ve Egemen Cömertoğlu’na FETÖ üyesi olmak suçundan dava açılmıştı.</p>
      <p>Davanın son duruşması 14 Ekim’de Antalya 8. Ağır Ceza Mahkemesi’nde görüldü. Tutuksuz sanık Ufuk Cömertoğlu, şu iddialarda bulundu:</p>
      <p>-Nereden biz FETÖ’cü oluyoruz, nasıl oluyoruz biz yargılanıyoruz, divan duruyor yani. İnanın sayın başkanım, yani benim, mümkün değil,  Türkiye’de herkese sorun, herkes gülüyor. ‘Abi sizden FETÖ’cü olur mu’ diyor. İş adamıyım, helikopterim var, geliyorlardı. Mustafa Köse’si, Menderes Türel’i, diğer Dışişleri Bakanı, benim helikopteri kullanıyorlardı seçim zamanında. Mustafa Köse’yi bana gönderdi, dedi ki ‘Abi şu şu şu spor kulüplerinin borcu var’. Elden para verdim. Başımıza bu iş gelince hepsi kayboldu. </p>
      <p>-Ailece bizim FETÖ ile işimiz yoktur. Yalnız şunu çok iyi biliyorum, Kürşat denen bir tane avukat var, ahlaksız. Eskiden benim avukatımdı. Şimdi Tolga Cömertoğlu’nun avukatı. Bu adliyede Kürşat (Ahmet Kürşat Köhle), bir gene savcı var, Gürkan (Gürkan Kütük), devamlı benim otelime geliyor. Onunla yiyor, içiyor, yatıyor, kalkıyor. </p>
      <p>-Ee olur mu öyle şey, sonra bir tane de avukat var, Ahmet Özel. Beni tehdit etti. Sayın Cumhurbaşkanımızın çok yakın arkadaşıyla gittim oraya, o da kendisi hacıdır, ‘Allah’a inanan insanım, gelirim her yerde ifade veririm, gerekirse Cumhurbaşkanına da çıkarız’ dedi. Beni tehdit etti, ‘Senin hakimini değiştiririm, sana gerekli cezayı veririm, siz bu çocuklardan ayrılacaksınız, bunlara malın fazlasını vereceksiniz’ dedi. Evet, arkadaşımın yanında dedi ve şahidim de var. Tehdit etti. İhtar var, mahkemeye daha önce de oğlum çekti bununla ilgili. Efendim olmaz ki böyle.</p>
      <p>-Biz tırnaklarımızla yaptık. Kumpas kurdular bize. İstanbul’da, beraat da verdiler, ‘Beraat da alırım, senin beraatini da alırım, ben hallederim’ dedi. ‘Çünkü, Ömer Gür’e beraat alan benim, Fettah Tamince’ye beraat (takipsizlik) alan benim’. Size sığındım, yani adaletinize sığındım. Çünkü bunlar mafya, çete olmuşlar. Adaletin çetesi bunlar. </p>
      <p>
        <i>
          <b>
            <a href="http://www.cumhuriyet.com.tr/haber/turkiye/1700325/feto-sanigi-erdoganin-avukatini-sucladi.html">(CUMHURİYET - Alican Uludağ)</a>
          </b>
        </i>
      </p>
    </article>
  </body>
</html>