<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-ipl-2020-ravi-ashwin-all-set-to-leave-kings-xi-punjab-for-delhi-capitals-report-2834547.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T05:28:08+00:00"/>
    <meta property="og:title" content="IPL 2020: किंग्स इलेवन पंजाब छोड़ दिल्ली कैपिटल्स जाएंगे अश्विन "/>
    <meta property="og:description" content="भारतीय स्टार स्पिनर रविचंद्रन अश्विन एक बार फिर से सुर्खियों में हैं। इंडियन प्रीमियर लीग (IPL) में अश्विन की टीम को लेकर एक बार फिर से खबर आ रही है। कुछ वक्त पहले खबर थी कि किंग्स इलेवन पंजाब अश्विन..."/>
  </head>
  <body>
    <article>
      <h1>IPL 2020: किंग्स इलेवन पंजाब छोड़ दिल्ली कैपिटल्स जाएंगे अश्विन </h1>
      <address><time datetime="2019-11-06T05:28:08+00:00">06 Nov 2019, 05:28</time> by <a rel="author">लाइव हिन्दुस्तान टीम,नई दिल्ली</a></address>
      <p>भारतीय स्टार स्पिनर रविचंद्रन अश्विन एक बार फिर से सुर्खियों में हैं। इंडियन प्रीमियर लीग (IPL) में अश्विन की टीम को लेकर एक बार फिर से खबर आ रही है। कुछ वक्त पहले खबर थी कि किंग्स इलेवन पंजाब अश्विन को रिलीज कर रही है। इसी के साथ यह रिपोर्ट भी थी कि दिल्ली कैपिटल्स अश्विन को टीम में शामिल करने में दिलचस्पी दिखा रही थी और किंग्स इंलेवन पंजाब से उन्हें खरीदेगी। हालांकि, बाद में पंजाब के सह मालिक नेस वाडिया ने इन सभी खबरों को सिरे से खारिज कर दिया था। अब एक बार फिर से अश्विन को लेकर न्यूज आई है। </p>
      <p>अब ताजा रिपोर्ट के मुताबिक, अश्विन के ट्रांसफर की डील लगभग तय हो गई है। इस डील के बारे में बताते हुए एक बीसीसीआई अधिकारी ने कहा है कि अश्विन का ट्रेड कैपिटल्स के साथ होगा। उन्होंने यह भी बताया कि यह डील पहले इस वजह से नहीं हो पाई थी, क्योंकि दिल्ली कैपिटल्स से जो दो खिलाड़ी वह चाहते थे उन्हें नहीं मिल रहे थे।</p>
      <p>टाइम्स नाऊ की रिपोर्ट के मुताबिक, बीसीसीआई अधिकारी का कहना है, ''हां, अश्विन ने दिल्ली कैपिटल्स ज्वॉइन कर रहे हैं। पहले ये डील नहीं हो पाई थी, क्योंकि दिल्ली कैपिल्स से वो खिलाड़ी नहीं मिल रहे थे, जो पंजाब को चाहिए थे। अब उन्हें वो दोनों प्लेयर मिल गए और डील 99 फीसदी हो गई है।''</p>
      <h3>
        <a href="https://www.livehindustan.com/cricket/story-australia-vs-pakistan-2nd-t20i-david-warner-incredible-direct-hit-babar-azam-run-out-watch-video-2834522.html">VIDEO: डेविड वॉर्नर की हैरतंगेज डायरेक्ट हिट, देख हर कोई हैरान</a>
      </h3>
      <h3>
        <a href="https://www.livehindustan.com/cricket/story-india-vs-bangladesh-weather-update-in-rajkot-cyclone-maha-likely-to-affect-2nd-t20i-2834509.html">INDvsBAN: राजकोट टी20 पर चक्रवात का साया, जानिए मौसम का ताजा अपडेट</a>
      </h3>
      <p>इससे पहले अश्विन को रिलीज करने को लेकर नेस वाडिया ने कहा था, ''(किंग्स इलेवन पंजाब के) बोर्ड ने पुनर्विचार किया और उसे अहसास हुआ कि अश्विन टीम का अहम हिस्सा हैं। दिल्ली कैपिटल्स के साथ चर्चा हुई थी लेकिन इन चर्चाओं का कोई परिणाम नहीं निकला। वह जिस तरह से क्रिकेट खेलते हैं और उनका प्रदर्शन सब कुछ बयां करता है।''</p>
      <p>वहीं, किंग्स इलेवन पंजाब के कोच अनिल कुंबले ने कहा था, “मुझे लगता है कि इस पर अभी तक कोई अंतिम फैसला नहीं लिया गया है। मैं अभी कुछ वक्त पहले ही टीम के साथ जुड़ा हूं। हमें आने वाले समय में पता चलेगा कि हम क्या फैसले लेने वाले हैं। हमारी टीम क्या होगी, हम किसे रिटेन करेंगे, किसे खरीदेंगे मैं अभी तक इस मामले की बारीकियों में नहीं गया हूं।'' </p>
      <p>बता दें कि किंग्स इलेवन पंजाब ने 2018 की नीलामी में अश्विन को 7.6 करोड़ रुपए में खरीदा था। उन्होंने इस साल आईपीएल में किंग्स इलेवन पंजाब के लिए 14 मैचों में 15 विकेट लिए थे। अश्विन ने आईपीएल में अब तक 139 मैचों में 125 विकेट लिए हैं। ऐसा माना जा रहा है कि किंग्स इलेवन पंजाब की टीम लोकेश राहुल को इस सीजन के लिए अपना नया कप्तान चुन सकती है</p>
      <p>पंजाब ने आईपीएल में अभी एक भी बार खिताब नहीं जीता है। वह 2014 में लीग के फाइनल में पहुंची थी, लेकिन कोलकाता नाइट राइडर्स से हार गई थी।</p>
    </article>
  </body>
</html>