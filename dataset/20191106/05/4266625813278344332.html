<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/06/tramp_pogodyvsya_dopomogty_meksytsi_u_viyni_z_narkokartelyamy_1684605"/>
    <meta property="og:site_name" content="ZIK.UA"/>
    <meta property="article:published_time" content="2019-11-06T05:10:00+00:00"/>
    <meta property="og:title" content="Трамп погодився допомогти Мексиці у війні з наркокартелями"/>
    <meta property="og:description" content="Глава Білого дому заявив про готовність США разом із Мексикою оголосити війну наркокартелям та пообіцяв «стерти з лиця землі» злочинців."/>
  </head>
  <body>
    <article>
      <h1>Трамп погодився допомогти Мексиці у війні з наркокартелями</h1>
      <address>
        <time datetime="2019-11-06T05:10:00+00:00">06 Nov 2019, 05:10</time>
      </address>
      <p>
        <b>Глава Білого дому заявив про готовність США разом із Мексикою оголосити війну наркокартелям та пообіцяв «стерти з лиця землі» злочинців.</b>
      </p>
      <p>Про це Трамп заявив у <a href="https://twitter.com/realdonaldtrump">Twitter</a> після трагедії в Мексиці, де випадковими жертвами стрілянини між двома бандами стали американці, в тому числі діти.</p>
      <p>«Чудова родина та її друзі зі штату Юта опинилися між двох жорстоких наркокартелів, які стріляли один в одного, в результаті чого було вбито багато чудових американців, у тому числі маленьких дітей, а деякі зникли безвісти», – написав Трамп.</p>
      <p>Він наголосив: якщо Мексиці потрібна допомога в очищенні від «цих монстрів», Сполучені Штати готові «швидко й ефективно» виконати цю роботу.</p>
      <p>«Картелі стали настільки великими й потужними, що іноді потрібна армія, аби перемогти армію», – зауважив президент США.</p>
      <p>У цьому зв’язку він підкреслив, що очікує від Мехіко лише сигналу про необхідність підтримки.</p>
      <p>«Для Мексики настав час за допомогою Сполучених Штатів розпочати війну проти наркокартелів і стерти їх з лиця землі. Ми просто чекаємо дзвінка від вашого чудового нового президента», – заявив Трамп.</p>
      <p>Напередодні стало відомо про те, що в Мексиці бойовики наркокартелів обстріляли три автомобілі, у яких країною подорожували американці. Загинули три жінки та семеро дітей, у тому числі двоє немовлят.</p>
      <p><a href="https://zik.ua/news/2019/11/05/bilya_kordonu_ssha_z_meksykoyu_rozsrilyaly_mashynu_z_rodynoyu_mormoniv_1684445">Нагадаємо</a>, у Мексиці під час нападу невідомих осіб на родину мормонів загинули дев’ять членів сім’ї, серед яких шестеро дітей.</p>
      <p> </p>
      <related>
        <h4>читайте також</h4>
        <a href="https://zik.ua/news/2019/06/09/prezydent_meksyky_zatelefonuvav_trampu_z_propozytsiieyu_druzhby_1589953"/>
        <a href="https://zik.ua/news/2019/05/29/papa_frantsysk_rizko_vyslovyvsya_pro_budivnytstvo_stiny_na_kordoni_z_1582053"/>
        <a href="https://zik.ua/news/2019/04/24/tramp_vidpravyt_viyskovyh_na_kordon_iz_meksykoyu_1559785"/>
        <a href="https://zik.ua/news/2019/04/09/tramp_znovu_proponuie_rozdilyaty_simi_migrantiv_na_kordoni_1547763"/>
      </related>
    </article>
  </body>
</html>