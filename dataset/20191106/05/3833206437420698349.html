<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Noviyat-myuzikul-ot-Andryu-Loid-Uebur-gostuva-na-plovdivska-scena-911460"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-06T05:00:00+00:00"/>
    <meta property="og:title" content="Новият мюзикъл от Андрю Лойд Уебър гостува на пловдивска сцена"/>
    <meta property="og:description" content="Варненската опера е един от първите театри в света, които поставят последната редакция на творбата н..."/>
  </head>
  <body>
    <article>
      <h1>Новият мюзикъл от Андрю Лойд Уебър гостува на пловдивска сцена</h1>
      <address>
        <time datetime="2019-11-06T05:00:00+00:00">06 Nov 2019, 05:00</time>
      </address>
      <p>Варненската опера е един от първите театри в света, които поставят последната редакция на творбата на  съвременния гений на мюзикъла Андрю Лойд Уебър от 2017 г. - "Любовта никога не умира“. Хитовият спектакъл, определян като музикален феномен ще гостува на сцената на Дом на културата "Борис Христов“ довечера от 19:00 часа. </p>
      <p>Мюзикълът доразказва историята на героите от "Фантомът на операта“, но в нов контекст. Мистичният Фантом и хористката Кристин се срещат 10 години след пожара в Парижката опера, той е преуспял композитор със свой театър в Манхатън, тя е вече оперна дива. Любовта избухва отново, но между тях стоят съпругът на Кристин Раул и приятелката й Мег, също влюбена във Фантома. Драмата в любовния четириъгълник завършва трагично, но... любовта никога не умира.</p>
      <p>С "Любовта никога не умира“ Андрю Лойд Уебър достига един свой личен връх, както сам признава в едно интервю. Тук той използва освен всички музикални похвати, с които си е служил досега, но включва и нови. "За разлика от "Фантомът на операта“, който е много характерен мюзикъл, "Любовта никога не умира“ е като един оперен апотеоз, на места пропит с романтика като при Рахманинов, другаде напомня за Пучини и "Тоска“, още в началото се появяват три клоуна, които веднага се асоциират с Пинг, Панг и Понг от "Турандот“.</p>
      <p>Меломаните ще разпознаят много такива образи от оперната класика, но те не са буквални заемки. Всичко е толкова изкристализирано, толкова стилизирано, че не ти остава нищо друго, освен да се преклониш пред гения на Уебър“, категоричен е Маестро Страцимир Павлов. Билети за "Любовта никога не умира“ се продават на касата на Опера Пловдив. </p>
      <p>Текст на песните Глен Слейтър</p>
      <p>Допълнителен текст на песните Чарлз Харт</p>
      <p>Либрето Бен Елтън</p>
      <p>Базирано на "Фантомът на Манхатън" от Фредерик Форсайт</p>
      <p>По договаряне с The Really Useful Group ltd</p>
      <p>Режисьор Светозар Донев</p>
      <p>Диригент Страцимир Павлов</p>
      <p>Хореограф Анна Донева</p>
      <p>Сценограф и костюмограф Нела Стоянова</p>
      <p>Диригент на хора Цветан Крумов</p>
      <p>Асистент-режисьор Сребрина Соколова</p>
      <p>Действащи лица и изпълнители:</p>
      <p>ФАНТОМ Пламен Долапчиев</p>
      <p>КРИСТИН Илина Михайлова</p>
      <p>МЕГ Сребрина Соколова</p>
      <p>РАУЛ Велин Михайлов</p>
      <p>ЖИРИ Вяра Железова</p>
      <p>ГУСТАВ Белла Петрова</p>
      <p>ГАНГЪЛ Людмил Петров</p>
      <p>СКУЕЛЧ Лев Караван</p>
      <p>ФЛЕК Милена Захариева</p>
    </article>
  </body>
</html>