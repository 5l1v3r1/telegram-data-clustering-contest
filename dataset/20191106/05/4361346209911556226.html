<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/hatalmas-meccseket-jatszottak-a-bajnokok-ligajaban/185986"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-06T05:23:00+00:00"/>
    <meta property="og:title" content="Hatalmas meccseket játszottak a Bajnokok Ligájában"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Hatalmas meccseket játszottak a Bajnokok Ligájában</mark>
      </h1>
      <address><time datetime="2019-11-06T05:23:00+00:00">06 Nov 2019, 05:23</time> by <a rel="author">MTI</a></address>
      <p>A Szoboszlai Dominikkal felálló Salzburg 1-1-es döntetlent ért el a Napoli vendégeként a labdarúgó Bajnokok Ligája csoportkörének negyedik fordulójában.</p>
      <p>A nápolyi csapat sokszor nyomasztó mezőnyfölényben játszott - különösen az első félidőben -, de hiába dolgozott ki rengeteg gólhelyzetet, a pontatlan befejezések miatt azokból csak egyet tudott értékesíteni. A veszélyesen kontrázó osztrák együttesben Szoboszlai kezdőként végig a pályán lehetett, a magyar válogatott játékos a középpályán labdabiztos volt és jól irányított.</p>
      <p>A Napoli ezzel most elmulasztotta a továbbjutást, ám továbbra is kedvező helyzetben van, mivel második csoportjában a Genket legyőző, címvédő Liverpool mögött és négy ponttal előzi meg a harmadik osztrák együttest.</p>
      <p>Az Ajax meglepetésre - és némi szerencsével - az 55. percben már 4-1-re vezetett, de a házigazda Chelsea nem adta fel. A londoniak Azpilicueta góljával kezdték meg a felzárkózást, majd Jorginho második sikeres büntetőjével már egygólosra csökkentették a hátrányukat. Miután a tizenegyes előtt két amszterdamit is kiállítottak, a kettős emberelőnyben lévő Chelsea gyorsan egyenlített, de a hajrában nem tudott újra betalálni, így meg kellett elégednie az egy ponttal.</p>
      <p>A H csoport másik mérkőzésen a Valencia 0-1-ről fordított, és végül gólerős hajrájával 4-1-re győzte le a vendég Lille gárdáját, így az angol és a holland gárdához hasonlóan 7 ponttal áll két körrel a vége előtt.</p>
      <p>Az F csoportban az Internazionale hiába vezetett a szünetben vendégként 2-0-ra, a házigazda Borussia Dortmund fordított. A németeknél a marokkói védő, Asraf Hakimi két góllal zárt. A csoportot a Barcelona vezeti a Dortmund előtt, melytől három ponttal van lemaradva az olasz együttes.</p>
      <figure>
        <img src="http://media.borsonline.hu/cikk/20/191542/big-lead/650x360/2015501_k-ap20191105210.jpg"/>
        <figcaption>Mihail Kerzsakov szentpétervári kapus nem tudja kivédeni a lipcsei Diego Demme támadását a labdarúgó Bajnokok Ligája negyedik fordulójában, a G csoportban játszott FC Zenit - RB Leipzig mérkőzésen Szentpéterváron 2019. november 5-én © MTI</figcaption>
      </figure>
      <p>Szentpéterváron a házigazda Zenit próbált meg irányítani, de az orosz játékosok sokat hibáztak, míg a náluk sokkal céltudatosabb lipcseiek a kapura is veszélyesek tudtak lenni, nagy helyzeteiknél pedig hatékonyabbak voltak. A lipcseiek magyar válogatott játékosai közül Gulácsi végigvédte a találkozót - amelyen magabiztosan játszott, néhány alkalommal pedig bravúrosan védett -, míg Willi Orbán sérülés miatt ezúttal a keretbe sem kerülhetett.</p>
      <p>A Barcelona az erőviszonyoknak és a várakozásoknak megfelelően végig diktálta a tempót a Slavia Praha ellen, de utóbbi remekül megszervezte a védekezését. A cseh játékosok rengeteget dolgoztak a mezőnyben, így ritkán adódott nagy helyzet a hazaiak előtt. A szünet előtt a csehek, az 59. percben a hazaiak találtak a hálóba, de videobírós ellenőrzést követően les miatt egyiket sem ítélték érvényes találatnak. Lionel Messi és Ondrej Kolár többször összemérhette magát a mérkőzésen, kettejük párharcát a vendégek kapusa nyerte, míg csapata a katalánoktól elszenvedett egygólos hazai vereséget követően idegenben "elcsent" egy pontot a riválistól. Csakúgy, mint korábban az Internazionale vendégeként.</p>
    </article>
  </body>
</html>