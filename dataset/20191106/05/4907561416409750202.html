<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/tamer-heper/bugun-icin-devir-serbest-2217227"/>
    <meta property="og:site_name" content="Posta"/>
    <meta property="article:published_time" content="2019-11-06T05:01:18+00:00"/>
    <meta property="og:title" content="Bugün için devir serbest"/>
    <meta property="og:description" content="Babamın iki evi var. Birinde ikimiz baba-kız yaşıyoruz. Erkek kardeşim yeni evlendi. Ona da “Boş olan evde otur” dedi."/>
  </head>
  <body>
    <article>
      <h1>Bugün için devir serbest</h1>
      <address><time datetime="2019-11-06T05:01:18+00:00">06 Nov 2019, 05:01</time> by <a rel="author">Tamer Heper</a></address>
      <p>Babamın iki evi var. Birinde ikimiz baba-kız yaşıyoruz. Erkek kardeşim yeni evlendi. Ona da “Boş olan evde otur” dedi. Babam evi kardeşimin üzerine bizden habersiz verirse, bir hak talep edebilir miyiz? Bunu engellemek için ne yapabiliriz? ● A.O.</p>
      <p>★ ★ ★ ★ ★</p>
      <p>Okuyucumun endişesi, babasının, oğlu evlendikten sonra bu yerde oturmasına izin vermesi ve yine bu yeri oğlunun üzerine yapması olasılığı. Peki acaba bugüne kadar niye endişe etmedi? Şayet babanın niyeti bu daireyi oğlu üzerine yapmaksa bugüne kadar niye yapmadı?</p>
      <p>Diyelim ki bugün niyetlendi, bunu yapmasına bir engel yok. Her zaman söylediğim gibi, herkes malından tasarruf etme özgürlüğüne sahip. Hayattayken, şayet akıl sağlığı problemi yoksa baba dilediği gibi malından tasarruf eder, buna da kimse karışamaz. Dolayısıyla okuyucum da karışamaz. Yani baba isterse bu devri yapacaktır.</p>
      <p>★ ★ ★ ★ ★</p>
      <p>Yukarıda bir istisnadan söz ettim. O da devri yapacak kimsenin akıl sağlığının yerinde olmaması hususu. Şayet malın sahibi olan kişinin akıl sağlığı yerinde değilse böyle bir devri yapamaz. Bu halde kendisinin mahkeme kararı ile hacir altına alınması ve bir vasi tayini gerekir.</p>
      <p>Böyle bir durumda malını satacaksa veya birine bağlayacaksa bunun için mahkemeden izin alınacaktır. Mahkeme böyle bir talep halinde bu yerin satışının kısıtlı olanın yararına olup olmadığını, satış bedelinin rayice uygun olup olmadığını araştırır, sonuçta ya izin verir veya vermez.</p>
      <p>Böyle bir karar için kısıtlının menfaati araştırılır. Ancak baba hayattayken durum bu. Bir gün babanın vefatı durumunda bu yerler zaten bu iki kardeşin olacak. Yani devir yasal olarak gerçekleşecek.</p>
    </article>
  </body>
</html>