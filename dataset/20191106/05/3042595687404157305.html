<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/mangel-pa-kunnskap-har-aldri-reddet-liv/71781935"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T05:00:00+00:00"/>
    <meta property="og:title" content="Mangel på kunnskap har aldri reddet liv"/>
    <meta property="og:description" content="Det er på tide å erkjenne at informasjon om hvordan risiko minimeres, kan utgjøre forskjellen mellom liv og død for de som bruker rusmidler."/>
  </head>
  <body>
    <article>
      <h1>Mangel på kunnskap har aldri reddet liv</h1>
      <h2>Det er på tide å erkjenne at informasjon om hvordan risiko minimeres, kan utgjøre forskjellen mellom liv og død for de som bruker rusmidler.</h2>
      <address><time datetime="2019-11-06T05:00:00+00:00">06 Nov 2019, 05:00</time> by <a rel="author">Mikkel Ihle Tande, leder i Tryggere Ungdom</a></address>
      <figure>
        <img src="https://www.dagbladet.no/images/71784596.jpg?imageId=71784596&amp;width=512&amp;height=308"/>
        <figcaption>Mikkel Ihle Tande Vis mer</figcaption>
      </figure>
      <p><b>Juvente og</b> Ungdom Mot Narkotika (UMN) reagerer på Foreningen Tryggere Ruspolitikks (FTR) kampanje for nettsiden Rusopplysningen.no. Deres hovedargument baserer seg på en total vranglesing av plakatene, der det tross alt står at rusmidler er noe man i verste fall kan dø av.</p>
      <p>Ønsker ikke Juvente og UNM at ungdom som uansett har bestemt seg for å innta rusmidler, har tilgang på potensielt livreddende informasjon? Eller er de så opptatt av å unngå at folk får et mer nøkternt og nyansert syn på rusmidler, at de er villige til å akseptere et par unødvendige dødsfall?</p>
      <p><b>Tryggere Ungdom deler </b>bekymringen for at ungdom bruker rusmidler, og mener det beste hadde vært om alle ventet til etter fylte 20 år. At alle følger en slik anbefaling, er derimot ingenting annet enn ønsketenkning, og kan dermed ikke legge føringene for hvordan vi snakker til ungdom om rusmidler.</p>
      <p>Denne tilnærmingen til forebygging er helt i tråd med den strategien man lenge har hatt på seksuell helse-feltet. Der har vi skjønt at selv om vi ikke ønsker at barn skal ha sex, er det bedre at de har tilgang på prevensjonsmidler og vet hvordan smitte av seksuelt overførbare sykdommer kan unngås.</p>
      <p><b>Når Juvente og UMN angriper</b> FTR for å ha «en legaliseringsagenda», opplyser de ikke om konsekvensene av sin egen agenda. Å ønske en regulert omsetning av visse typer rusmidler, er et steg videre i retning av en human og skadereduserende ruspolitikk. Deres egen forbudsagenda innebærer fortsatt stigmatisering av sårbar ungdom og aksept av et uregulert marked som finansierer mafiaorganisasjoner i inn- og utland.</p>
      <p><b>Fra 2010 til 2015 døde 33</b> nordmenn av det livsfarlige etterligningsstoffet PMMA, når de trodde de hadde fått tak i MDMA. Den ubehagelige sannheten er at disse livene kunne vært reddet, dersom kunnskapen som finnes på Rusopplysningen.no hadde vært allment kjent.</p>
      <p>Altfor lenge har strategien vært å for enhver pris hindre ungdom fra å bruke rusmidler, gjennom moralisering og skremselspropaganda, noe som har gått på bekostning av skadereduserende informasjon. Det er på tide å gå fra en «just say no»-tilnærming til «just say know».</p>
    </article>
  </body>
</html>