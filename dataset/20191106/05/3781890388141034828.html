<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740225"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T05:00:00+00:00"/>
    <meta property="og:title" content="สหรัฐย้ำการเป็น &quot;พันธมิตรที่ยั่งยืน&quot; ของอาเซียน"/>
    <meta property="og:description" content="รมว.กระทรวงการต่างประเทศสหรัฐย้ำนโยบายของรัฐบาลวอชิงตันในการให้ความสำคัญ และเป็นพันธมิตรที่ยั่งยืนของเอเชียตะวันออกเฉียงใต้ หลังส่งผู้แทน 'ระดับล่างสุด' ในรอบ 8 ปี เข้าร่วมหารือกับอาเซียน"/>
  </head>
  <body>
    <article>
      <h1>สหรัฐย้ำการเป็น "พันธมิตรที่ยั่งยืน" ของอาเซียน</h1>
      <address>
        <time datetime="2019-11-06T05:00:00+00:00">06 Nov 2019, 05:00</time>
      </address>
      <p>
        <b>รมว.กระทรวงการต่างประเทศสหรัฐย้ำนโยบายของรัฐบาลวอชิงตันในการให้ความสำคัญ และเป็นพันธมิตรที่ยั่งยืนของเอเชียตะวันออกเฉียงใต้ หลังส่งผู้แทน "ระดับล่างสุด" ในรอบ 8 ปี เข้าร่วมหารือกับอาเซียน</b>
      </p>
      <p>สำนักข่าวต่างประเทศรายงานจากกรุงวอชิงตัน ประเทศสหรัฐอเมริกา เมื่อวันที่ 6 พ.ย. ว่านายไมค์ ปอมเปโอ รมว.กระทรวงการต่างประเทศสหรัฐ กล่าวเมื่อวันอังคาร ชื่นชมนายโรเบิร์ต โอไบรอัน ที่ปรึกษาด้านความมั่นคงแห่งชาติประจำทำเนียบขาว ซึ่งปฏิบัติหน้าที่ผู้แทนพิเศษของประธานาธิบดีโดนัลด์ ทรัมป์ เยือนไทยเมื่อช่วงสุดสัปดาห์ที่ผ่านมา เพื่อเข้าร่วมการประชุมอาเซียน-สหรัฐ ครั้งที่ 7 และการประชุมเอเชียตะวันออก ( อีเอเอส ) ครั้งที่ 14 ด้วยความเรียบร้อยและประสบความสำเร็จ ย้ำจุดยืนของรัฐบาลวอชิงตันในการเป็นพันธมิตรที่ยั่งยืนของกลุ่มประเทศเอเชียตะวันออกเฉียงใต้<br/> </p>
      <figure>
        <iframe data-src="https://twitter.com/SecPompeo/status/1191369620856463360?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/SecPompeo/status/1191362000208769026?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191106/news_ceujOWyJup115350_533.jpg?v=20191106192?v=2275"/>
      </figure>
      <p><b>นายโรเบิร์ต โอไบรอัน ทำหน้าที่ผู้แทนพิเศษของประธานาธิบดีโดนัลด์ ทรัมป์ ในการประชุมอาเซียน-สหรัฐ<br/></b> <br/>ขณะเดียวกัน เจ้าหน้าที่การทูตหมายเลขหนึ่งของรัฐบาลวอชิงตัน ยกความสำคัญของสมาคมประชาชาติแห่งเอเชียตะวันออกเฉียงใต้ ( อาเซียน ) ในฐานะ "ศูนย์กลาง" ของการแสดงและแลกเปลี่ยนวิสัยทัศน์ต่อแผนยุทธศาสตร์อินโด-แปซิฟิกที่เสรีและเปิดกว้าง และการที่นายวิลเบอร์ รอสส์ รมว.กระทรวงพาณิชย์สหรัฐ เข้าร่วมการประชุมสุดยอดธุรกิจและการลงทุนอาเซียน ( เอบิส ) ซึ่งเป็นการหารือที่จัดคู่ขนานกับการประชุมสุดยอดอาเซียน ว่ายิ่งสะท้อนพันธกิจของรัฐบาลวอชิงตัน ในการให้ความสำคัญและยกระดับความร่วมมือกับภูมิภาคแห่งนี้ ผ่านกลไกการลงทุนของภาคเอกชนสหรัฐ ซึ่งเป็นหัวใจของแผนยุทธศาสตร์ต่อภูมิภาคอินโด-แปซิฟิก ตามแนวคิดของประธานาธิบดีสหรัฐ    </p>
      <figure>
        <img src="https://www.dailynews.co.th/admin/upload/20191106/news_pubKgnvHYO115529_533.jpg?v=20191106192?v=9819"/>
      </figure>
      <p>
        <b>นายวิลเบอร์ รอสส์ รมว.กระทรวงพาณิชย์สหรัฐ เตรียมกล่าวปาฐกถาบนเวทีเสวนาธุรกิจอินโด-แปซิฟิก</b>
      </p>
      <figure>
        <iframe data-src="https://twitter.com/SecretaryRoss/status/1191544568648544256?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/ANCALERTS/status/1191337695441637383?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>อย่างไรก็ตาม การที่โอไบรอันซึ่งเพิ่งรับตำแหน่งเมื่อกลางเดือนก.ย. ที่ผ่านมา ในฐานะที่ปรึกษาด้านความมั่นคง แต่ในทางทฤษฎีไม่ถือเป็นสมาชิกในคณะรัฐบาลทรัมป์ เรียกเสียงวิจารณ์อย่างหนักจากหลายฝ่ายในอาเซียน ว่าเป็นการส่ง "เจ้าหน้าที่ระดับล่างสุด" ของสหรัฐในการร่วมประชุมอาเซียน นับตั้งแต่การประชุมอาเซียน-สหรัฐ เกิดขึ้นครั้งแรกเมื่อปี 2554.<br/><br/><b>เครดิตภาพ : REUTERS, AP</b></p>
    </article>
  </body>
</html>