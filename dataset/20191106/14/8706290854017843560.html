<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/682660/chrysochodis-mi-diacheirisimi-i-katastasi-me-tis-metanasteftikes-"/>
    <meta property="og:site_name" content="enikos.gr"/>
    <meta property="article:published_time" content="2019-11-06T14:11:00+00:00"/>
    <meta property="og:title" content="Χρυσοχοΐδης: Μη διαχειρίσιμη η κατάσταση με τις μεταναστευτικές ροές στο Αιγαίο"/>
    <meta property="og:description" content="Μόνο μια χώρα ανταποκρίθηκε στο αίτημα για μεταφορά ανηλίκων..."/>
  </head>
  <body>
    <article>
      <h1>Χρυσοχοΐδης: Μη διαχειρίσιμη η κατάσταση με τις μεταναστευτικές ροές στο Αιγαίο</h1>
      <address>
        <time datetime="2019-11-06T14:11:00+00:00">06 Nov 2019, 14:11</time>
      </address>
      <p>Βρυξέλλες, του Θάνου Αθανασίου</p>
      <p>Μόνο μια χώρα ανταποκρίθηκε στο αίτημα για μεταφορά ανηλίκων, δήλωσε ο υπουργός Προστασίας του Πολίτη ενώπιον του Ευρωπαϊκού Κοινοβουλίου.</p>
      <p>Ο κ. <a href="http://www.enikos.gr/politics/681463/kontra-chrysochodi-varoufaki-gia-to-asylo-sti-vouli">Χρυσοχοϊδης </a>εξέφρασε την εκτίμηση ότι η κατάσταση σε σχέση με τις προσφυγικές και μεταναστευτικές ροές στην Ελλάδα έχει καταστεί μη διαχειρίσιμη.</p>
      <p>Ο Έλληνας Υπουργός ενημέρωσε επίσημα την Επιτροπή Πολιτικών Ελευθεριών, Δικαιοσύνης και Εσωτερικών Υποθέσεων του Ευρωπαϊκού Κοινοβουλίου για την κατάσταση και τις εξελίξεις με τις προσφυγικές και μεταναστευτικές ροές προς τα ελληνικά νησιά του Αιγαίου και ζήτησε τη συνδρομή των εταίρων, αλλά και το σεβασμό στην ευρωπαϊκή νομιμότητα από τα Κράτη Μέλη που έχουν κλείσει τα σύνορά τους.</p>
      <p>Ο Υπουργός Προστασίας του Πολίτη δήλωσε προς τους Ευρωβουλευτές ότι ο διάπλους από τις τουρκικές αρχές διαρκεί μόλις 13 λεπτά με αποτέλεσμα να καταφθάνουν εκατοντάδες άνθρωποι καθημερινά. Ο Υπουργός σημείωσε ότι οι ροές από τον Ιούνιο αυξήθηκαν κατά 120% και πρωτίστως στη Λέσβο, ενώ πριν από αυτή την ημερομηνία, λόγω της Δήλωσης ΕΕ- Τουρκίας, ήταν διαχειρίσιμες. Ο ίδιος τόνισε ότι η κατάσταση δεν είναι πλέον διαχειρίσιμη και εκτίμησε ότι ούτε η ίδια η ΕΕ με τις συνολικές της δυνατότητες θα μπορούσε να το διαχειριστεί πλήρως. Ο Έλληνας Υπουργός έκανε λόγο για τις ανθρώπινες δυνατότητες και τα φυσικά όρια που μπορούν να υπάρξουν με τους υπαλλήλους που κάνουν τις καταχωρήσεις και δακτυλοσκοπήσεις των εισερχόμενων, τις ιατρικές εξετάσεις και ό,τι άλλο απαιτείται. Δήλωσε ακόμη ότι η Ελλάδα κάνει ό,τι μπορεί για να διαχειριστεί αυτό το άνευ προηγούμενο φαινόμενο, "χωρίς συνδρομή". Σημείωσε δε ότι ενώ 4.000 άτομα μετακινήθηκαν από την Σάμο στην ενδοχώρα, άλλοι 3000 κατέφθασαν στο νησί στο επόμενο διάστημα. Ενημέρωσε μάλιστα για το νέο νομικό πλαίσιο, πιστή μεταφορά, όπως είπε, της σχετικής κοινοτικής οδηγίας που ψήφισε το ΕΚ, για το άσυλο, που, όπως είπε θα επιταχύνει διαδικασίες και επιστροφές.</p>
      <p>Ο Μιχάλης Χρυσοχοΐδης κατέκρινε τα κράτη που έχουν κλείσει τα σύνορά τους, δηλώνοντας ότι "γυρνάνε την πλάτη στο πρόβλημα, ή λαϊκίζοντας θα μπορέσουν να ξεφύγουν από αυτό", τονίζοντας ότι η στάση τους "είναι ουτοπική" και ξεκαθάρισε ότι δεν κάνει έκκληση αλληλεγγύης, αλλά τήρησης της νομιμότητας στο ευρωπαϊκό οικοδόμημα,</p>
      <p>Ο Υπουργός ενημέρωσε τους Ευρωβουλευτές ότι υπάρχουν 4000 ασυνόδευτοι ανήλικοι στην Ελλάδα, σε ακατάλληλες δομές για τα ευρωπαϊκά δεδομένα. Σημείωσε ότι έστειλε επιστολή προς τα Κράτη Μέλη να αναλάβουν εθελοντικά κάποια από τα παιδιά, αλλά δεν υπήρξε καμία ανταπόκριση πλην ενός Κράτους Μέλους. Κατέληξε δε πως αυτό είναι ζήτημα πολιτισμού και ζήτησε από το ΕΚ να βοηθήσει να κινητοποιηθούν οι κυβερνήσεις.</p>
      <p>Η ένταξη και η ενσωμάτωση των προσφύγων είναι ο επόμενος στόχος της ελληνικής κυβέρνησης, σύμφωνα με τα όσα δήλωσε ο Έλληνας Υπουργός Προστασίας του Πολίτη.</p>
      <p>Κατά τη δευτερολογία του ο Υπουργός ευχαρίστησε τους Ευρωβουλευτές τόσο για την κριτική, όσο και για την υποστήριξη και το ενδιαφέρον τους και προέβη στις αναγκαίες διευκρινίσεις. Αναλυτικά σε σχέση με την περίθαλψη των αφιχθέντων, ο Υπουργός επιβεβαίωσε ότι "αυτή τη στιγμή στα νησιά όλα τα παιδιά εμβολιάζονται" και ξεκαθάρισε ότι δεν αφαιρέθηκε η πρόσβαση στην υγεία, ενώ "όλοι οι αιτούντες άσυλο στη χώρα, αυτοί που έχουν τελειώσει τη διαδικασία τους και αυτοί που έχουν τελειώσει τη διαδικασία τους και δεν έχουν δικαιωθεί, έχουν όλοι πρόσβαση στο Εθνικό Σύστημα Υγείας". Τόνισε δε ότι ο νέος νόμος για το δίκαιο του ασύλου προβλέπει υποχρεωτική εκπαίδευση σε όλα τα παιδιά αιτούντων άσυλο. Προειδοποίησε ορισμένα μέλη του ΕΚ να μην αμφισβητούν τα προσωπικά του ανθρωπιστικά αισθήματα, τονίζοντας ότι είναι πολύ διαφορετικό απλά να δηλώνει ανθρωπιστής, και άλλο να πρέπει να κριθείς από έργα, να ασκείς διαχείριση και να πρέπει να είσαι αποτελεσματικός, όπως είπε χαρακτηριστικά. Σε σχέση με την κριτική πως "καταργήθηκε το υπουργείο μεταναστευτικής πολιτικής", ο Μιχάλης Χρυσοχοΐδης διερωτήθηκε σε ποια χώρα της ΕΕ της ΕΕ υπάρχει υπουργείο που ηγείται της αστυνομίας και της πολιτικής προστασία που δεν είναι ενταγμένη η μεταναστευτική πολιτική. Όπως δήλωσε "όλα τα υπουργεία εσωτερικών έχουν ενταγμένη στις αρμοδιότητές τους τη μεταναστευτική πολιτική".</p>
      <p>Σε σχέση με το ζήτημα της Τουρκίας και της δήλωσης ΕΕ- Τουρκίας, ο Υπουργός αναγνώρισε ότι η Τουρκία αντιμετωπίζει ένα πολύ σοβαρό πρόβλημα και έχει στην επικράτειά της 4 εκατομμύρια Σύρους <a href="http://www.enikos.gr/society/682591/diorganotis-barmpekiou-exo-apo-to-kyt-diavaton-ston-realfm-978-th">πρόσφυγες </a>και υπό αυτή την έννοια η ΕΕ πληρώνει ένα πολύ μεγάλο ποσό για τη διαχείριση αυτών των ανθρώπων. Διευκρίνισε όμως ότι η ΕΕ ανέλαβε την υποχρέωση να φυλάει τα σύνορά της, σημειώνοντας ότι "αυτό φαίνεται ότι γινόταν". "Δεν ξέρω τι συμβαίνει και δε θέλω να μπω σε αυτή τη συζήτηση", είπε. Σημείωσε δε ότι αυτό που είναι ζητούμενο είναι η συνέχιση της συμφωνία, περιλαμβανομένης όμως της πρόβλεψης για προστασία των συνόρων της Τουρκίας (για την αποτροπή των αναχωρήσεων).</p>
      <p>Σε σχέση με το αν και κατά πόσο έγινε διαβούλευση για το νέο νομοσχέδιο για το άσυλο, ο Υπουργός τόνισε ότι είναι ψευδές πως δεν έγινε διαβούλευση και παρέπεμψε στα 332 σχόλια της διαβούλευσης, τα περισσότερα από τα οποία έγιναν δεκτά, ενώ οργανώσεις και θεσμοί υπέβαλαν προτάσεις και που περιλήφθηκαν. Τόνισε δε ότι ψηφίστηκε από δυο κόμματα πλήρως και σε πολλά άρθρα του και από άλλα κόμματα του ελληνικού κοινοβουλίου. Ο Υπουργός επεσήμανε ότι υπάρχουν 68.000 εκκρεμείς αιτήσεις και περιμένεις 3 χρόνια να πάρεις σειρά για συνέντευξη ως αιτών άσυλο. Κατέγραψε ότι με το ως τώρα αναποτελεσματικό νομικό πλαίσιο έχουν γίνει μόλις 1806 επιστροφές σε 4 χρόνια.</p>
      <p>Τέλος σε σχέση με τα νησιά, επεσήμανε το σχέδιο μεταφοράς των αιτούντων σε ασφαλείς τοποθεσίες και δομές (περιλαμβανομένων ξενοδοχείων) στην ενδοχώρα με προτεραιότητά στις ευάλωτες ομάδες και ειδικά για τις οικογένειες με παιδιά. Υπάρχουν δε όπως είπε δύο προγράμματα ένα με 16 000 ενοικιαζόμενα σπίτια του Διεθνούς Οργανισμού Μετανάστευσης (πρόγραμμα Ήλιος) και ένα δεύτερο με 40 000 σπίτια της Υπάτης Αρμοστείας του ΟΗΕ (πρόγραμμα Εστία) για το 2020.</p>
      <p>Κατέληξε δε λέγοντας ότι στόχος τώρα είναι η εκπαίδευση των παιδιών των μεταναστών, να μάθουν τη γλώσσα τόσο οι ίδιοι όσο και οι γονείς τους και να διασφαλιστεί η ένταξη και ενσωμάτωση. "Θα ζήσουμε με αυτούς του ανθρώπους τα επόμενα χρόνια και πρέπει να διασφαλίσουμε και τα δικαιώματά τους και τις υποχρεώσεις τους και το σεβασμό στους νόμους στο σύνταγμα της χώρας, που εφαρμόζουν και σέβονται όλοι Έλληνες και Ευρωπαίοι πολίτες".</p>
      <p>Πηγή: real.gr</p>
      <related>
        <h4>σχετικά άρθρα</h4>
        <a href="http://www.enikos.gr/politics/681500/velopoulos-oloi-einai-filanthropoi-me-ta-lefta-ton-ellinon-arkei-%0A%20%20%20%20%0A"/>
        <a href="http://www.enikos.gr/politics/680372/chrysochoidis-idiotes-giatroi-evgazan-evalotous-chiliades-metanas%0A%20%20%20%20%0A"/>
        <a href="http://www.enikos.gr/politics/680033/chrysochodis-to-nomoschedio-tha-sevetai-stin-praxi-ta-dikaiomata-%0A%20%20%20%20%0A"/>
        <a href="http://www.enikos.gr/politics/679607/chrysochodis-sta-oria-tis-faidrotitas-oi-katangelies-gia-tin-tain%0A%20%20%20%20%0A"/>
        <a href="http://www.enikos.gr/politics/679566/to-tweet-tou-chrysochodi-gia-to-tzoker-to-vrady-tha-pao-na-to-do-%0A%20%20%20%20%0A"/>
        <a href="http://www.enikos.gr/politics/678812/chrysochodis-20000-prosfyges-metanastes-metaferontai-amesa-stin-i%0A%20%20%20%20%0A"/>
        <a href="http://www.enikos.gr/politics/682609/giannoulis-ston-realfm-gia-barmpekiou-sta-diavata-prepei-na-apomo%0A%20%20%20%20%0A"/>
        <a href="http://www.enikos.gr/politics/682610/baraz-syskepseon-sto-maximou-gia-to-forologiko-nomoschedio-kai-to%0A%20%20%20%20%0A"/>
        <a href="http://www.enikos.gr/politics/682596/tzanakopoulos-gia-tin-proanakritiki-den-prokeitai-na-kanoume-exal%0A%20%20%20%20%0A"/>
      </related>
    </article>
  </body>
</html>