<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/06/bl-rejtveny-nyolc-meccs-ot-nagy-gyoztes"/>
    <meta property="og:site_name" content="infostart"/>
    <meta property="article:published_time" content="2019-11-06T14:07:00+00:00"/>
    <meta property="og:title" content="BL-rejtvény: nyolc meccs, öt nagy győztes"/>
    <meta property="og:description" content="Kedden remek mérkőzéseket játszottak a labdarúgó Bajnokok Ligájában, de egyetlen csapat sem biztosította még a továbbjutását. Ma este várhatóan újabb futballélmények következnek, ám immár továbbjutókkal. Öt csapatnak is esélye van erre."/>
  </head>
  <body>
    <article>
      <h1>BL-rejtvény: nyolc meccs, öt nagy győztes</h1>
      <address><time datetime="2019-11-06T14:07:00+00:00">06 Nov 2019, 14:07</time> by <a rel="author">Infostart / Dénes Tamás</a></address>
      <h3>Kedden remek mérkőzéseket játszottak a labdarúgó Bajnokok Ligájában, de egyetlen csapat sem biztosította még a továbbjutását. Ma este várhatóan újabb futballélmények következnek, ám immár továbbjutókkal. Öt csapatnak is esélye van erre.</h3>
      <p>Az egyik esélyes a Paris Saint-Germain, amely ősszel eddig minden BL-mérkőzését megnyerte. A francia bajnok története során negyedszer áll százszázalékos teljesítménnyel a csoportmérkőzések felénél, mindannyiszor a négyes élén is végzett. A Parc des Princes-ben 2004 óta nem veszített csoportmérkőzést, azóta 22 találkozón van túl. A belgák tizenhét idegenbeli BL-meccsükből csak egyet nyertek meg, de azt éppen az aktuális francia bajnok, az AS Monaco ellen, tavaly. A franciáktól hárman hiányoznak majd sérülés miatt, Neymar, Meunier és Kehrer, mindazonáltal nem gyenge a várható kezdő tizenegy: Navas – Dagba, Thiago Silva, Kimpembe, Bernat – Gueye, Marquinhos, Verratti – Di María, Icardi, Mbappé.</p>
      <p>A csoport másik mérkőzésén a Real Madrid a Galatasarayt fogadja, mégpedig Gareth Bale nélkül. Ryan Giggs meghívta ugyan a válogatottba a szélsőt, de Zinedine Zidane szerint Bale nincs egyelőre bevethető állapotban. Várhatóan nem nevezi a klub James Rodriguezt sem, aki pedig egészséges, a hétvégi bajnokit második gyermeke születése miatt hagyta ki. A várható kezdő tizenegy: Courtois – Carvajal, Varane, Sergio Ramos, Marcelo – Casemiro – Valverde, Kroos – Rodrygo, Hazard – Benzema.</p>
      <p>A B csoportban a csoportkör első felében a legtöbb gólt szerző csapat, a Bayern München az Olympiakoszt fogadja. Ezen a mérkőzésen debütál Hansi Flick megbízott vezetőedzőként. A védelemben három sérültje is van (Süle, Hernandez, Arp), valószínűleg a Tottenham elleni meccs hőse, Serge Gnabry pihenőt kap, így a Neuer – Kimmich, Boateng, Pavard, Alaba – Javi Martinez, Thiago – Coman, Müller, Perišić – Lewandowski tizenegy kezd. Mindössze négy német van csak a névsorban… Az Olympiakosz minden őszi BL-mérkőzésén legalább két gólt kapott eddig, a Bayern a legutóbbi 29 hazai BL-csoportmérkőzéséből 27-et megnyert.</p>
      <p>Olasz–angol mérkőzés a C csoportban, az Atalantának a fogadóirodák szerint a végső győzelemre legesélyesebb csapat, a Manchester City ellen kellene megragadnia az utolsó esélyt. A korábbi aranylabdás Michael Owen szerint a City nyerni fog Milánóban (a bergamói stadion jelen állapotában nem felelt meg az UEFA kritériumainak, ezért a San Siróban játszik az Atalanta pályaválasztóként a főtáblán), le akarja zárni a továbbjutás kérdését. Függetlenül attól, hogy a hétvégén egy még fontosabb meccs vár a csapatra: a Liverpool elleni bajnoki rangadó az Anfield Roadon.</p>
      <p>A D csoportból idegenbeli győzelemmel a Juventus és az Atlético Madrid is továbbjuthat. Maurizio Sarri, aki tétmérkőzéseken még veretlen a Juventusszal, azt mondta a moszkvai sajtóértekezleten, hogy nem rossz az őszi mérleg, de még van hova fejlődnie a csapatának. Beszélt arról, is hogy a két argentin, Gonzalo Higuaín és Paulo Dybala továbbra sem valószínű, hogy egyszerre a csapatban lesz. Szavaiból azt lehetett kivenni, hogy a klub szívesen eladta volna egyiküket a nyáron, de ők inkább maradtak, számolva azzal is, hogy együtt nem férnek be a csapatba.</p>
      <h4>Bajnokok Ligája, 4. forduló</h4>
      <h4>A csoport</h4>
      <ul>
        <li>Real Madrid–Galatasaray 21.00 (tv: M4 Sport)</li>
        <li>Paris Saint-Germain–FC Bruges 21.00 (Spíler2)</li>
      </ul>
      <p><b>A csoport állása:</b> 1. PSG 9 pont, 2. Real Madrid 4, 3. FC Bruges 2, 4. Galatasaray 1.</p>
      <h4>B csoport</h4>
      <ul>
        <li>Bayern München–Olympiakosz Pireusz 18.55 (Spíler1)</li>
        <li>Crvena zvezda–Tottenham Hotspur 21.00</li>
      </ul>
      <p><b>A csoport állása:</b> 1. Bayern München 9 pont, 2. Tottenham 4, 3. Crvena zvezda 3, 4. Olympiakosz 1.</p>
      <h4>C csoport</h4>
      <ul>
        <li>Dinamo Zagreb–Sahtar Donyeck 21.00</li>
        <li>Atalanta–Manchester City 21.00 (Spíler1)</li>
      </ul>
      <p><b>A csoport állása:</b> 1. Manchester City 9 pont, 2. Dinamo Zagreb 4 (6-4), 3. Sahtar Donyeck 4 (4-6), 4. Atalanta 0.</p>
      <h4>D csoport</h4>
      <ul>
        <li>Lokomotiv Moszkva–Juventus 18.55 (Spíler2)</li>
        <li>Bayer Leverkusen–Atlético Madrid 21.00</li>
      </ul>
      <p><b>A csoport állása:</b> 1. Juventus 7 pont (7-3), 2. Atlético Madrid 7 (5-2), 3. Lokomotiv Moszkva 3, 4. Bayer Leverkusen 0</p>
      <p>
        <i>Nyitókép: MTI/EPA/Tolga Bozoglu</i>
      </p>
    </article>
  </body>
</html>