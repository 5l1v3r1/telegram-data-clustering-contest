<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425272/me-afethria-thn-kalymno-h-iapwnikh-fedhatta-anazhta-ellhnikoys-proorismoys"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-06T14:55:01+00:00"/>
    <meta property="og:title" content="Με αφετηρία την Κάλυμνο η ιαπωνική FedHATTA αναζητά ελληνικούς προορισμούς"/>
    <meta property="og:description" content="Με στόχο την ολική επαναφορά της ιαπωνικής αγοράς στην Ελλάδα, η οποία τα τελευταία χρόνια έχει ατονίσει, η FedHATTA (ομοσπονδία ταξιδιωτικών πρακτόρων) σε συνεργασία με τον δήμαρχο Καλύμνου Δημήτρη Διακομιχάλη, διοργάνωσαν αποστολή γνωριμίας του πρέσβη της Ιαπωνίας στην Ελλάδα."/>
  </head>
  <body>
    <article>
      <h1>Με αφετηρία την Κάλυμνο η ιαπωνική FedHATTA αναζητά ελληνικούς προορισμούς</h1>
      <address>
        <time datetime="2019-11-06T14:55:01+00:00">06 Nov 2019, 14:55</time>
      </address>
      <p>
        <b>Με στόχο την ολική επαναφορά της ιαπωνικής αγοράς στην Ελλάδα, η οποία τα τελευταία χρόνια έχει ατονίσει, η FedHATTA (ομοσπονδία ταξιδιωτικών πρακτόρων) σε συνεργασία με τον δήμαρχο Καλύμνου Δημήτρη Διακομιχάλη, διοργάνωσαν αποστολή γνωριμίας του πρέσβη της Ιαπωνίας στην Ελλάδα.</b>
      </p>
      <p>Ο Yasuhiro Shimizu και της συζύγου του επισκέφτηκαν την Κάλυμνο και τις μοναδικές δυνατότητες αθλητικού τουρισμού που προσφέρει, ιδιαίτερα για ένα άθλημα που εντάχθηκε πρόσφατα στους Ολυμπιακούς Αγώνες, την αναρρίχηση βράχου.</p>
      <p>Στην αποστολή, επίσημος προσκεκλημένος ήταν ο πρέσβης της Ιαπωνίας, ο οποίος, μαζί με τον πρόεδρο της FedHATTA, Λύσανδρο Τσιλίδη αλλά και επιτελείο βουλευτών που εκπροσώπησαν την κυβέρνηση, τον πρόεδρο του Ελληνο-Ιαπωνικού Συνδέσμου και τον πρόεδρο της North Events, ξεναγήθηκαν στα αξιοθέατα του νησιού, γεύτηκαν την τοπική κουζίνα και είχαν την ευκαιρία να διαπιστώσουν από κοντά τις φυσικές πίστες αναρρίχησης βράχου που διαθέτει το νησί, καθιστώντας το μοναδικό προορισμό για αυτό το άθλημα. Μάλιστα, ο ίδιος ο πρέσβης συμμετείχε σε εκδήλωση επίδειξης αθλητικής αναρρίχησης στο Μασσούρι.</p>
      <p>Η αποστολή πραγματοποίησε συνάντηση εργασίας με παραγωγικούς φορείς του νησιού εξερευνώντας τις δυνατότητες που προσφέρει αυτός ο μοναδικός ελληνικός προορισμός στον τουρισμό δραστηριοτήτων.</p>
      <p>«Η Κάλυμνος μπορεί να αναδειχθεί σε προορισμό δωδεκάμηνου τουρισμού, προσφέρει δυνατότητες αναρρίχησης βράχου και καταδύσεων και μπορεί να αποτελέσει όχημα για την αναζωογόνηση των τουριστικών ροών από την Ιαπωνία. Αναδεικνύουμε τη φυσική ομορφιά ενός ελληνικού νησιού με ιδιαίτερο φυσικό κάλλος, κάτι που αναζητούν οι Ιάπωνες. Δεν σταματούμε εδώ, καθώς έχουμε οργανώσει κύκλο επαφών για την πραγματοποίηση επαγγελματικών αποστολών στην Ιαπωνία για την προώθηση του ελληνικού τουρισμού» δήλωσε ο πρόεδρος της FedHATTA, Λύσανδρος Τσιλίδης.</p>
      <p>Πηγή: businessnews.gr</p>
    </article>
  </body>
</html>