<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/06/osszeallt-a-felvideki-magyar-valasztasi-egyseg-egy-nagy-bokkenovel"/>
    <meta property="og:site_name" content="infostart"/>
    <meta property="article:published_time" content="2019-11-06T14:26:37+00:00"/>
    <meta property="og:title" content="Összeállt a felvidéki magyar választási együttműködés - egy nagy bökkenővel"/>
    <meta property="og:description" content="Bár kedden az MKP székházában folytatódott az egyeztetés a közös listáról, a találkozóra az öt helyett csak három párt delegációja jelent meg. A Híd ráadásul lezártnak tekinti az egyeztetéseket és szlovák együttműködő partnereket keres."/>
  </head>
  <body>
    <article>
      <h1>Összeállt a felvidéki magyar választási együttműködés - egy nagy bökkenővel</h1>
      <address><time datetime="2019-11-06T14:26:37+00:00">06 Nov 2019, 14:26</time> by <a rel="author">Infostart / InfoRádió - Kiss Balázs (Pozsony)</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/tudositoink/2019/11/05/elkezdodott-a-kampany-kemeny-kuzdelem-varhato-szlovakiaban"/>
        <a href="https://infostart.hu/kulfold/2019/10/23/ujabb-lepes-a-kozos-magyar-valasztasi-lista-fele-szlovakiaban"/>
        <a href="https://infostart.hu/kulfold/2019/10/18/egyutt-indul-harom-magyar-part-a-szlovakiai-parlamenti-valasztason"/>
      </related>
      <h3>Szinte biztos, hogy nem lesz teljes a szlovákiai magyar pártok választási együttműködése.</h3>
      <p>Kedden az MKP székházában folytatódott a szlovákiai magyar pártok egyeztetése a választási együttműködésről és a közös lista létrehozásáról. A találkozóra mind az öt pártot és mozgalmat meghívták, de az egyeztetésen csak három delegáció – a Magyar Közösség Pártja, az Összefogás és a Magyar Fórum – vett részt. A Híd lezártnak tekinti a tárgyalásokat.</p>
      <p>"A pártok szeretnék mielőbb lezárni a közös jelöltlistáról szóló tárgyalásokat" – tájékoztatott Králik Róbert, az MKP sajtótitkára. "Több, a közös indulásról szóló technikai részletről is tárgyaltak a pártok, a delegációk ismertették a prioritásaikat, és minden pontban sikerült előbbre lépniük" – közölte Králik, hozzátéve, hogy folytatni fogják az egyeztetést a közös listáról.</p>
      <p>Múlt héten csütörtökön az ötpárti egyeztetésen még részt vett a Bugár Béla vezette Híd és az egy százalékos támogatottságot alulról megközelítő Magyar Kereszténydemokrata Szövetség is. A tárgyalás megszakadt, mert</p>
      <blockquote>nem tudtak megegyezni abban, hogy kizárják a választás utáni együttműködést a jelenleg legnagyobb kormánypárttal, a Smerrel.</blockquote>
      <p>Ezt a Híd és az MKDSZ nem utasította el egyértelműen.</p>
      <p>"Mindenki számára világosnak kell lennie, hogy a megegyezésre való törekvés nem volt őszinte a három másik párt részéről. Színházat játszottak előttünk és a választóink előtt, ezért a Híd nem látja értelmét a tárgyalás folytatásának" – közölte a párt. Magdeme Klára, a Híd szóvivője kedden megerősítette, kitartanak álláspontjuk mellett, ezért nem mentek el az MKP-székházba.</p>
      <p>A további közös lépésekben így csak az MKP, a Magyar Fórum és az Összefogás egyezett meg. A mozgalom kialakítja a jogi feltételeket és felveszi a Magyar Közösségi Összefogás nevet. Ezen a néven indulnak a pártok a választáson – magyarázta Simon Zsolt, a Magyar Fórum elnöke.</p>
      <p>A legfrissebb közvélemény-kutatások azt mutatják, hogy</p>
      <p>
        <mark>a Hídnak a parlamenti bejutáshoz nincs meg a kellő támogatottsága.</mark>
      </p>
      <p>Most már stabilan öt százalék alatt mérik Bugár Béláékat, sőt, az egyik ügynökség négy százalék alá lőtte be a pártot. Ezért – mivel a szintén a bejutásért küzdő magyar hármassal nem tudtak megegyezni – nem marad más választásuk, mint hogy a szlovákok között keressenek szövetségeseket a jövő évi parlamenti választások előtt.</p>
      <p>Az egyik kereskedelmi televízió vitaműsorában Ravasz Ábel, a Híd alelnöke elárulta, hogy a mindössze pár hete formálódó Dobrá voľba, azaz Jó Választás nevű politikai erővel elképzelhetőnek tartják a szövetséget. A Jó Választás azonban első körben kosarat adott a Hídnak.</p>
      <p>A parlamenti választásokat 2020. február 29-én tartják Szlovákiában. A pártok december 1-jéig adhatják le jelöltlistájukat.</p>
      <p>
        <i>Nyitókép: Pixabay.com</i>
      </p>
      <p>
        <b>Kapcsolódó hang</b>
      </p>
      <p>Nincs megegyezés a felvidéki magyar pártok között</p>
      <figure>
        <audio src="https://infostart.hu/audio/00004/00004ec8b.mp3"/>
      </figure>
      <p> </p>
    </article>
  </body>
</html>