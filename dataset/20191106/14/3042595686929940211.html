<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/talent-klar-for-nederlandsk-toppklubb/71784800"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T14:39:44+00:00"/>
    <meta property="og:title" content="Talent klar for nederlandsk toppklubb"/>
    <meta property="og:description" content="Herman Geelmuyden har skrevet under på en kontrakt med toppklubben PSV."/>
  </head>
  <body>
    <article>
      <h1>Talent klar for nederlandsk toppklubb</h1>
      <h2>Herman Geelmuyden har skrevet under på en kontrakt med toppklubben PSV.</h2>
      <address><time datetime="2019-11-06T14:39:44+00:00">06 Nov 2019, 14:39</time> by <a rel="author">Christian Grieg Sander</a></address>
      <p>Stabæk-spiller Herman Geelmuyden (17) er klar for storklubben PSV. Han knytter seg til klubben ved årsskifte.</p>
      <p><b>Geelmuydens kontrakt med Stabæk går ut etter sesongen, og spilleren sto fritt til å gå til</b> <b>én</b> <b>ny klubb når avtalen gikk ut. Geelmuyden har vært regnet som en av bærumsklubben største talenter, og skrev allerede proffkontrakt med «de blaa» i 2017. Da var han 15 år.</b></p>
      <p>Etter at Geelmuyden skrev kontrakt med Stabæk, har han ikke fått mange minuttene på A-laget. Han står med fem innhopp i Eliteserien så langt i år for Bæringene.</p>
      <p>Nå er han altså klar for et proffeventyr i Nederland.</p>
      <h3>Vært på prøvespill</h3>
      <p>Geelmuyden har tidligere vært på prøvespill hos den nederlandske storklubben ved flere anledninger. Klubben skal ha fulgt unggutten over lengre tid.</p>
      <p>PSV ligger så langt på en tredjeplass i ligaen, åtte poeng bak Ajax, som leder Æresdivisjonen.</p>
      <figure>
        <iframe data-src="https://twitter.com/RikElfrink/status/1191721249401180161?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Rik Elfrink er journalist i Eindhoven, og følger PSV tett. Han mener at Geelmuyden i første omgang vil knytte seg til U19 laget til PSV.</p>
      <p>I PSV blir han lagkamerat med Mathias Kjølø og Fredrik Oppegård. Mathias Kjølø er sønn av agent Mike Kjølø, som også representerer Geelmuyden.</p>
      <h3>Unge eksporter</h3>
      <p>Geelmuydens overgang føyer seg i rekken over unge spillere som vraker spill i Norge for en overgang til en utenlandsk klubb sitt akademi.</p>
      <p>
        <b>Tidligere i år lagde <a href="https://www.eurosport.no/fotball/em-kvalifisering/2020/bekymret-over-voldsom-eksplosjon-i-tidlig-talenteksport-til-utlandet_sto7491708/story.shtml">Eurosport</a> en sak på dette tema. I saken kom det fram at spillere som spiller på aldersbestemte landslag velger å dra til en utenlandsk klubb mye tidligere enn før.</b>
      </p>
      <p>Espen Olafsen, leder i Toppfotball-sport, sa til Eurosport at tallene nesten har tredoblet seg av unge spillere som drar tidlig ut. Han sier at tallene har økt fra åtte til 21 prosent.</p>
    </article>
  </body>
</html>