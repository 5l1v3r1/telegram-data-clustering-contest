<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/fmi-lanseaza-un-avertisment-de-criza-pentru-europa-economia-europeana-va-creste-cu-doar-1-4-in-2019-cel-mai-slab-ritm-din-2013-18548571"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-06T14:56:57+00:00"/>
    <meta property="og:title" content="FMI lansează un avertisment de criză pentru Europa: Economia europeană va creşte cu doar 1,4% în 2019, cel mai slab ritm din 2013"/>
    <meta property="og:description" content="PIB-ul Europei va înregistra în 2019 o creştere de doar 1,4%, cel mai slab ritm din ultimii şase ani, potrivit celui mai recent raport regional lansat de Fondul Monetar Internaţional (FMI)."/>
  </head>
  <body>
    <article>
      <h1>FMI lansează un avertisment de criză pentru Europa: Economia europeană va creşte cu doar 1,4% în 2019, cel mai slab ritm din 2013</h1>
      <address><time datetime="2019-11-06T14:56:57+00:00">06 Nov 2019, 14:56</time> by <a rel="author" href="https://www.zf.ro/autor/alex-ciutacu" target="_blank">Alex Ciutacu</a></address>
      <p>PIB-ul Europei va înregistra în 2019 o creştere de doar 1,4%, cel mai slab ritm din ultimii şase ani, potrivit celui mai recent raport regional lansat de Fondul Monetar Internaţional (FMI).</p>
      <p>În cel mai recent raport, FMI arată că PIB-ul va înregistra o creştere moderată, de doar 1,4%, în scădere de la o creştere de 2,3% în 2018. Totuşi, pentru 2020 FMI prognozează o creştere de 1,8% pentru „bătrânul” continent.</p>
      <p>PIB-ul zonei euro a crescut cu 0,2% în T3 2019, comparabil cu T2. În comparaţie cu T3 2018, zona euro a crescut cu 1,1%, cel mai slab ritm de creştere din T4 2013 până în prezent.</p>
      <p>În luna martie, Banca Centrală Europeană şi-a ajustat previziunea pentru PIB-ul zonei euro la 1,1% de la o previziune anterioară de 1,7%.</p>
      <p>În rândul economiilor mai avansate economia îşi va reveni într-un ritm modest, crescând de la 1,3% în 2019 la 1,5% în 2020, pe fondul estimării de creştere la nivel global, deşi FMI atrage atenţia că o parte din pagubele făcute de războiul comercial nu mai pot fi atenuate.</p>
    </article>
  </body>
</html>