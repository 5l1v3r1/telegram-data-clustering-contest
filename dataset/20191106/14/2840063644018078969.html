<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/intrattenimento/spettacolo/2019/11/06/regista-playmobil-nei-film-americani-italiani-tutti-mafiosi_shhIZRJh92snDubQaMBJXI.html"/>
    <meta property="og:site_name" content="Adnkronos"/>
    <meta property="article:published_time" content="2019-11-06T14:46:00+00:00"/>
    <meta property="og:title" content="Il regista di 'Playmobil': &quot;Nei film americani italiani tutti mafiosi&quot;"/>
    <meta property="og:description" content="Di Salvo: &quot;Voglio fare un film per mostrare l’altro lato della cultura italiana&quot;"/>
  </head>
  <body>
    <article>
      <h1>Il regista di 'Playmobil': "Nei film americani italiani tutti mafiosi"</h1>
      <address>
        <time datetime="2019-11-06T14:46:00+00:00">06 Nov 2019, 14:46</time>
      </address>
      <p>di Ilaria Floris</p>
      <p>"Sono di origini italiane anche se cresciuto in America, e mi dispiace vedere che tutti i film americani quando parlano degli italiani li presentano sempre come mafiosi, criminali, banditi. Ora voglio fare un film ambientato nel vostro paese per mostrare l’altro lato della cultura italiana". A dirlo all'Adnkronos è Lino Di Salvo, il regista italoamericano che ha diretto 'Playmobil - The Movie', che uscirà il prossimo 19 dicembre nelle sale italiane.</p>
      <p>Di Salvo, nato a Brooklyn ma con una famiglia di origini siciliane, sta infatti lavorando ad un soggetto che riprende le tradizioni e la cultura italiane. E' ambientato in Valcamonica e riguarda un personaggio mitologico di nome Badalisc. "Io amo l’animazione con tutto il cuore, ma il mio prossimo lavoro sarà sulla cultura e sulla mitologia italiana -dice il regista- Siamo in una cittadina della Valcamonica, dove c'è questo mostro che ha un potere magico: se ti tocca rivelerà i tuoi segreti. E c’è Angelina, la protagonista, che ha dentro di se un grande segreto che non vuole rivelare". "Voglio cambiare il modo di guardare all’Italia, il punto di vista da cui guardare questo straordinario paese e non vedo l’ora di farlo".</p>
      <p>L'esperienza in Disney, in cui Di Salvo ha lavorato per anni come responsabile d’animazione in Frozen e supervisore dell’animazione in Rapunzel e Bolt, racconta, "è il lavoro che avevo sempre sognato, mi hanno assunto quando ero giovanissimo ed è stato incredibile lavorare a Rapunzel, Frozen. Ero capo animatore, e questo mi ha dato la fiducia di credere che potessi anche io un giorno raccontare storie, ed è quello che finalmente sto facendo". Proprio da questa esperienza è nato il progetto di 'Playmobil - The Movie', la pellicola di animazione in uscita nelle sale italiane il prossimo 19 dicembre con le voci, tra gli altri, di J-Ax e Cristina D'Avena.</p>
      <p>"I miei figli hanno tantissimi giocattoli a casa -rivela- e ho notato che la caratteristica di Playmobil è la possibilità di raccontare una storia. Lego invece viene usato per costruire. Quindi, guardando loro ho visto che ogni giorno c’era una storia diversa, che veniva fuori man mano, e mi è venuta l'idea di raccontarla sul grande schermo".</p>
      <p>Di Salvo, nato a Brooklyn ma di origini siciliane, sottolinea l'importanza di stimolare l'immaginazione dei ragazzi. "Come padre, nonostante tutti gli schermi di oggi, penso che i bambini debbano usare soprattutto l’immaginazione, e la usano soprattuto quando giocano -osserva- Io sono cresciuto a New York, e quando mi annoiavo e non avevo niente da fare, creavo cose. Quando non hai niente cominci ad essere creativo". Quindi il regista suggerisce: "Cominciamo anche a casa a guardare meno film, ad uscire nei parchi, e giochiamo perché penso che dobbiamo, anche nelle nostre vite super impegnate, trovare il tempo di giocare con i nostri figli.</p>
    </article>
  </body>
</html>