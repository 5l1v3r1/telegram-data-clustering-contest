<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/diorganosi-kolasmenoy-mparmpekioy-me-alkool-sta-diavata-prototypi-diamartyria-apenanti-stin-gketopoiisi-apo-toys-metanastes-ti-dilose-o-diorganotis-vinteo/"/>
    <meta property="og:site_name" content="europost.gr"/>
    <meta property="article:published_time" content="2019-11-06T14:00:04+00:00"/>
    <meta property="og:title" content="Διοργάνωση «κολασμένου» μπάρμπεκιου με αλκοόλ στα Διαβατά: «Πρωτότυπη» διαμαρτυρία απέναντι στην γκετοποίηση από τους μετανάστες! Τι δήλωσε ο διοργανωτής (Βίντεο)"/>
    <meta property="og:description" content="Ως «πρωτότυπο» και «ευρηματικό» τρόπο διαμαρτυρίας χαρακτήρισε το προγραμματισμένο μπάρμπεκιου έξω από το hotspot των Διαβατών ένας εκ των διοργανωτών της εκδήλωσης, σε σημερινές του δηλώσεις στον ΑΝΤ1. Υπερασπιζόμενος την εκδήλωση που έχει προκαλέσει αντιδράσεις και"/>
  </head>
  <body>
    <article>
      <h1>Διοργάνωση «κολασμένου» μπάρμπεκιου με αλκοόλ στα Διαβατά: «Πρωτότυπη» διαμαρτυρία απέναντι στην γκετοποίηση από τους μετανάστες! Τι δήλωσε ο διοργανωτής (Βίντεο)</h1>
      <address>
        <time datetime="2019-11-06T14:00:04+00:00">06 Nov 2019, 14:00</time>
      </address>
      <p>Ως «πρωτότυπο» και «ευρηματικό» τρόπο διαμαρτυρίας χαρακτήρισε το προγραμματισμένο μπάρμπεκιου έξω από το hotspot των Διαβατών ένας εκ των διοργανωτών της εκδήλωσης, σε σημερινές του δηλώσεις στον ΑΝΤ1.</p>
      <p>Υπερασπιζόμενος την εκδήλωση που έχει προκαλέσει αντιδράσεις και σφοδρές πολιτικές αντιπαραθέσεις το τελευταίο 24ωρο, μετά και τις δηλώσεις του Χρήστου Γιαννούλη, ο Δ. Ζιαμπάζης είπε ότι ο σκοπός του μπάρμπεκιου με χοιρινό και κρασί έξω από το ΚΥΤ Διαβατών είναι να αναδειχτεί ο «υποβιβασμός και η γκετοποίηση της συγκεκριμένης περιοχής». Όπως υπογράμμισε, σαν αυτήν την περιοχή υπάρχουν πάρα πολλές περιοχές στη Βόρεια Ελλάδα που έχουν τρομερό πρόβλημα με τους μετανάστες.</p>
      <p>Ο κ. Ζιαμπάζης υποστήριξε ότι οι συμμετέχοντες το ερχόμενο Σάββατο θα φάνε χοιρινό και θα πιούνε αλκοόλ, θέλοντας με τον τρόπο αυτό να αποδείξουν ότι δεν θα ανεχτούν τα φαινόμενα γκετοποίησης και αλλαγής τρόπου ζωής, που συμβαίνουν και στην Ευρώπη. «Καλώς ή κακώς αυτοί οι άνθρωποι έχουν διαφορετική κουλτούρα», είπε, προσθέτοντας ότι «όλα αυτά τα χρόνια, η εμπειρία στην Ευρώπη δείχνει ότι αυτοί οι άνθρωποι δεν αφομοιώνονται από τις τοπικές κοινωνίες αλλά γκετοποιούνται και πολλές φορές προσπαθούν να επιβάλλουν τον δικό τους τρόπο ζωής, που δεν συμβαδίζει με τον ευρωπαϊκό».</p>
      <p>Μεγάλο ποσοστό αυτών των ανθρώπων δεν είναι καν από εμπόλεμες περιοχές, δεν είναι καν πρόσφυγες, υποστήριξε ο κ. Ζιαμπάζης, προειδοποιώντας ότι στο άμεσο μέλλον «θα περάσουμε σε πιο ακραίες καταστάσεις». Καταλήγοντας, σημείωσε ότι δεν δέχεται τον χαρακτηρισμό «ακραίος», ούτε για τον ίδιο ούτε για τους άλλους συμμετέχοντες στην εκδήλωση. «Εμείς είμαστε πραγματικά ανθρωπιστές και δημοκράτες… Αν ήταν ανθρωπιστές οι της παράταξης του Γιαννούλη, θα ενδιαφέρονταν για τους κατοίκους των τοπικών κοινωνιών που υποβιβάζονται». συμπλήρωσε.</p>
      <figure>
        <iframe src="https://www.youtube.com/embed/cmuuUnUSKPA" width="696" height="522" data-service="Youtube" scrolling="no"/>
      </figure>
      <p>Γιαννούλης: Αν ο Κυρανάκης συμφωνεί με το μπάρμπεκιου έξω από το hotspot, να πάει και ο ίδιος</p>
      <p>«Απολύτως καμία διευκρίνηση δεν χρειάζεται» για όσα είπε εχθές, τόνισε ο κ. Γιαννούλης στον ΑΝΤ1, εκφράζοντας την άποψη ότι οι δηλώσεις του περικόπηκαν, συρράφθηκαν και παρουσιάστηκαν με παραπλανητικό τρόπο, κάτι που συνιστά «κανιβαλισμό» της ελευθερίας να λες την άποψή σου, όσο σκληρή κι αν είναι.</p>
      <p>Όπως υπογράμμισε, δεν ζήτησε ποτέ να καταστεί ποινικά κολάσιμο το μπάρμπεκιου και η κατανάλωση μπύρας, «όπως χυδαία και επιπόλαια απάντησε ο κ. Κυρανάκης». Όπως εξηγεί ο κ. Γιαννούλης, αυτός αναφέρθηκε συγκεκριμένα σε μια φασιστική εκδήλωση με τίτλο «Μπάρμπεκιου ενάντια στους λαθρομετανάστες», μπροστά στην είσοδο του χώρου υποδοχής προσφύγων. «Αν ο κ. Κυρανάκης συμφωνεί με αυτήν την εκδήλωση μπορεί να πάει, μπορεί να υποστηρίζει τις θέσεις τους, όπως και ο κ. Πλεύρης», συμπλήρωσε.</p>
      <p>Όπως διευκρίνισε, η ερώτηση που έθεσε ήταν αν θεωρείται ποινικά κολάσιμος ο σαδισμός και η κακία που δείχνει αυτή η κίνηση, και δεν μίλησε γενικά για το αλκοόλ και το χοιρινό.</p>
      <h3>Σχετικά</h3>
    </article>
  </body>
</html>