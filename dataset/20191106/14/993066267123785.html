<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.irishnews.com/arts/thebluffer/2019/11/06/news/dra-ma-2-450-bliain-d-aois-a-labhrai-onn-faoi-sta-das-na-mban-sa-la-ata-inniu-ann-1758404/"/>
    <meta property="og:site_name" content="The Irish News"/>
    <meta property="article:published_time" content="2019-11-06T14:31:00+00:00"/>
    <meta property="og:title" content="Dráma 2,450 bliain d'aois a labhraíonn faoi stádas na mban sa lá atá inniu ann"/>
  </head>
  <body>
    <article>
      <h1>Dráma 2,450 bliain d'aois a labhraíonn faoi stádas na mban sa lá atá inniu ann</h1>
      <address><time datetime="2019-11-06T14:31:00+00:00">06 Nov 2019, 14:31</time> by <a rel="author">Robert McMillen</a></address>
      <p>GINEANN  néarchealla comharthaí aibhléise a sheachadann eolas agus oibríonn an intinn nó an corp dá réir.</p>
      <p>Ar bhealach, measaim go n-oibríonn na healaíona mar a gcéanna. </p>
      <p>Is iad na scríbhneoirí, na drámadóirí, na péintéirí, na ceoltóirí na néarchealla, a gcuid saothair na comharthaí aibhléise (nó teachtaireachtaí) a chuireann eolas (agus mothúcháin agus smaointe) chugainn agus tugann muidinne, an lucht féachana/éisteachta ár bhfreagairt pearsanta féin.</p>
      <p>Mura n-oibríonn na néarchealla, ní oibreoidh an corp mar is ceart. Measaim féin nach n-oibreodh an sochaí mar ba cheart gan na healaíona.</p>
      <p>Rud iontach fúthu ná go bhfuil na comharthaí ag teacht chugainn ó na mílte bliain ó shin, ag iarraidh orainn freagairt a thabhairt nó foghlaim uathu.</p>
      <p>Sin an fáth go mbeidh mé ag Cultúrlann McAdam Ó Fiaich anocht agus an dráma <i>Medea</i> le Euripides ar an ardán ann.</p>
      <p>Anois, tá siad ann a chuirfeadh an an cheist - “drámaíocht na seanGhréige. Cad é is fiú é in 2019?”</p>
      <p>Tá freagair spéisiúil ag Proinsíos (nó Prin) Ó Duigneáin ar an cheist.</p>
      <p>Tá Prin ina stiúrthóir ar an chompántas dátheangach drámaíochta, Splódar, i gcuideachta Lúcais Mhic Fhionnaile.</p>
      <p>“Bhuel, go bunúsach, is dráma grá é faoi bhean a mharaíonn a beirt mhac ach an rud is mó faoi ná go bhfuil firinne ann ó thús go deireadh. Tá sé macánta, tá sé ionraic agus cé go mbaineann sé le bean a bhí an-bhrúidiúil ar fad a leithéid a dhéanamh, ní raibh aon scrupall aici, mar sin féin, tuigeann an lucht éisteachta gur bean uasal a bhí inti, dáiríre. Bhí sí dílis dá fear céile agus cheap sí go ndearna sé an-éagóir uirthi nuair a d’imigh sé le bean eile.    </p>
      <p>Scríobhadh <i>Medea</i> 400 bliain roimh aimsir Chríost agus tá sé á léiriú i rith an ama, ach ní raibh an meas ceanna air ag an tús</p>
      <p>“Bhí feis acu san an Aithin ag  raibh agus níor tháinig <i>Medea</i> ach sa tríú háit!” arsa Prin.</p>
      <p>“Tá sé i bhfad níos clúití ná an dá cheann a tháinig chun tosaigh air.” ar sé.</p>
      <p>“Leoga nuair a bhí na Sufraigéidí i mbun feachtasaíochta sna 1880idí, bhíodh sé de nós acu píosaí as <i>Medea</i> a léamh. Rinne siad sin i Sasana, ní chreidim go ndearnadh in Éirinn é agus tá sé sin ag tarlú arís anois. Tá an-chuid léirithe de <i>Medea</i> á dhéanamh anois agus gluaiseacht na bhfeimineach chun cinn arís na laethanta seo.”</p>
      <p>Ni nach ionadh, ar ndóigh, mar tugann dráma Euripides aghaidh ar stádas na mban roimh aimsir Chríost – agus mar atá inniu?</p>
      <p>“Euripides, a scríobh é, níorbh ionann é gus drámadóir eile,” dar le Prin.</p>
      <p>“Thuig sé meon na mban agus an dóigh ar caitheadh leo agus thuig sé fosta ról an stáit, cineál left-winger a bhí ann agus bhí sé glan in aghaidh an chogaidh mar a fheiceann muid ina dhráma Mná na Traí nó The Trojan Women.</p>
      <p>“Sin an fáth, creidim, go dtuigeann daoine sa lá ata inniu ann cad é bhí i gceist aige.”</p>
      <p>Rinneadh aistriúcháin ar chlasaicigh na Sean-Ghréige go Gaeilge cheana, go príomha ag an mhoinsíneoir Pádraig de Brún sna fichidí agus sna tríochaidí agus aistríodh <i>Medea</i> cheana ach seo an chéad léiriú proifisiúnta den dráma riamh.</p>
      <p>Ni nach ionadh mar sin go raibh Splódar in ann scoth na n-aisteoirí a mhealladh le páirt a ghlacadh ann, Tara Breathnach, a bhí in  ar an BBC le gairid ach go háirithe.</p>
      <p>Bhí Tara i ról Anne Boleyn sa chlár faisnéise The Last Days of Anne Boleyn ar an BBC agus mar May Collingwood sa scannán A Nightingale Falling. </p>
      <p>Rud annamh eile faoin dráma seo ná go bhfuil sé dhuine déag páirteach ann, foireann an-mhór do dhráma Gaeilge.</p>
      <p>Chomh maith le cliar ina bhfuil den scoth – Lochlainn Ó Mearáin i ról Jason agus Bríd Ní Chumhaill ó Ros na Rún ina measc – beidh damhsa clasaiceach leis an Michelle Bell School Dancing ar an ardán fosta á gcomóradh ag ceol nuachumtha le Ailie Blunnie.</p>
      <p>::<b> Beidh <i>Medea</i> le Euripides le feiceáil i gCultúrlann McAdam Ó Fiaich anocht, Céadaoin 6 Samhain ag a 7:00pm</b></p>
      <p>
        <b>Tá £12 nó £10 (lacáiste) mar tháille air.</b>
      </p>
    </article>
  </body>
</html>