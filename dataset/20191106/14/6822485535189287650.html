<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980815054.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-06T14:49:00+00:00"/>
    <meta property="og:title" content="ایران گرم‌تر شده است"/>
    <meta property="og:description" content="به گزارش تسنیم، افتخاری رییس موسسه تحقیقات آب وزارت نیرو  گفت: روند بارش در فصل پاییز 25 درصد، زمستان 45 درصد، بهار 25 درصد و تابستان تنها پنج درصد است و بارش‌های اخیر نباید ما را به سمتی سوق دهد که از مدیریت مصرف آب و منابع آبی غفلت کنیم."/>
  </head>
  <body>
    <article>
      <h1>ایران گرم‌تر شده است</h1>
      <address>
        <time datetime="2019-11-06T14:49:00+00:00">06 Nov 2019, 14:49</time>
      </address>
      <p>رییس موسسه تحقیقات آب وزارت نیرو با بیان این که در مدت ۲۰ سال اخیر، میزان بارندگی‌های کشور ۱۴ درصد کاهش یافته است، گفت: دمای هوای کشور نیز در مدت ۲۰ سال اخیر یک و نیم درجه اضافه شده است.</p>
      <p>به گزارش تسنیم، افتخاری رییس موسسه تحقیقات آب وزارت نیرو  گفت: روند بارش در فصل پاییز 25 درصد، زمستان 45 درصد، بهار 25 درصد و تابستان تنها پنج درصد است و بارش‌های اخیر نباید ما را به سمتی سوق دهد که از مدیریت مصرف آب و منابع آبی غفلت کنیم.</p>
      <p>وی افزود: مولفه‌های مهم در تغییرات بارشی، ارزیابی مقدار بارندگی، تحلیل شدت بارندگی، بررسی مدت بارندگی، مطالعه توزیع مکانی بارش‌ها، برآورد توزیع زمانی بارش‌ها و وضعیت الگوی بارش‌ها است.</p>
      <p>افتخاری با اشاره به پروژه‌های کاربردی مورد حمایت سازمان  برنامه و بودجه کشور در زمینه منابع آب، گفت: حمایت‌های این سازمان از پروژه‌های مذکور می‌تواند موجب هم‌گرایی بخش‌های مختلف دستگاه‌های مرتبط شود. </p>
      <p>وی با بیان این که در مدت 20 سال اخیر، میزان بارندگی‌های کشور 14 درصد کاهش یافته است، اظهار داشت: دمای هوای کشور نیز در مدت 20 سال اخیر یک و نیم درجه اضافه شده است و ما نباید از حد اعتدال خارج شویم و باید این امر مهم را در نظر داشته باشیم که همواره با کمبود آب به ویژه در بخش کشاورزی مواجه هستیم.</p>
      <p>رییس موسسه تحقیقات آب وزارت نیرو در ادامه سخنان خود تأکید کرد که با توجه به روند افزایشی دما در کشور و کاهش بارندگی، ضرورت دارد تا در مورد مطالعات مرتبط با تعیین سهم عوامل طبیعی و دخالت‌های انسانی، اقدام‌های جدی و عملی از سوی مبادی و مدیران ذی‌ربط انجام پذیرد</p>
    </article>
  </body>
</html>