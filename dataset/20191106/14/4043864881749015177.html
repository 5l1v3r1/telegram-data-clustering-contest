<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/6/7231185/"/>
    <meta property="og:site_name" content="Українська правда"/>
    <meta property="article:published_time" content="2019-11-06T14:21:29+00:00"/>
    <meta property="og:title" content="ДБР проаналізує доходи Порошенка за 5 років"/>
    <meta property="og:description" content="В рамках розслідування щодо відпочинку п’ятого президента України на Мальдівах суд надав слідчим Державного бюро розслідувань доступ до інформації щодо сум заробітної плати, доходів та сплачених Петром Порошенком страхових внесків за 5 років."/>
  </head>
  <body>
    <article>
      <h1>ДБР проаналізує доходи Порошенка за 5 років</h1>
      <address>
        <time datetime="2019-11-06T14:21:29+00:00">06 Nov 2019, 14:21</time>
      </address>
      <p>В рамках розслідування щодо відпочинку п’ятого президента України на Мальдівах суд надав слідчим Державного бюро розслідувань доступ до інформації щодо сум заробітної плати, доходів та сплачених Петром Порошенком страхових внесків за 5 років.</p>
      <p><b>Джерело:</b> ухвала Печерського райсуду Києва</p>
      <p><b>Дослівно:</b> "Надати групі слідчих… дозвіл на тимчасовий доступ до документів, що перебувають у володінні Пенсійного фонду… та його структурних підрозділах та які містять відомості щодо сум нарахування заробітної плати, сум нарахування доходів, про суми сплачених страхових внесків ОСОБА_1 за період з 07.06.2014 року по 19.05.2019".</p>
      <p><b>Деталі:</b> Суд визначив строк дії ухвали протягом одного місяця, який обраховувати з дня постановлення ухвали слідчим суддею (30 жовтня). Зазначається, що ухвала оскарженню не підлягає.</p>
      <p><b>Що було раніше</b>: Печерський районний суд Києва надав слідчим ДБР дозвіл на тимчасовий доступ до<a href="https://www.pravda.com.ua/news/2019/10/23/7229871/"> редакційної комунікації журналістів</a> програми "Схеми", які готували розслідування про таємну відпустку Петра Порошенка на Мальдівах, опубліковане у січні 2018 року. Журналісти подали до Київського апеляційного суду <a href="https://www.pravda.com.ua/news/2019/10/24/7229969/">скаргу</a> на ухвалу Печерського суду.</p>
      <p>
        <b>Передісторія</b>
      </p>
      <ul>
        <li>6 серпня <a href="https://www.pravda.com.ua/news/2019/08/6/7222866/">у ДБР повідомили, що розслідують </a>можливі факти організації незаконного переправлення через український державний кордон колишнього президента України. Досудове розслідування проводять за статтями "службове підроблення", "незаконне переправлення осіб через державний кордон України", "використання завідомо підробленого документа".</li>
        <li>Імені колишнього президента у повідомленні не вказано, проте журналістам стало відомо, що йдеться про Петра Порошенка. Справа стосується його відпочинку на Мальдівах у січні 2018 року, про який писали журналісти програми "Схеми" у своєму розслідуванні "<a href="https://www.pravda.com.ua/news/2018/01/18/7168834/"> Petro Incognito. Таємна відпустка президента Порошенка</a>".</li>
        <li>Згідно з розслідуванням, неафішований президентський відпочинок, що тривав з 1 по 8 січня разом з перельотом загалом коштував не менше ніж 500 тисяч доларів, що становило понад 14 мільйонів гривень.</li>
        <li>Журналісти програми припустили, що президент  Петро Порошенко зі своїми супутниками міг літати на Мальдівські острови під вигаданими прізвищами і не проходити паспортний і митний контроль.</li>
        <li>Водночас Порошенко наголошував, що кордон він <a href="https://www.pravda.com.ua/news/2018/02/28/7173145/">перетинав за своїм прізвищем</a>, "по своєму паспорту, з відповідною реєстрацією у прикордонників".</li>
        <li>На Банковій заявили, що Мальдіви <a href="https://www.pravda.com.ua/news/2018/03/30/7176329/">обійшлися президенту дешевше</a>, ніж підрахували журналісти, але <a href="https://www.pravda.com.ua/news/2018/04/12/7177482/">відмовились уточнювати суму.</a></li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/6/7231171/"/>
        <a href="https://www.pravda.com.ua/news/2019/11/6/7231143/"/>
        <a href="https://www.pravda.com.ua/columns/2019/11/5/7231053/"/>
      </related>
    </article>
  </body>
</html>