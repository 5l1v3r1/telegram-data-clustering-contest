<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/borcea-iese-din-inchisoare-tribunalul-ilfov-i-a-aprobat-eliberarea-conditionata-18548352"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-06T14:05:41+00:00"/>
    <meta property="og:title" content="Borcea iese din închisoare. Tribunalul Ilfov i-a aprobat eliberarea condiţionată"/>
    <meta property="og:description" content="Magistraţii Tribunalului Ilfov au aprobat, miercuri, eliberarea condiţionată a fostului acţionar de la FC Dinamo Bucureşti, Cristian Borcea, astfel că afaceristul va părăsi probabil în cursul zilei Penitenciarul Jilava, acolo unde este încarcerat din luna februarie."/>
  </head>
  <body>
    <article>
      <h1>Borcea iese din închisoare. Tribunalul Ilfov i-a aprobat eliberarea condiţionată</h1>
      <address><time datetime="2019-11-06T14:05:41+00:00">06 Nov 2019, 14:05</time> by <a rel="author" href="https://www.zf.ro/autor/firuta-flutur" target="_blank">Firuta Flutur</a></address>
      <p>Magistraţii Tribunalului Ilfov au aprobat, miercuri, eliberarea condiţionată a fostului acţionar de la FC Dinamo Bucureşti, Cristian Borcea, astfel că afaceristul va părăsi probabil în cursul zilei Penitenciarul Jilava, acolo unde este încarcerat din luna februarie.</p>
      <p>Magistraţii Tribunalului Ilfov au respins, miercuri, ca nefondată contestaţia formulată de procurorii Direcţiei Naţionale Anticorupţie la decizia iniţială de eliberare a Judecătoriei Sector 4 şi au decis punerea de îndată în libertate a lui Cristian Borcea.</p>
      <p>Decizia este definitivă, astfel că fostul acţionar al FC Dinamo Bucureşti va părăsi Penitenciarul Jilava, acolo unde este încarcerat din luna februarie a acestui an.</p>
      <p>Pe 11 septembrie 2019, magistraţii Judecătoriei Sectorului 4 au aprobat cererea fostului acţionar dinamovist de eliberare condiţionată, soluţia instanţei nefiind definitivă si contestată ulterior de procurori. În motivarea deciziei, judecătorii au arătat că Judecătoria Sectorului 4 arată că au admis eliberarea deoarece afaceristul a fost stăruitor în muncă în penitenciar, a participat la programe şi a dat dovadă de „îndreptare”, iar faptele pentru care a fost condamnat nu pot duce la concluzia că scopul pedepsei nu a fost atins. „Analizând prevederile legale în vigoare în materia liberării condiţionate, instanţa retine că, potrivit art. 59 din Codul penal din 1969, poate fi liberat condiţionat condamnatul care a executat fracţiunea de pedeapsa prevăzută în mod obligatoriu de lege, este disciplinat, stăruitor în muncă şi dă dovezi temeinice de îndreptare, ţinându-se seama şi de antecedentele sale penale”, se arată în motivarea magistraţilor de la Judecătoria Sectorului 4.</p>
      <p>Dinamovistul a avut un comportament apreciat ca fiind „corespunzător”. „(Cristian Borcea, n.r.) a participat la programele educaţionale şi psihologice, nu a fost sancţionat disciplinar, fiind recompensat de 41 ori (de 19 ori cu suplimentarea dreptului la pachet şi/sau vizită, o dată cu suplimentarea numărului de convorbiri online şi de 21 de ori cu permisiunea de ieşire din penitenciar). Petentul a finalizat programul de educaţie prin sport, iar în prezent este inclus în cadrul programului pentru liberare”, mai este subliniat în sursa citată.</p>
      <p>În document este menţionată şi atitudinea de care Borcea a dat dovadă în penitenciar: „Atât timp cât, din caracterizarea înaintată de penitenciar, rezultă că petentul a avut o atitudine pozitivă faţă de activităţile şi programele de educaţie şi asistenţă psihosocială, nu a fost sancţionat, natura infracţiunii nu poate conduce la concluzia că scopul preventiv educativ al pedepsei nu a fost atins”.</p>
      <p>De asemenea, fostul finanţator Dinamo a desfăşurat „activităţi lucrative” atât în interiorul locului de deţinere, cât şi în exterior, fără supraveghere, pe o perioadă de 83 de zile, figurând cu un număr de 374 de zile-câştig dintr-un dosar conexat.</p>
      <p>„Chiar dacă instanţa, în analiza unei astfel de cereri, poate aprecia că, în raport de gradul de pericol social al infracţiunii pentru care a fost condamnat deţinutul, se impune executarea unei perioade mai mari din pedeapsă decât fracţia stabilită de lege, acest aspect nu trebuie absolutizat. Atât timp cât, din caracterizarea înaintată de penitenciar, rezultă că petentul a avut o atitudine pozitivă faţă de activităţile şi programele de educaţie şi asistenţă psihosocială, nu a fost sancţionat, natura infracţiunii nu poate conduce la concluzia că scopul preventiv educativ al pedepsei nu a fost atins. (...)</p>
      <p>Acordarea sau nu a liberării ţinând seama de stări de fapt anterioare începerii executării, precum natura şi gravitatea infracţiunii comise, constituie o cauză de descurajare a persoanei condamnate în procesul de reintegrare deoarece aceasta realizează că liberarea nu depinde de conduita sa pe durata executării, ci de faptele sale anterioare, pe care oricum nu le mai poate influenţa în niciun fel”, mai arată motivarea.</p>
      <p>Cristian Borcea a mai avut o cerere de eliberare în luna mai, însă Tribunalul Bucureşti a respins-o atunci.</p>
    </article>
  </body>
</html>