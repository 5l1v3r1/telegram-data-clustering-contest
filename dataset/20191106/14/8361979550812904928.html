<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/ekspres-do-borispolya-kvbz-pokazav-noviy-dizel-pojizd-novini-ukrajini-50051961.html"/>
    <meta property="og:site_name" content="НВ"/>
    <meta property="article:published_time" content="2019-11-06T14:05:00+00:00"/>
    <meta property="og:title" content="Крюківський завод показав новий дизель-поїзд для експресу у Бориспіль. Фото"/>
    <meta property="og:description" content="Дизель-поїзд ДПКр-3 працюватиме на маршруті Центральний залізничний вокзал — Міжнародний аеропорт Бориспіль."/>
  </head>
  <body>
    <article>
      <h1>Крюківський завод показав новий дизель-поїзд для експресу у Бориспіль. Фото</h1>
      <h2>Дизель-поїзд ДПКр-3 працюватиме на маршруті Центральний залізничний вокзал — Міжнародний аеропорт Бориспіль.</h2>
      <address>
        <time datetime="2019-11-06T14:05:00+00:00">06 Nov 2019, 14:05</time>
      </address>
      <p><a href="https://nv.ua/tags/krjukovskij-vahonostroitelnyj-.html">Крюківський вагонобудівний завод</a> завершив збірку і відправив на випробування новий дизель-поїзд ДПКр-3, повідомила прес-служба КВСЗ.</p>
      <p>Цей дизель-поїзд закуплений Укрзалізницею та <a href="https://nv.ua/biz/markets/ukrzaliznycya-uz-zakupit-10-poezdov-intersiti-novosti-ukrainy-50051440.html">буде експлуатуватися на маршруті Центральний залізничний вокзал — Міжнародний аеропорт Бориспіль</a>. Раніше повідомлялося, що на лінії Kyiv Boryspil Express він почне працювати до кінця 2019 року.</p>
      <p>Зараз поїзд знаходиться на станції Новомосковськ-Дніпровський Дніпропетровської області та найближчим часом вийде в пробіг на відрізку колії Новомосковськ-Балівка.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/217/big/27978dcb93b5765ed3f52cd8d750b1e6.png?stamp=20191106160701&amp;q=85&amp;output=jpg&amp;bg=white"/>
        <figcaption>Фото: КВСЗ</figcaption>
      </figure>
      <p>Регіональний дизель-поїзд ДПКр-3 — другий український дизель-поїзд, створений на КВБЗ. У поїзді - три вагони, два — моторні з силовими установками потужністю 588 кВт, один — проміжний — безмоторний.</p>
      <p>Поїзд розрахований на 170 місць. У проміжному вагоні першого класу крісла розташовані за схемою 2×2. Ширина сидіння в найбільш широкій частині не менше 490−500 мм. Вони мають широкі зручні підлокітники, індивідуальні розетки з USB-роз'ємом.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/218/big/69bdcb3294b6471ed54c12e14f4246c0.png?stamp=20191106160727&amp;q=85&amp;output=jpg&amp;bg=white"/>
        <figcaption>Фото: КВСЗ</figcaption>
      </figure>
      <p>У головних вагонах другого класу крісла розташовані за схемою 3×2. Ширина сидіння в найбільш широкій частині - не менше 450 мм. Між кріслами — один підлокітник, індивідуальні розетки. У кожному з вагонів будуть по два багажні стелажі.</p>
      <p>Для швидкої посадки та висадки пасажирів є 12 двостулкових автоматичних вхідних дверей — по чотири на кожен вагон. Є спеціальний висувний пандус для посадки-висадки пасажирів із особливими потребами у візках.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/219/big/8727bd2253e18ba12b25540272d470dd.png?stamp=20191106160759&amp;q=85&amp;output=jpg&amp;bg=white"/>
        <figcaption>Фото: КВСЗ</figcaption>
      </figure>
      <p>Для експлуатації у холодну пору року призначені рідинні обігрівачі, по два на кожен вагон. Передбачено і електропідігрів салону при непрацюючих силових установках.</p>
    </article>
  </body>
</html>