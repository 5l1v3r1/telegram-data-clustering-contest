<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cenu-michala-veliska-obdrzel-muz-ktery-se-zastal-napadene-zeny/1817650?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T14:57:00+00:00"/>
    <meta property="og:title" content="Cenu Michala Velíška obdržel muž, který se zastal napadené ženy"/>
    <meta property="og:description" content="Praha - Cenu Michala Velíška letos obdržel Ladislav Bezděk, který se v srpnu v Praze zastal napadené ženy. Sám skončil vážně pobodaný v nemocnici. Hlasující veřejnost vybírala také mezi podobným příběhem muže, který se zastal žen napadených vandalem, a třemi zdravotními sestrami, které odzbrojily pacienta s pistolí. Televizní střihač Velíšek, po němž je cena pojmenovaná, v roce 2005 bránil mladou ženu v centru metropole před mužem, který ho zastřelil. Ocenění letos Nadace ADRA a televize Nova udělily počtrnácté."/>
  </head>
  <body>
    <article>
      <h1>Cenu Michala Velíška obdržel muž, který se zastal napadené ženy</h1>
      <address><time datetime="2019-11-06T14:57:00+00:00">06 Nov 2019, 14:57</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Cenu Michala Velíška letos obdržel Ladislav Bezděk, který se v srpnu v Praze zastal napadené ženy. Sám skončil vážně pobodaný v nemocnici. Hlasující veřejnost vybírala také mezi podobným příběhem muže, který se zastal žen napadených vandalem, a třemi zdravotními sestrami, které odzbrojily pacienta s pistolí. Televizní střihač Velíšek, po němž je cena pojmenovaná, v roce 2005 bránil mladou ženu v centru metropole před mužem, který ho zastřelil. Ocenění letos Nadace ADRA a televize Nova udělily počtrnácté.</p>
      <p>"Nevím, jestli bych dokázal vstoupit do místnosti, za jejímiž dveřmi se střílí nebo se pustit do fyzického střetu s vandalem. Ocenění patří všem," řekl po předání ceny Bezděk. Svůj vlastní čin nepovažuje za hrdinství. "Žijte celý život s tím, že půl metru od vás někdo zabil ženu a vy jste proti tomu nic neudělali," dodal.</p>
      <p>Bezděk se letos v srpnu v parčíku nedaleko metra Luka zastal škrcené starší ženy. Mladého útočníka-cizince zahnal, ten se ale vrátil s nožem a zachránce pobodal. Jen těšně minul jeho krční tepnu.</p>
      <p>Veřejnost letos navrhla 103 příběhů, šestnáct navržených byly děti. Ocenění získala například šestiletá Martina, která po pádu do studně zachránila sebe i tříletého bratra. Organizátoři vyzdvihli také příběhy dětí, které například pomohly topícím se, přivolaly první pomoc nebo pomáhaly při nehodě školního autobusu.</p>
      <p>Trojici finálových příběhů dospělých vybrala porota. O vítězi rozhodovali svými hlasy lidé na internetu, jejich medailonky odvysílala 27. října televize Nova v pořadu <a href="https://novaplus.nova.cz/porad/strepiny/epizoda/38890-strepiny-27-10-2019">Střepiny</a>.</p>
      <p>Loni získala Cenu Michala Velíška učitelka z mateřské školy z Olomoucka Darina Nešporová. Zachránila děti, když se na ně při procházce vyřítilo auto, které na mokré silnici dostalo smyk. V minulosti byl vyznamenán například šestnáctiletý student obchodní akademie ve Žďáru nad Sázavou Petr Vejvoda, kterého v říjnu 2013 smrtelně pobodala psychicky nemocná žena, před kterou bránil spolužačku. Dalším nositelem je Jiří Nesázal, který zachránil muže při střelbě v restauraci v Uherském Brodě.</p>
      <p>Michal Velíšek zemřel 13. září 2005 poté, co se snažil pomoci neznámé ženě. Tu v parku na pražském Karlově náměstí obtěžoval a ohrožoval pistolí jedenatřicetiletý recidivista David Lubina. Televizní střihač se jí zastal a útočník po něm dvakrát vystřelil. Lubina byl odsouzen k 25 letům vězení. Zachráněná žena Eliška Sommerová předávala ceny oceněných dětem.</p>
    </article>
  </body>
</html>