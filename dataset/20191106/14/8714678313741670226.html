<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/jobb/2019/11/store-endringer-i-telia-ledelsen--na-slutter-mobilsjefen-og-tv-sjefen/"/>
    <meta property="og:site_name" content="Kampanje"/>
    <meta property="article:published_time" content="2019-11-06T14:38:38+00:00"/>
    <meta property="og:title" content="Store endringer i Telia-ledelsen – nå slutter mobilsjefen og tv-sjefen"/>
    <meta property="og:description" content="Kjersti Jamne og Torbjørn Aamodt slutter i Telia Norge"/>
  </head>
  <body>
    <article>
      <h1>Store endringer i Telia-ledelsen – nå slutter mobilsjefen og tv-sjefen</h1>
      <address><time datetime="2019-11-06T14:38:38+00:00">06 Nov 2019, 14:38</time> by <a rel="author" href="https://kampanje.com/users/knut-kristian-hauger-/" target="_blank">Knut Kristian Hauger</a></address>
      <p>
        <b>Kjersti Jamne og Torbjørn Aamodt slutter i Telia Norge</b>
      </p>
      <p>I en melding fra Telia Norge kommer det frem at toppsjefen <b>Abraham Foss</b> gjør store endringer i ledelsen i mobil- og tv-selskapet. På et allmøte i dag ble det presentert en ny organisasjonsstruktur og ledelse der Foss slår sammen divisjonene Consumer Mobile og Consumer Home til en ny enhet som skal ledes av <b>Pål Rune Kaalen</b>. Samtidig opprettes det to nye divisjoner kalt Digital &amp; Analytics som skal ledes av <b>Geir Jangås</b>, og Consumer Sales hvor <b>Torbjørn Aamodt</b> går inn som konstituert leder.</p>
      <p>- Jeg er veldig fornøyd med at Pål Rune Kaalen og Geir Jangås har takket ja til å bli en del av lederteamet mitt i Telia Norge. Det er ekstra tilfredsstillende at vi har funnet to gode interne kandidater som har gjort seg positivt bemerket i organisasjonen på kort tid, og jeg ser frem til å jobbe mye tettere med de begge fremover, sier Abraham Foss som altså er administrerende direktør i Telia Norge.</p>
      <p>I meldingen henter det at «organisasjonsendringene skal bidra til å skape større konkurransekraft gjennom å samarbeide enda tettere med de andre Telia-landene». Samtidig som endringene blir annonsert blir det også kjent at <b>Kjersti Jamne</b> og nevnte <b>Aamodt</b> slutter i Telia. Jamne var tidligere markedsdirektør for Telia Privat og Aamodt var Get-sjefen i Telia etter fusjonen med tv- og internettdistributøren.</p>
      <p>- Jeg har satt stor pris på å ha Kjersti Jamne som en sentral del av ledergruppa i Telia Norge de siste årene. Hun er en tydelig leder, og har vært en sterk bidragsyter til utviklingen i selskapet siden hun startet. Jeg skulle gjerne ha hatt henne med videre, samtidig som jeg forstår og respekterer hennes avgjørelse. Jeg ønsker henne alt godt på den neste etappen. Jeg er også glad for at Torbjørn Aamodt har takket ja til å gå inn som konstituert leder for å sikre en god overgang, sier Foss.</p>
      <p>Jamne sier i en melding at hun har «hatt en fantastisk tid i Telia».</p>
      <p>- Jeg forlater selskapet med ydmykhet og takknemlighet over alt jeg har lært og opplevd sammen med kundene og fantastiske kollegaer. Jeg vil heie på Telia i all fremtid. Samtidig er det en tid for alt. Når selskapet nå går over i en ny fase var det naturlig å gjøre opp status, og konklusjonen ble at jeg ønsker å fortsette min reise utenfor selskapet, sier Kjersti Jamne.</p>
      <p>Til Kampanje forteller Jamne at hun blir værende i eksisterende stilling til 1. januar. Hun vil også ha en rådgivende stilling for Abraham Foss i første kvartal.</p>
      <p>- Deretter er kalenderen åpen, skriver hun i en tekstmelding til Kampanje.</p>
      <p>Tidligere i høst tok <b>Wenche Mittet</b> over som ny HR-direktør i Telia Norge etter <b>Nina Sundby</b>.</p>
    </article>
  </body>
</html>