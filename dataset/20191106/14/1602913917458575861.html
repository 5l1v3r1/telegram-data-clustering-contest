<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/ludovic-orban-ministrul-finantelor-trebuie-sa-stranga-surubul-si-sa-evite-orice-cheltuiala-inutila-18548452"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-06T14:28:27+00:00"/>
    <meta property="og:title" content="Ludovic Orban: Ministrul Finanţelor trebuie să strângă şurubul şi să evite orice cheltuială inutilă"/>
    <meta property="og:description" content="Ministrul Finanţelor Florin Cîţu are o misiune extrem de dificilă şi în consecinţă trebuie să evite orice cheltuială inutilă pentru a ţine sub control deficitul, a precizat premierul Ludovic Orban în cadrul unei conferinţe comune la Ministerul Finanţelor Publice."/>
  </head>
  <body>
    <article>
      <h1>Ludovic Orban: Ministrul Finanţelor trebuie să strângă şurubul şi să evite orice cheltuială inutilă</h1>
      <address><time datetime="2019-11-06T14:28:27+00:00">06 Nov 2019, 14:28</time> by <a rel="author">Mihai Gongoroi, Mediafax</a></address>
      <p>Ministrul Finanţelor Florin Cîţu are o misiune extrem de dificilă şi în consecinţă trebuie să evite orice cheltuială inutilă pentru a ţine sub control deficitul, a precizat premierul Ludovic Orban în cadrul unei conferinţe comune la Ministerul Finanţelor Publice.</p>
      <p>"Domnul Florin Cîţu are o misiune extrem de dificilă. Este clar că din prima zi trebuie să se concentreze pe câteva proiecte majore. Proiectul ordonanţei de urgenţă cu privire la rectificarea bugetară, care să asigure resursele financiare pentru toate instituţiile publice care nu au prevăzute sumele necesare pentru a încheia exerciţiul bugetar în bune condiţii şi de asemenea pentru autorităţile locale", a spus Orban.</p>
      <p>El a adăugat: "Trebuie strâns şurubul la maxim şi evitată orice cheltuială inutilă şi de asemenea cât se mai poate evident în ultimele nici două luni să vedem dacă putem să recuperăm în ceea ce priveşte planul de încasare (a veniturilor)".</p>
      <p>Premierul a precizat că trebuie luate măsuri pentru a limita expansiunea deficitului bugetar şi a cheltuielilor şi pentru a combate evaziunea fiscală, "care trebuie atacată în faţă".</p>
      <p>Orban a mai spus că în primul rând, pe lângă colectare mai bună, trebuie restrânse la maximum cheltuielile care nu sunt absolut necesare.</p>
      <p>"Pe structura bugetului (n.r. draftului de buget de la MFP pentru 2020), 36% din cheltuieli sunt pe materiale şi servicii. Au cumpărat maşini în draci de asemenea. Apropo de cheltuieli de capital, sunt foarte multe care trebuie analizate şi trebuie oprite cheltuielile ne-necesare. Gândiţi-vă că mai avem şi situaţia legată de întârzierile la rambursarea TVA, iar mai ales sistemul care a fost folosit pentru că nu mi se pare normal ca unele firme să beneficieze de rambursare imediată iar alte firme să fie ţinute cu lunile", a declarat prim-ministrul.</p>
    </article>
  </body>
</html>