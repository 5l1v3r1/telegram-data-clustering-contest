<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/experts/2019/11/6/7102703/"/>
    <meta property="og:site_name" content="Європейська правда"/>
    <meta property="article:published_time" content="2019-11-06T14:17:20+00:00"/>
    <meta property="og:title" content="ЄС завдає удару по &quot;брудних грошах&quot;: де виграє Україна"/>
    <meta property="og:description" content="ЄС впритул підійшов до створення нового незалежного органу, який займатиметься боротьбою з відмиванням грошей, отриманих злочинним шляхом. І це – великий плюс для України!"/>
  </head>
  <body>
    <article>
      <h1>ЄС завдає удару по "брудних грошах": де виграє Україна</h1>
      <address><time datetime="2019-11-06T14:17:20+00:00">06 Nov 2019, 14:17</time> by <a rel="author" href="https://www.eurointegration.com.ua/authors/onufrienko/" target="_blank">Олександр Онуфрієнко</a></address>
      <p>Євросоюз впритул підійшов до створення нового незалежного органу, який займатиметься питаннями боротьби з відмиванням грошей, отриманих злочинним шляхом.</p>
      <p>За інформацією Financial Times, в грудні цього року на зустрічі міністрів фінансів країн ЄС має пройти обговорення вже підготовленого проєкту документа про створення цього органу.</p>
      <p>Чому саме зараз виникла така потреба і навіщо ж потрібен ще один новий орган, адже в багатьох країнах докладають різноманітних зусиль для запобігання відмиванню грошей?</p>
      <p>І як це вплине на Україну?</p>
      <h3>Дві альтернативи для ЄС</h3>
      <p>Ключова причина поспіху в тому, що посадові особи багатьох європейських урядів все частіше констатують, що, попри всі зусилля робляться і різні обмеження, інформація про факти неналежного контролю фінансових інститутів за походженням коштів мало не щодня стає надбанням гласності. І йдеться про допущені порушення не лише з боку менеджменту ряду банків країн Балтії та офшорних юрисдикцій, а й з боку найстаріших і шанованих європейських банків.</p>
      <p>Одна з основних причин, чому такі порушення стають можливим, прихована за такими улюбленими термінами юристів, як "імплементація і правозастосування".</p>
      <p>Річ у тім, що робота Європейського банківського управління (European Banking Authority, в подальшому – EBA) та інших органів ЄС насамперед спрямована на вироблення загальних рекомендацій щодо боротьби з відмиванням грошей. Впровадженням і конкретним застосуванням цих рекомендацій займаються фінансові органи конкретної країни, кожна з яких встановлює свої критерії і процедури.</p>
      <p>І хоча цілі і загальна спрямованість однакові для всіх, окремі критерії і процедури в кожній країні можуть відрізнятися.</p>
      <aside>І звичайно ж, ці відмінності можуть бути використані несумлінними особами при здійсненні міжнародних фінансових трансакцій.</aside>
      <p>Цю проблему вже давно обговорювали і пропонували два варіанти вирішення: трансформація ЕВА і зміна його компетенції (очевидно, що це менш затратний варіант) або створення абсолютно нового органу.</p>
      <p>На сьогодні перший варіант остаточно ще не відкинутий. Планується, що на грудневій зустрічі міністри фінансів країн ЄС мають визначитися остаточно.</p>
      <p>У чому ж полягає перевага створення нового органу?</p>
      <p>Планується, що цей орган буде не тільки видавати досить конкретні акти, спрямовані на боротьбу з відмиванням грошей, а й стежити за їх застосуванням.</p>
      <p>Таким чином, мають бути нівельовані шпаринки між нормативними актами різних країн, і крім того, новий орган відповідатиме за однакове застосування норм ЄС.</p>
      <h3>Плюс для України</h3>
      <p>Як не дивно, але створення такого органу може полегшити життя нашим бізнесменам.</p>
      <p>Річ у тім, що при здійсненні фінансових операцій в Європі вітчизняні бізнесмени, і особливо громадяни-приватні інвестори, вже давно стикаються з усілякими проблемами. Одна з них – різні вимоги у фінансових організацій різних країн до переліку та змісту документів, необхідних для відкриття рахунку та/або проведення фінансової операції.</p>
      <p>Наявність спеціального органу ЄС і уніфікація вимог може призвести до того, що це полегшить інвестиційні можливості наших громадян, дасть їм можливість апелювати до актів цього нового органу ЄС при виникненні конфліктів з конкретними банківськими установами.</p>
      <p>І ще один позитивний момент може виникнути в результаті появи нового органу. 1 листопада Верховна рада ухвалили в першому читанні проєкт закону №2179 "Про запобігання та протидію легалізації (відмивання) доходів, одержаних злочинним шляхом".</p>
      <p>Як вказують багато експертів, проєкт не дає відповіді на запитання, звідки фінансові установи повинні отримувати інформацію про вичерпний (це дуже важливо) перелік так званих "РЕРів" (публічних і пов'язаних з ними осіб).</p>
      <aside>Якщо з самими публічними особами все більш-менш зрозуміло, то з пов'язаними особами питання набагато складніше.</aside>
      <p>Самі фінустанови не в змозі моніторити в режимі реального часу всі зв'язки таких публічних діячів, які виникають чи припиняються. Хоча щодо них застосовуються особливі норми в частині контролю за їхніми фінансовими операціями.</p>
      <p>І це проблема не лише нашої країни. Новий орган ЄС може допомогти в цій справі – створити і підтримувати в режимі реального часу єдину базу таких осіб, яка була б доступна всім фінустановам Європи.</p>
      <p>І багато суперечок, що виникають при відкритті та обслуговуванні банківських рахунків, досить швидко були б вирішені.</p>
      <p>* * * * *</p>
      <p>Таким чином, в новині про створення нового органу ЄС поки можна вбачати лише приводи для оптимізму.</p>
      <p>Звичайно, будуть і песимістичні аспекти, але наскільки вони вирішальні, ми побачимо в процесі реалізації ідеї.</p>
      <p>
        <i>Публікації в рубриці "Експертна думка" не є редакційними статтями і відображають винятково точку зору автора</i>
      </p>
      <p><pic src="https://img.eurointegration.com.ua/images/doc/9/6/9677dcd-160.jpg"/><br/><a href="https://www.eurointegration.com.ua/authors/onufrienko/">Олександр Онуфрієнко<br/></a>партнер практики приватних клієнтів юридичної фірми "Астерс"</p>
      <related>
        <a href="https://www.eurointegration.com.ua/experts/2018/12/11/7090500/"/>
      </related>
    </article>
  </body>
</html>