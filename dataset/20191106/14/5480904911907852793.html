<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/soud-opet-osvobodil-obzalovane-v-kauze-padu-mostu-ve-studence/1817749?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T14:20:00+00:00"/>
    <meta property="og:title" content="Soud opět osvobodil obžalované v kauze pádu mostu ve Studénce"/>
    <meta property="og:description" content="Nový Jičín - Novojičínský okresní soud dnes podruhé zprostil viny všech deset lidí obžalovaných kvůli železničnímu neštěstí ve Studénce z roku 2008. Soudce během zdůvodnění osvobozujícího rozsudku opět řekl, že se přesně neví, proč most spadl a neprokázalo se, že skutek spáchali právě obžalovaní. V důsledku tragédie zemřelo osm lidí a desítky dalších utrpěly zranění. Rozsudek není pravomocný, státní zástupce se na místě odvolal."/>
  </head>
  <body>
    <article>
      <h1>Soud opět osvobodil obžalované v kauze pádu mostu ve Studénce</h1>
      <address><time datetime="2019-11-06T14:20:00+00:00">06 Nov 2019, 14:20</time> by <a rel="author" href="http://www.ctk.cz/" target="_blank">ČTK</a></address>
      <p>Nový Jičín - Novojičínský okresní soud dnes podruhé zprostil viny všech deset lidí obžalovaných kvůli železničnímu neštěstí ve Studénce z roku 2008. Soudce během zdůvodnění osvobozujícího rozsudku opět řekl, že se přesně neví, proč most spadl a neprokázalo se, že skutek spáchali právě obžalovaní. V důsledku tragédie zemřelo osm lidí a desítky dalších utrpěly zranění. Rozsudek není pravomocný, státní zástupce se na místě odvolal.</p>
      <slideshow>
        <figure>
          <img src="https://i3.cn.cz/6/1573035080_P201911060465201.jpg"/>
        </figure>
        <figure>
          <img src="https://i3.cn.cz/6/1573035034_P201911060464301.jpg"/>
        </figure>
        <figure>
          <img src="https://i3.cn.cz/6/1573034890_P201911060461301.jpg"/>
        </figure>
        <figure>
          <img src="https://i3.cn.cz/6/1550566472_P201902190255801.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=125">Fotogalerie: Vlakové neštěstí ve Studénce</a>
        </figcaption>
      </slideshow>
      <p>"Stále se točíme kolem toho samého. Nevíme proč ten most spadl. Když toto nevíme, nemůžeme pak odvíjet odpovědnost obžalovaných," řekl předseda senátu Jaromír Pšenica. Víc než hodinu a půl četl skutkovou větu obžaloby, tedy vylíčení činu. Rozhodnutí pak zdůvodnil v několika minutách.</p>
      <p>Hlavního líčení se účastnilo pět z deseti obžalovaných. Všichni se na místě vzdali práva na odvolání. Naopak státní zástupce Aleš Kopal se v jednací síni odvolal. Případem se tak bude znovu zabývat Krajský soud v Ostravě. První zprošťující rozsudek senát vynesl v roce 2017, odvolací senát krajského soudu jej ale zrušil a nařídil nové projednání případu.</p>
      <p>Státní zástupce Kopal dnes v závěrečné řeči požadoval pro všech deset obžalovaných nepodmíněné tresty od tří do šesti let tak jako napoprvé. Odkázal na svůj závěrečný návrh ze září 2017. Tehdy navrhoval všechny uznat vinnými z obecného ohrožení a udělit jim i tresty zákazu činnosti.</p>
      <p>"Co se týče výše trestu, je v návrhu obžaloby zohledněna i délka trvání hlavního líčení," uvedl státní zástupce. Vinu obžalovaných podle něj potvrzují znalecké posudky.</p>
      <p>Obhájci obžalovaných naopak tvrdili ve svém závěrečném návrhu, že se pochybení jejich klientů nepotvrdila a chtěli zproštění obžaloby.</p>
      <p>Po Kopalovi se slova ujal Radek Ondruš, jenž u soudu zastupuje stavební společnost Bögl a Krýsl, která se na stavbě podílela. Podle něj se nepodařilo zjistit, proč most spadl. Podle něj před soudem stojí pouze okrajoví a bezvýznamní pachatelé. "Skuteční hlavní viníci celé nehody se vyhnou potrestání," řekl Ondruš. Jde podle něj třeba o pracovníky, kteří na stavbě měli na starost bezpečnost a ochranu, projektanty a odpovědné úředníky Moravskoslezského kraje.</p>
      <p>Nehoda se stala 8. srpna 2008. Na trať ve Studénce spadl rekonstruovaný silniční most a do jeho trosek narazil mezinárodní rychlík Comenius. Na místě zahynuli dva muži a čtyři ženy, dva zranění zemřeli později. Při nehodě bylo zraněno 95 lidí, z toho deset těžce, někteří mají následky.</p>
    </article>
  </body>
</html>