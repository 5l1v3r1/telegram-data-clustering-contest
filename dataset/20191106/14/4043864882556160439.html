<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/6/7231187/"/>
    <meta property="og:site_name" content="Українська правда"/>
    <meta property="article:published_time" content="2019-11-06T14:34:31+00:00"/>
    <meta property="og:title" content="СБУ виявила незаконний експорт з України до РФ запчастин до військових літаків"/>
    <meta property="og:description" content="Служба безпеки України викрила зловмисників, які переправляли до країни-агресора комплектуючі до військових літаків."/>
  </head>
  <body>
    <article>
      <h1>СБУ виявила незаконний експорт з України до РФ запчастин до військових літаків</h1>
      <address>
        <time datetime="2019-11-06T14:34:31+00:00">06 Nov 2019, 14:34</time>
      </address>
      <p>Служба безпеки України викрила зловмисників, які переправляли до країни-агресора комплектуючі до військових літаків.</p>
      <p><b>Джерело:</b> <a href="https://ssu.gov.ua/ua/news/1/category/21/view/6687#.92fYt2Cd.dpbs">пресслужба</a> СБУ</p>
      <p><b>Деталі:</b>  СБУ заявляє, що зловмисники нелегально скуповували у різних продавців агрегати та вузли до бойових літаків, зокрема СУ-27 та ТУ-22, що перебувають на озброєнні Військово-повітряних сил РФ.</p>
      <p>Замовниками поставок були ділки з Росії, які діяли в інтересах Міноборони країни-агресора. Запчастини контрабандисти надсилали замовникам через треті країни, звідти їх спільники переадресовували вантажі до РФ.</p>
      <figure>
        <img src="https://img.pravda.com/images/doc/d/d/dd5cfb3----4.jpg"/>
      </figure>
      <p>У ході проведення спецоперації в аеропорту "Бориспіль" співробітники Служби затримали обчислювачі дистанційного управління, що входять до складу систем управління літаків СУ-27, які учасники угруповання планували незаконно вивезти з України.</p>
      <figure>
        <img src="https://img.pravda.com/images/doc/c/4/c4c8a6b----2.jpg"/>
      </figure>
      <p>Оперативники та слідчі спецслужби встановили, що організувало контрабандні поставки угруповання з шести активних учасників. Усі вони мають право постійного мешкання на території РФ.</p>
      <figure>
        <img src="https://img.pravda.com/images/doc/5/6/560d748----.jpg"/>
      </figure>
      <p>Під час слідчих дій у складських приміщеннях і за місцями проживання фігурантів справи у Києві й Харкові правоохоронці вилучили агрегати та вузли з комплектуючими до бойових літаків, підготовлені для контрабандного вивезення.</p>
      <figure>
        <img src="https://img.pravda.com/images/doc/c/2/c27d117----3.jpg"/>
      </figure>
      <p>Також виявлено, зокрема, електронне листування із замовниками з РФ, комплекти митної й технічної документації, які доводять проведення оборудки.</p>
      <p>При цьому, як повідомляється, у ході обшуків організатор оборудки намагався застосувати вогнепальну зброю для протидії співробітникам спецслужби.</p>
      <p>Операція з викриття зловмисників проводилась співробітниками управління СБУ у Харківській області спільно з Головним управлінням контррозвідувального захисту інтересів держави у сфері економічної безпеки Служби під процесуальним керівництвом прокуратури Харківської області.</p>
      <p>Учасникам угруповання готують повідомлення про підозру за ст. 333 (контрабанда).</p>
      <related>
        <a href="https://www.pravda.com.ua/news/2019/11/6/7231182/"/>
        <a href="https://www.pravda.com.ua/news/2019/11/6/7231161/"/>
        <a href="https://www.pravda.com.ua/news/2019/11/6/7231152/"/>
      </related>
    </article>
  </body>
</html>