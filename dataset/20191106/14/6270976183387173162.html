<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/06/tkachenko-zayavyv-shho-v-gpu-mozhe-z-yavytysya-pidrozdil-dlya-rozsliduvan-sprav-shhodo-zhurnalistiv/"/>
    <meta property="og:site_name" content="Рубрика"/>
    <meta property="article:published_time" content="2019-11-06T14:03:33+00:00"/>
    <meta property="og:title" content="Ткаченко заявив, що в ГПУ може з’явитися підрозділ для розслідувань справ щодо журналістів"/>
    <meta property="og:description" content="“Слуга народу” ініціює створення спецпідрозділу у Генпрокуратурі для розслідування справ проти журналістів, а також прийняття нового закону про медіа, де будуть санкції за збитковість ЗМІ і за зарплати журналістам у конвертах. Про це заявив депутут “СН”, голова комітету Ради з питань гуманітарної та інформаційної політики Олександр Ткаченко на парламентських слуханнях у ВР щодо безпеки журналістів. […]"/>
  </head>
  <body>
    <article>
      <h1>Ткаченко заявив, що в ГПУ може з’явитися підрозділ для розслідувань справ щодо журналістів</h1>
      <address><time datetime="2019-11-06T14:03:33+00:00">06 Nov 2019, 14:03</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/07/Oleksandr-Tkachenko-620x420.jpg"/>
      </figure>
      <p>
        <b>
          <b>“Слуга народу” ініціює створення спецпідрозділу у Генпрокуратурі для розслідування справ проти журналістів, а також прийняття нового закону про медіа, де будуть санкції за збитковість ЗМІ і за зарплати журналістам у конвертах.</b>
        </b>
      </p>
      <p>Про це заявив депутут “СН”, голова комітету Ради з питань гуманітарної та інформаційної політики Олександр Ткаченко на парламентських слуханнях у ВР щодо безпеки журналістів.</p>
      <p>“Ми з колегами зі “Слуги народу” будемо пропонувати таке рішення: <b>злочини проти журналістів</b> – оскільки це є четверта влада – мають розслідуватися окремо.</p>
      <p>Принаймні на рівні генпрокурора Рябошапки ми обговорювали питання створення спеціального прокурорського підрозділу, який буде розслідувати справи проти журналістів, а на рівні міністра внутрішніх справ Авакова – створення спеціальних слідчих груп.</p>
      <p>Дуже сподіваюсь, що це дозволить підняти розслідування на вищий рівень”.</p>
      <p>Разом з тим, за словами Ткаченка, є і інша сторона медалі у питанні безпеки журналістів – це відповідальність самих журналістів та ЗМІ.</p>
      <p>“Слуга народу” розповів, що останнім часом стали звичними фейкові новини, свідома дезінформація, елементарне поняття журналістських стандартів, мова ненависті та потурання агресії ворога.</p>
      <p>За словами Ткаченка, це делікатне питання, і його обговорення межує з наступом на свободу слова, але все одно “хтось за це має нести відповідальність, особливо, коли мова йде про потурання агресії ворога”.</p>
      <p>Наразі у парламенті створена ТСК, яка займається питанням встановлення власників деяких каналів. У рамках цієї комісії нардепи також планують розглянути питання відповідальності “деяких осіб та їхніх друзів за потурання російській агресії”.</p>
      <p><b>Крім того,</b> <b>Ткаченко розповів, що в Україні більшість приватних ЗМІ є збитковими, і це створює підозру в тому, що власники впливають на журналістів.</b></p>
      <p>Нардеп пропонує застосувати санкції до тих ЗМІ, які упродовж 3 років були постійно збитковими.</p>
      <p>Також він звернув увагу на зарплату журналістів у конвертах, з якої не платять податки.</p>
      <p>Ткаченко додав, що ці питання планують вирішувати за допомогою нового закону про медіа, який збираються подати комітетом вже до кінця року.</p>
      <p>
        <a href="https://rubryka.com/2019/11/06/borodyanskyj-v-ukrayini-planuyut-zaprovadyty-vidpovidalnist-dlya-zhurnalistiv-za-manipulyatsiyi/">Міністр культури сказав, що в Україні планують запровадити відповідальність для журналістів за маніпуляції.</a>
      </p>
      <p> </p>
    </article>
  </body>
</html>