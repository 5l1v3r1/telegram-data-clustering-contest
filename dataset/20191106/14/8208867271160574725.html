<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/tecnologia/prodotti/2019/11/06/news/xiaomi_scatta_in_grande_ecco_la_pentacamera_da_108_mp-240388579/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T14:01:00+00:00"/>
    <meta property="og:title" content="Xiaomi scatta in grande, ecco la pentacamera da 108 MP"/>
    <meta property="og:description" content="L'azienda cinese si fa largo con il top di gamma Note 10 (cinque sensori e maxibatteria) e il Redmi Note 8T, successore del campione di vendite Redmi Note"/>
  </head>
  <body>
    <article>
      <h1>Xiaomi scatta in grande, ecco la pentacamera da 108 MP</h1>
      <h2>L'azienda cinese si fa largo con il top di gamma Note 10 (cinque sensori e maxibatteria) e il Redmi Note 8T, successore del campione di vendite Redmi Note 7. Arriva anche la nuova serie delle smart tv</h2>
      <address><time datetime="2019-11-06T14:01:00+00:00">06 Nov 2019, 14:01</time> by <a rel="author">SIMONE COSIMI</a></address>
      <p><b>MADRID</b> – Piatto ricco, ricchissimo per i cinesi di <a href="https://www.repubblica.it/argomenti/Xiaomi">Xiaomi</a>. Che continuano il forcing a suon di nuovi modelli, uno più intrigante dell’altro, lanciati o portati anche sui mercati europeo e italiano a stretto giro (come il Redmi Note 8) tentando la conquista della preziosa fascia media. Quella dei telefoni fra i 200 e i 500 euro nella quale si gioca gran parte della partita nello stagnante mercato degli smartphone. Il gruppo fondato e guidato da <b>Lei Jun</b>, che in dieci mesi ha distribuito un milione di pezzi solo nel nostro mercato a un anno dallo sbarco ufficiale, è diventato in neanche un decennio uno dei nuovi colossi del tech di consumo e stavolta va all’attacco anche del mondo premium con il nuovo top di gamma Mi Note 10. Il primo dispositivo con cinque fotocamere e che supera un tetto psicologico: quello dei 100 MP per un sensore, in questo caso quello principale sviluppato con Samsung, che tocca per la precisione 108 MP con stabilizzazione ottica, apertura f/1.69 e la qualità più elevata del mercato, 12032 x 9024. Per capirci, ci si possono fare anche foto utili a stampare un cartellone pubblicitario alto quattro metri.<br/> </p>
      <figure>
        <iframe data-src="https://twitter.com/Xiaomi/status/1192053367159377921?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A comporre il comparto fotografico da record della variante global del variante internazionale del  Mi CC9 Pro ci pensano poi gli altri: un doppio teleobiettivo da 12 (con lunghezza focale di 50mm, zoom ottico 2x ed f/2.0) e 5 MP (zoom ottico 5x, ibrido 10x e digitale 50x, f/2.), l’ultragrandangolare da 20 e 117 gradi (f/2.2) e il sensore macro da 2 MP con autofocus per scatti ravvicinati da due a 10 centimetri. La configurazione supporta la nuova modalità notturna 2.0, ideale per catturare una luce maggiore e combinare più scatti della stessa scena per una maggiore versatilità. Appassionati di concerti e fotografi notturni potranno ridurre i disturbi con la modalità multi-frame Raw. Insomma, gioia pura per gli appassionati di foto con lo smartphone e non solo, a questo punto. Di fronte, per i selfie, c’è invece una fotocamera da 32 MP Super Pixel, f/2.0, dotata del supporto dell’intelligenza artificiale per i ritratti, l’individuazione delle scene, i panorami e lo scatto col palmo della mano.<br/> </p>
      <figure>
        <iframe data-src="https://twitter.com/Xiaomi/status/1192043834391183360?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>La disposizione posteriore dei sensori è quella cosiddetta "a semaforo", il look del telefono, realizzato in vetro Gorilla Glass 5, è elegante con un piccolo notch a goccia, i colori disponibili midnight black, glacier white, aurora green mentre il display è un pannello Amoled 3D curvo da 6.47 pollici con lettore di impronta digitale integrato. Davvero da record anche la batteria da 5.260 mAh con ricarica rapida a 30 W (e il caricatore è incluso nella confezione). Mentre il processore che muove il dispositivo è un Qualcomm Snapdragon 730G supportato da 6 GB di Ram e 128 GB di memoria. Dual Sim, presa Usb Tipo-C, jack per le cuffie, immancabile sblocco facciale, audio ad alta risoluzione completano il pacchetto di uno smartphone ricchissimo. Prossimamente arriverà anche il Note 10 Pro, dove la fotocamera saranno addirittura otto e le specifiche potenziate, probabilmente con un chipset più potente, 8 Gb di Ram e 256 di memoria.<br/> </p>
      <figure>
        <iframe data-src="https://twitter.com/xiaomiItalia/status/1192042078236291072?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ovviamente il telefono arriva accompagnato dalla nuova versione del sistema operativo Miui 11, riprogettata alla base nel design e con molte nuove funzioni, al solito utili per snellire il lavoro e semplificare l’esperienza dell’utente, dalla modalità di condivisione file wireless all’editing o la stampa di documenti, l’app per contare i passi, monitorare il ciclo mestruale e altri arricchimenti. Il Mi Note 10 arriva il 15 novembre e la soglia di prezzo si alza in effetti un po’, rispetto alla fascia media propriamente intesa: costerà 599,90 euro su mi.com, nei Mi Store autorizzati (sono dieci quelli operativi), nei negozi Vodafone, Tim, Wind Tre e nelle principali catene. Dall’11 al 14 novembre, fino a esaurimento scorte, si potrà preordinare ricevendo un coupon del valore di 50 euro da utilizzare dal 15 novembre al 15 dicembre in qualsiasi punto vendita del marchio.</p>
      <h3>Redmi Note 8T</h3>
      <p>Dopo aver portato in Italia anche il Redmi Note 8, Xiaomi ha colto l’occasione dell’evento di Madrid per lanciare anche un altro prodotto della famiglia, il Redmi Note 8T. Anche in questo caso al centro c’è la quadrupla fotocamera con sensore principale da 48 Mpixel e tre varianti di colore (moonshadow grey, starscape blue e moonlight white). L’eredità, quella del campione di vendite <a href="https://www.repubblica.it/tecnologia/prodotti/2019/04/09/news/xiaomi_redmi_note_7_la_prova-223610978/?ref=search">Redmi Note 7</a>, è pesante. Ma l’8T – in arrivo l’8 novembre – sembra avere le carte in regola per fare di nuovo bingo offrendo uno smartphone di qualità a” prezzi accessibili”, come sottolinea Davide Lunardelli, portavoce e capo del marketing di Xiaomi nel nostro Paese.<br/> <br/>Se il sensore principale vanta un’apertura f/1,79 e campo visivo da 79,4 gradi, l’ultragrandangolare è da 8 MP con campo visivo da 120 gradi (f/2.2), l’obiettivo macro da 2 MP (f/2.4), così come il sensore di profondità da 2MP (f/2.4). La frontale è invece da 13 Mpixel con tante funzionalità come quelle già viste nel top di gamma. Si scende ovviamente un minimo nelle altre specifiche di questo dual Sim, visto che il processore è uno Snapdragon 655 (anche se le configurazioni disponibili sono tre in Italia arriverà solo quella intermedia da 4GB di Ram e 64GB di memoria), il display un pannello Lcd da 6,3 pollici FHD+ con design in vetro curvo 2,5D, e la batteria un’ottima unità da 4.000 mAh con ricarica veloce da 18W su presa Usb Tipo C. Sul Redmi Note 8T, resistente agli schizzi d’acqua, arriva per la prima volta in famiglia il sensore Nfc. Costa 229,90 euro tramite gli stessi canali e, per una settimana dall’inizio delle vendite, sarà in offerta a 199,90.</p>
      <h3>Mi TV 4A e 4S</h3>
      <p>A chiudere l’evento anche la nuova famiglia di televisori smart, gli Xiaomi Mi TV 4A e 4S con corpo in metallo, cornici e spessore ridotti al minimo, in tre varianti con schermi da 32, 43 e 55 pollici. Le specifiche ovviamente variano: nel primo caso, ad esempio, il pannello è un HD con risoluzione 1366x768, il processore un MediaTek quadcore, ci sono poi un doppio speaker da 5W con Dolby Audio e Dts-Hd e 1,5 Ram, mentre nel secondo si sale a uno schermo 4K UHD HDR con risoluzione 3840x2160, speaker più potenti da 8W e 2 GB di Ram e nell’ultimo a caratteristiche simili con speaker da 10W e sistema per i bassi. In tutti i casi il sistema operativo è un Android Tv 9.0, la connettività è ovviamente massima con tre porte Hdmi, Usb 2.0, Ethernet e Wi-Fi 802.11. I televisori arriveranno in Italia a febbraio e partiranno da circa 179 euro per il modello più piccolo fino a 450 per quello più ampio.</p>
    </article>
  </body>
</html>