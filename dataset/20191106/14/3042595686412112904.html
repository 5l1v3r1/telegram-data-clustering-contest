<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/pappa-haaland---veldig-stolt/71788896"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T14:55:07+00:00"/>
    <meta property="og:title" content="Pappa Haaland: - Veldig stolt"/>
    <meta property="og:description" content="Det var en stolt far som så Erling Braut Haaland ta nok en rekord i Champions League."/>
  </head>
  <body>
    <article>
      <h1>Pappa Haaland: - Veldig stolt</h1>
      <h2>Det var en stolt far som så Erling Braut Haaland ta nok en rekord i Champions League.</h2>
      <address><time datetime="2019-11-06T14:55:07+00:00">06 Nov 2019, 14:55</time> by <a rel="author">Mathias Hagen</a></address>
      <p>Erling Braut Haaland (19) tar stadig nye rekorder i Red Bull Salzburg-drakta. I går scoret han nok et mål, noe som betyr at han står med sju scoringer på sine fire første kamper i Champions League.</p>
      <p>Han er den første til å levere slike tall på sine første fire kamper i turneringen. Spillere som Diego Costa, Thierry Henry, Didier Drogba og Ivan Klasnic er de som ligger bak ham med fem scoringer på sine første fire kamper i Champions League.</p>
      <h3>Imponert far</h3>
      <p>I tillegg er han den tenåringen som har scoret flest mål i løpet av én Champions League-sesong.</p>
      <p>De nærmeste konkurrentene er Kylian Mbappé og Raúl, der begge har scoret seks mål i løpet av en Champions League-sesong som tenåringer.</p>
      <p>Erlings far, Alfie Haaland (46), tidligere kjent under navnet Alf-Inge Håland, er naturligvis stolt over sin sønns prestasjoner.</p>
      <p>
        <b>- Jeg er veldig imponert og veldig glad, selvfølgelig. Kampen i går var kanskje den dårligste de har spilt i Champions League denne sesongen, men fire poeng og uavgjort borte mot Napoli er bra, sier pappa Haaland til Dagbladet.</b>
      </p>
      <figure>
        <img src="https://dbstatic.no/71789362.jpg?imageId=71789362&amp;x=12.282734646582&amp;y=3.1770045385779&amp;cropw=74.507531865585&amp;croph=58.39636913767&amp;width=643&amp;height=387"/>
        <figcaption><b>TIDLIGERE SPILLER:</b> Alfie Haaland var selv spiller på Premier League-nivå i sin aktive karriere som spiller. Her fra et møte mellom Manchester United og Manchester City i 2000. Foto: REUTERS / Jeff J Mitchell / NTB Scanpix Vis mer</figcaption>
      </figure>
      <p>Til tross for at Salzburg har imponert spillemessig i flere av kampene i turneringen, så ser det ut til at poengfangsten ikke er god nok med tanke på avansement i Champions League.</p>
      <p>Østerrikerne har fire poeng med to kamper igjen, mens Liverpool og Napoli ligger foran med henholdsvis ni og åtte poeng. Det vil si at Haaland og Salzburg må vinne sine to neste kamper for å avansere. De to neste kampene er mot Genk borte og Liverpool på hjemmebane.</p>
      <p>- De tok et viktig poeng mot Napoli, selv om de burde ha vunnet. Han gjør det veldig bra, og det er en kjekk erfaring for ham, selv om det hadde vært gøyere med en seier over Napoli, sier Haaland.</p>
      <h3>Barca- og Real Madrid-interesse</h3>
      <p>Alfie Haaland jobber for tiden som agent, og han var også involvert i overgangen fra Molde til Red Bull Salzburg. Det kan tenkes at han har litt arbeid og beslutninger foran seg i nær framtid.</p>
      <p>For interessen for 19-åringen er stor, og klubber som Juventus har allerede blitt nevnt som en mulig destinasjon i framtida.</p>
      <p>I tillegg har han blitt nevnt som en mulig signering for Ole Gunnar Solskjær og Manchester United. Alfie innrømmer at han vil gjerne se sin sønn i Premier League en dag.</p>
      <p>
        <b>- På et tidspunkt vil jeg se han spille i Premier League. Men når det skjer, vet jeg ikke. Det er en veldig tøff liga, sier pappa Haaland ifølge <a href="https://talksport.com/football/625914/erling-haaland-premier-league-leeds-man-city-nottingham-forest-alf-inge/">TalkSport</a>.</b>
      </p>
      <p>I dag hevder den spanske avisa <a href="https://www.marca.com/en/football/real-madrid/2019/11/05/5dc1c9c846163fc87f8b45e1.html">Marca</a> at de to spanske gigantene Real Madrid og Barcelona følger rogalendingen tett.</p>
      <p><a href="https://www.marca.com/en/football/international-football/2019/08/27/5d65030de2704e2c6e8b45ce.html">Samme avis</a> spådde i sommer at nettopp Haaland kunne være mannen som tok over som toppscorer i Europa denne sesongen etter at Lionel Messi og Cristiano Ronaldo har dominert den statistikken nesten hver sesong.</p>
      <p>Foreløpig ligger han foran Messi og Ronaldo med tanke på å vinne «Golden Boot». Haaland står med 18 poeng (1.5 poeng pr. scoring i ligaen), mens både Messi og Ronaldo står med 10 poeng (2 poeng pr. scoring i ligaen).</p>
      <p>Selv om 19-åringen imponerer, ligger foreløpig 14 spillere over nordmannen på lista over toppscorere i Europa. Blant dem er Robert Lewandowski, Ciro Immobile, Jamie Vardy og Odds Torgeir Børven.</p>
    </article>
  </body>
</html>