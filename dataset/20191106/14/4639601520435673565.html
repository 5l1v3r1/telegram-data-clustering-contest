<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/finance/isxyres-anatarakseis-stin-anaptyksi-tis-eyrozonis-xamilonei-ki-allo-ton-pixi-to-dnt/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T14:38:16+00:00"/>
    <meta property="og:title" content="Ισχυρές αναταράξεις στην ανάπτυξη της ευρωζώνης – Χαμηλώνει κι άλλο τον πήχη το ΔΝΤ"/>
    <meta property="og:description" content="Επί τα χείρω αναθεωρεί το ΔΝΤ τις προβλέψεις για την ανάπτυξη στην ευρωζώνη"/>
  </head>
  <body>
    <article>
      <h1>Ισχυρές αναταράξεις στην ανάπτυξη της ευρωζώνης – Χαμηλώνει κι άλλο τον πήχη το ΔΝΤ</h1>
      <h2>Επί τα χείρω αναθεωρεί το ΔΝΤ τις προβλέψεις για την ανάπτυξη στην ευρωζώνη</h2>
      <address><time datetime="2019-11-06T14:38:16+00:00">06 Nov 2019, 14:38</time> by <a rel="author">ΤοΒΗΜΑ Team</a></address>
      <p>Χαμηλώνει κι άλλο τον πήχη της ανάπτυξης στην Ευρωζώνη το Διεθνές Νομισματικό Ταμείο.</p>
      <p>Οπως ανακοίνωσε σήμερα το ΔΝΤ η ευρωζώνη θα καταγράψει ρυθμό ανάπτυξης 1,2% φέτος, αναθεωρώντας προς τα κάτω τις προηγούμενες προβλέψεις του Απρίλιου για ανάπτυξη 1,3% στο μπλοκ. Πρόκειται για σημαντική επιβράδυνση σε σχέση με τον περυσινό ρυθμό ανάπτυξης του 1,9%.</p>
      <p>
        <a href="https://www.in.gr/2019/11/06/greece/kypros-perielouse-oksy-tin-proin-gynaika-tou-paleyei-gia-tin-zoi-tis/">Κύπρος : Περιέλουσε με οξύ την πρώην γυναίκα του – Παλεύει για την ζωή της</a>
      </p>
      <p>Οπως εξηγεί η οικονομική ανάπτυξη στην ευρωζώνη αναμένεται να επιβραδυνθεί περισσότερο από το αναμενόμενο καθώς η κρίση στον τομέα μεταποίησης του μπλοκ μπορεί να μετακυλισθεί στον τομέα υπηρεσιών λόγω της παρατεταμένης έντασης στο παγκόσμιο εμπόριο.</p>
      <p>Η οικονομία του μπλοκ αναμένεται να αναπτυχθεί κατά 1,4% το 2020 και το 2021, σύμφωνα με το ΔΝΤ, που αναθεωρεί επί τα χείρω την προηγούμενη πρόβλεψη για ανάπτυξη 1,5% και για τα δύο χρόνια.</p>
      <h3>Μήνυμα σε Γερμανία</h3>
      <p>Η επιβράδυνση οφείλεται κυρίως στην αναιμική ανάπτυξη στη Γερμανία, τη μεγαλύτερη οικονομία της ευρωζώνης, και τη στασιμότητα στην Ιταλία, την τρίτη μεγαλύτερη οικονομία, ανέφερε το ΔΝΤ, αναθεωρώντας πτωτικά τις προηγούμενες προβλέψεις του και για τις δύο χώρες.</p>
      <p>Η Γερμανία αναμένεται τώρα να αναπτυχθεί με ρυθμό μόνο 0,5% φέτος, σε σχέση με 0,8% που ήταν η πρόβλεψη του ΔΝΤ τον Απρίλιο. Ο ρυθμός αυτός θα είναι το ένα τρίτο της ανάπτυξης του 2018.</p>
      <p>Το ΔΝΤ αναθεώρησε επίσης πτωτικά την πρόβλεψή του για την ανάπτυξη της Γαλλίας, της δεύτερης μεγαλύτερης οικονομίας του μπλοκ, παρά τις καλύτερες των αναμενόμενων εκτιμήσεις για το τρίτο τρίμηνο που ανακοινώθηκαν την προηγούμενη εβδομάδα. Η χώρα αναμένεται τώρα να αναπτυχθεί με ρυθμό 1,2% φέτος, αντί για 1,3% που ήταν η προηγούμενη πρόβλεψη.</p>
      <p>Για να αντισταθμιστεί η επιβράδυνση, το ταμείο επανέλαβε την έκκληση για μια «συγχρονισμένη δημοσιονομική απάντηση» από τις κυβερνήσεις της ευρωζώνης, σε ένα ξεκάθαρο μήνυμα προς το Βερολίνο να επενδύσει περισσότερα.</p>
      <p>Ανέφερε ότι η επιβράδυνση, που μέχρι στιγμής έχει προκληθεί κυρίως από τον αντίκτυπο που έχει η ένταση στο παγκόσμιο εμπόριο στη εξαγωγική κυρίως βιομηχανία του μπλοκ, θα μπορούσε να μετακυλισθεί στις υπηρεσίες, που είναι ο μεγαλύτερος τομέας της οικονομίας της ευρωζώνης.</p>
      <h3>Καμπανάκι για Brexit χωρίς συμφωνία</h3>
      <p>Η διαδικασία της Βρετανίας για την αποχώρησή της από την Ευρωπαϊκή Ένωση είναι επίσης αιτία ανησυχίας, με ένα Brexit χωρίς συμφωνία να προκαλεί εκτεταμένες αρνητικές επιπτώσεις τόσο στη Βρετανία όσο και την ΕΕ.</p>
      <p>Στην περίπτωση ενός συντεταγμένου Brexit, που μπορεί να επισυμβεί έως τα τέλη Ιανουαρίου, το ΔΝΤ επιβεβαίωσε τις προηγούμενες εκτιμήσεις του ότι η βρετανική οικονομία θα αναπτυχθεί με ρυθμό 1,2% φέτος και 1,4% την επόμενη χρονιά. Το 2018 η ανάπτυξη διαμορφώθηκε στο 1,4%.</p>
      <p>Το ΔΝΤ αναμένει ο πληθωρισμός στο μπλοκ να διαμορφωθεί στο 1,2% φέτος, στο 1,4% την επόμενη χρονιά και στο 1,5% το 2021, χαμηλότερα από τον στόχο της Ευρωπαϊκής Κεντρικής Τράπεζας για επίπεδα κοντά αλλά κάτω του 2%.</p>
      <p>
        <a href="https://www.tovima.gr/2019/11/06/society/ktimatologio-kalokairi-ta-prostima-gia-tis-liksiprothesmes-diloseis-idioktisias/">Κτηματολόγιο : Καλοκαίρι τα πρόστιμα για τις ληξιπρόθεσμες δηλώσεις</a>
      </p>
    </article>
  </body>
</html>