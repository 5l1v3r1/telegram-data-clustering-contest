<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/06/iz_7_lystopada_kyiv_zakryvatymut_dlya_vantazhnyh_avtomobiliv_u_rankovi_ta_1684957"/>
    <meta property="og:site_name" content="ZIK.UA"/>
    <meta property="article:published_time" content="2019-11-06T14:06:00+00:00"/>
    <meta property="og:title" content="У Києві обмежать в'їзд вантажівок у годину пік"/>
    <meta property="og:description" content="Із 7 листопада буде обмежено в’їзд вантажних автомобілів з дозволеною масою понад 4,5 тонни в межі міста Києва у години пік із 07:00 до 10:00 ранку та ввечері із 17:00 до 20:00."/>
  </head>
  <body>
    <article>
      <h1>У Києві обмежать в'їзд вантажівок у годину пік</h1>
      <address>
        <time datetime="2019-11-06T14:06:00+00:00">06 Nov 2019, 14:06</time>
      </address>
      <p>
        <b>Із 7 листопада буде обмежено в’їзд вантажних автомобілів з дозволеною масою понад 4,5 тонни в межі міста Києва у години пік із 07:00 до 10:00 ранку та ввечері із 17:00 до 20:00.</b>
      </p>
      <p>Впроваджувати зміни почнуть на в’їзді зі сторони Житомира, а згодом і на інших в’їздах, повідомляє <a href="https://kyivcity.gov.ua/news/iz_7_listopada_kiv_zakrivatimut_dlya_vantazhnikh_avtomobiliv_u_rankovi_ta_vechirni_godini_pik/">Офіційний портал Києва</a>.</p>
      <p>Правовою підставою для цього є рішення Київської міською ради від 22.05.2013 № 340/9397 «Про деякі заходи щодо впорядкування руху вантажних автомобілів у м. Києві». </p>
      <p>«Мова йде про те, що в години пік – вечір та ранок, – ми будемо обмежувати в’їзд: тобто фури будуть паркуватися на під’їздах до Києва, щоб це не утворювало проблем для міста. Як тільки міський транспорт доїде на роботу, ми почнемо пускати фури», – розповів начальник Управління патрульної поліції в м. Києві Юрій Зозуля.</p>
      <p>«Таке рішення не лише дозволить покращити екологічну ситуацію в Києві, а й забезпечить розвантаження вулично-дорожньої мережі, створить додатковий простір для руху пасажирського транспорту, підвищить рівень пропускної спроможності вулиць та доріг столиці. Окрім того, це допоможе мінімізувати виникнення заторів», – зазначив заступник директора Департаменту транспортної інфраструктури – начальник управління (інспекції) з паркування Дмитро Рахматуллін.</p>
      <p>Він також додав, що наразі триває інформування водіїв вантажівок, а також установ та організацій, які мають стосунок до регулювання транспортних питань.</p>
      <p>Як повідомив радник Київського міського голови Максим Бахматов, за добу в Київ в’їжджає до 50 тис. вантажних авто, що негативно позначається на трафіку та екології. Окрім того, більша частина транзиту проїжджає саме через київський Південний мостовий перехід, навантаження на який сьогодні у 6 разів перевищує проектне.</p>
      <p>«До 20 тис. машин на добу мають проїжджати мостом, згідно проекту, але по факту маємо 100-110 тис. машин на добу. Міст проектувався під машини з вантажопідйомністю до 8 тонн. Зараз мостом їдуть вантажівки, які можуть перевозити від 40 тонн. Тож міст потребує частих ремонтів. Із 2016 до 2019 на капремонт деформаційних швів витрачено 26 млн грн», – розповів Максим Бахматов.</p>
      <p>
        <b>У час, коли в’їзд для великовантажних авто буде дозволено (з 20:00 до 07:00), рухатись вони зможуть наступними дорогами:</b>
      </p>
      <ul>
        <li>просп. Бажана;</li>
        <li>Південний мостовий перехід через р. Дніпро;</li>
        <li>Столичне шосе;</li>
        <li>вул. Академіка Заболотного;</li>
        <li>Площа Одеська;</li>
        <li>Велика кільцева дорога;</li>
        <li>просп. Академіка Палладіна;</li>
        <li>вул. Міська;</li>
        <li>Гостомельське шосе;</li>
        <li>Нова дорога;</li>
        <li>просп. Мінський;</li>
        <li>площа Тараса Шевченка;</li>
        <li>вул. Полярна;</li>
        <li>вул. Богатирська;</li>
        <li>площа Тульська;</li>
        <li>просп. Степана Бандери;</li>
        <li>просп. Романа Шухевича (Генерала Ватутіна);</li>
        <li>площа Керченська;</li>
        <li>вул. Братиславська;</li>
        <li>просп. Броварський.<br/> </li>
      </ul>
      <p> </p>
      <p> </p>
      <related>
        <h4>читайте також</h4>
        <a href="https://zik.ua/news/2019/06/04/na_velykiy_kiltseviy_dorozi_zavershuietsya_budivnytstvo_bagatorivnevoi_1586481"/>
        <a href="https://zik.ua/news/2019/03/19/na_vul_simi_kulzhenkiv_tryvayut_roboty_z_remontu_dorogy_ta_oblashtuvannya_1532615"/>
        <a href="https://zik.ua/news/2019/02/21/u_kyievi_pochalas_pidgotovka_do_kapitalnogo_remontu_dorozhnih_shlyahiv__kmda_1514871"/>
        <a href="https://zik.ua/news/2018/12/13/vulytsi_kyieva_vzhe_pivtory_doby_chystyat_vid_snigu_ponad_350_odynyts_1468941"/>
      </related>
    </article>
  </body>
</html>