<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/erdogan_cattura_moglie_al_baghdadi-6498400/news/2019-11-06/"/>
    <meta property="og:site_name" content="Agi"/>
    <meta property="article:published_time" content="2019-11-06T14:28:00+00:00"/>
    <meta property="og:title" content="Erdogan annuncia la cattura della moglie di al-Baghdadi"/>
    <meta property="og:description" content="Il presidente turco ha assicurato che gli arrestati pagheranno per aver compiuto atti terroristici &quot;usando il nome dell'Islam&quot;"/>
  </head>
  <body>
    <article>
      <h1>Erdogan annuncia la cattura della moglie di al-Baghdadi</h1>
      <h2>Il presidente turco ha assicurato che gli arrestati pagheranno per aver compiuto atti terroristici "usando il nome dell'Islam"</h2>
      <address><time datetime="2019-11-06T14:28:00+00:00">06 Nov 2019, 14:28</time> by <a rel="author" href="https://www.agi.it/authors/giuseppe-didonna/" target="_blank">Giuseppe Didonna</a></address>
      <p>È stata catturata la moglie di <b>Abu Bakr al-Baghdadi</b>. Lo ha annunciato <b>Recep Tayyip Erdogan</b>. Il presidente turco lo ha reso noto ricordando anche la cattura, nei giorni scorsi, della sorella del 'califfo', ucciso da un raid americano alla fine di ottobre nel nord della Siria, e del marito di quest'ultima.</p>
      <p>"Abbiamo catturato la moglie di Al-Baghdadi. Il capo dell'Isis si è fatto esplodere in un tunnel. Noi abbiamo catturato vive la moglie e la sorella con suo marito. Portiamo avanti con forza la nostra battaglia (contro il terrorismo ndr)", ha detto Erdogan in riferimento all'arresto di <b>Rasmya</b><b> Awad,</b> la sorella del terrorista arrestata dalla Turchia nel nord est della Siria.</p>
      <p>Il leader turco ha assicurato che gli arrestati pagheranno per aver compiuto atti terroristici "usando il nome dell'Islam", religione di cui sono in realtà "nemici". "Questa è la nostra risposta all'Occidente, che prima di parlare di terrorismo islamico deve guardarsi allo specchio, perché magari i terroristi ce li ha in casa", ha aggiunto il presidente, che parlava presso la facoltà di teologia dell'Università di Ankara.  </p>
      <related>
        <a href="https://www.agi.it/estero/catturata_sorella_al_baghdadi-6490079/news/2019-11-05/"/>
      </related>
    </article>
  </body>
</html>