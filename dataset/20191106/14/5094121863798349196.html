<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/milion-chvilek-zverejnil-temata-listopadove-demonstrace-na-letne-20191106.html"/>
    <meta property="og:site_name" content="Deník.cz"/>
    <meta property="article:published_time" content="2019-11-06T14:26:00+00:00"/>
    <meta property="og:title" content="Čapí hnízdo i žaloba na Zemana. Milion chvilek zveřejnil témata demonstrace"/>
    <meta property="og:description" content="Zastavení kauzy Čapí hnízdo, neschválení ústavní žaloby na prezidenta Miloše Zemana či jeho příslib abolice premiérovi Andreji Babišovi (ANO) jsou podle spolku Milion chvilek důvody k opětovnému zaplnění pražské Letné při demonstraci, kterou plánuje na 16. listopadu od 14:00. Uvedl to dnes na svém webu. Spolek, jehož poslední demostrace se na stejném místě zúčastnilo skoro 300 tisíc lidí, také poukázal na prezidentovo pohrdání ústavou či premiérovu slabost. O den později se budou konat akce v regionech."/>
  </head>
  <body>
    <article>
      <h1>Čapí hnízdo i žaloba na Zemana. Milion chvilek zveřejnil témata demonstrace</h1>
      <address><time datetime="2019-11-06T14:26:00+00:00">06 Nov 2019, 14:26</time> by <a rel="author">ČTK</a></address>
      <p>"Čeho jsme byli svědky od Letné? Prezidentova pohrdání Ústavou. Premiérovy slabosti. Překvapivého zastavení kauzy Čapí hnízdo. Pochybnosti vzbuzujícího odůvodnění. Neschválení ústavní žaloby na prezidenta. A konečně prezidentova příslibu, že v případě potřeby udělí Andreji Babišovi abolici," napsal spolek na <a href="https://www.milionchvilek.cz/">stránce</a>.</p>
      <figure>
        <img src="https://g.denik.cz/1/fc/praha-predseda-vlady-cr-andrej-babis-urad-vlady-cr-16-cervenec-06_denik-150-3x2.jpg"/>
      </figure>
      <aside>
        <a href="https://www.denik.cz/z_domova/pruzkum-volby-by-vyhralo-ano-pred-piraty-levice-zastavila-propad-20191105.html">Průzkum: Volby by vyhrálo ANO před Piráty, levice zastavila propad Přečíst článek ›</a>
      </aside>
      <p>"Důvodů zaplnit největší veřejné prostranství v zemi máme dnes ještě více než v létě. Je čas opět se postavit za demokracii. Je čas ukázat mocným, že jsme tady a že jsou pod drobnohledem," doplnila platforma. Dosavadní protesty, které Milion chvilek pořádal proti Babišovi a za nezávislost justice, vyvrcholily červnovou demonstrací taktéž na Letné, která byla největší od roku 1989. Podle organizátorů na ni dorazilo čtvrt milionu lidí, podle operátora T-Mobile 283 tisíc lidí, policie operovala s číslem kolem 200 tisíc lidí.</p>
      <h3>Zastavení trestního stíhání </h3>
      <p>Městské státní zastupitelství (MSZ) v Praze zastavilo trestní stíhání Babiše i ostatních obviněných v kauze dotace na stavbu farmy Čapí hnízdo v září. Šéf MSZ Martin Erazím tehdy sdělil, že společnost Farma Čapí hnízdo splňovala podmínky definice malého a středního podniku. Právě pro ně přitom byla určena padesátimilionová evropská dotace, kterou farma v létě 2008 získala. Server Seznam zprávy na konci října informoval o tom, že policie v případu navrhla zastavit stíhání také premiérova syna Andreje Babiše mladšího.</p>
      <p>Nejvyšší státní zástupce Pavel Zeman může rozhodnutí MSZ potvrdit i zrušit. V návaznosti na to prezident Miloš Zeman uvedl, že by o takzvané abolici pro Babiše rozhodl, pokud by bylo pravomocně zastavené stíhání obnoveno. Babiš opakovaně tvrdil, že by abolici nepřijal.</p>
      <figure>
        <img src="https://g.denik.cz/1/30/praha-predseda-vlady-cr-andrej-babis-urad-vlady-cr-16-cervenec-09_denik-150-3x2.jpg"/>
      </figure>
      <aside>
        <a href="https://www.denik.cz/z_domova/rijnove-volby-by-vyhralo-ano-levicove-strany-posiluji-vyplyva-z-pruzkumu-20191029.html">Říjnové volby by s velkým náskokem vyhrálo ANO. Levicové strany posilují Přečíst článek ›</a>
      </aside>
      <p>Senátní návrh ústavní žaloby na prezidenta Zemana pro hrubé porušení ústavy odmítla v září Poslanecká sněmovna. Návrh nepodpořili poslanci vládních ANO a ČSSD spolu se zástupci KSČM a SPD. Souhlas s žalobou vyslovilo jen 58 ze 130 poslanců, potřeba bylo 120 hlasů.</p>
    </article>
  </body>
</html>