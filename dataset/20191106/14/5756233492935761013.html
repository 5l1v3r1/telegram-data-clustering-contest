<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620219/%D8%AA%D8%B9%D8%B2%DB%8C%D8%B1%D8%A7%D8%AA-%DA%AF%D8%B1%D8%A7%D9%86%D9%81%D8%B1%D9%88%D8%B4%DB%8C-%D8%B1%D8%A8-%D9%88-%D9%86%D8%A7%D9%86-%D8%B1%D8%A7-%D8%AA%D8%B9%D9%82%DB%8C%D8%A8-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T14:04:00+00:00"/>
    <meta property="og:title" content="تعزیرات گرانفروشی «رب» و «نان» را تعقیب می‌کند"/>
    <meta property="og:description" content="سخنگوی سازمان تعزیرات حکومتی با انتقاد از کاهش نیافتن قیمت «رب» و «نان» از نظارت جدی در برخورد با گرانفروشی این اقلام خبر داد."/>
  </head>
  <body>
    <article>
      <h1>تعزیرات گرانفروشی «رب» و «نان» را تعقیب می‌کند</h1>
      <address>
        <time datetime="2019-11-06T14:04:00+00:00">06 Nov 2019, 14:04</time>
      </address>
      <p>
        <i>سخنگوی سازمان تعزیرات حکومتی با انتقاد از کاهش نیافتن قیمت «رب» و «نان» از نظارت جدی در برخورد با گرانفروشی این اقلام خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سید یاسر رایگانی، سخنگوی سازمان تعزیرات حکومتی گفت: حدود دو ماه پیش مسؤولان سازمان حمایت از حقوق مصرف کنندگان و تولیدکنندگان اعلام کردند که در جلسه‌ای با تولیدکنندگان رب مقرر شده قیمت توافقی اعلام و درج شود، اما متاسفانه پس از دو ماه هیچ خبری نشده است و رب گوجه با قیمت‌های قبلی به فروش می‌رسد.</p>
      <p>وی گفت: هم اکنون برخی کارخانه‌ها گوجه را کیلویی ۵۰۰ تومان خریداری می‌کنند، اما هیچ تصمیمی درخصوص کاهش قیمت رب نگرفته اند.</p>
      <p>رایگانی افزود: اینکه در برخی فروشگاه‌های زنجیره‌ای خاص رب با تخفیف‌های نجومی و غیرواقعی به فروش برسد پذیرفتنی نیست و اگر قرار به پایین آمدن قیمت است باید قیمت درج شده پایین بیاید که در دسترس همه خریداران و مصرف کنندگان باشد.</p>
      <p>وی گفت: ما منتظر تصمیم سازمان حمایت هستیم و معتقدیم این سازمان باید تعارف خود را با تولیدکنندگان رب گوجه کنار بگذارد تا ما هم بتوانیم برخورد کنیم.</p>
      <p>رایگانی درباره برخورد تعزیرات با گران فروشی « نان» نیز گفت: سازمان حمایت از حقوق مصرف کنندگان در اطلاعیه‌ای اعلام کرد که همه نانوایی‌های سراسر کشور موظفند از ۱۲ آبان نرخ‌های مصوب را نصب و وزن و کیفیت اعلامی را نیز رعایت کنند.</p>
      <p>وی افزود: پیرو این اطلاعیه، ما گشت‌های مشترک تعزیرات را از همین هفته شروع کردیم و قطعا با متخلفان با شدت بیشتری برخورد خواهیم کرد.</p>
      <p>سخنگوی سازمان تعزیرات حکومتی با اشاره به اینکه بیشترین تخلفات مربوط به قیمت و کیفیت نان مربوط به شهر تهران است، گفت: هموطنان در صورت مشاهده تخلف با سامانه‌های ۱۳۵ و ۱۲۴ تماس بگیرند.</p>
    </article>
  </body>
</html>