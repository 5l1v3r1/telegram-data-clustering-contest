<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/616227,Mogl-szpiegowac-dla-Rosji.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-06T17:34:41+00:00"/>
    <meta property="og:title" content="Mógł szpiegować dla Rosji"/>
    <meta property="og:description" content="Agencja Bezpieczeństwa Wewnętrznego zatrzymała pracownika spółki, która zajmowała się budową siedziby dowództwa Wielonarodowej Dywizji Północny Wschód NATO w Elblągu. Piotr Ś. jest podejrzany o szpiegostwo"/>
  </head>
  <body>
    <article>
      <h1>Mógł szpiegować dla Rosji</h1>
      <address>
        <time datetime="2019-11-06T17:34:41+00:00">06 Nov 2019, 17:34</time>
      </address>
      <p>
        <b>Agencja Bezpieczeństwa Wewnętrznego zatrzymała pracownika spółki, która zajmowała się budową siedziby dowództwa Wielonarodowej Dywizji Północny Wschód NATO w Elblągu. Piotr Ś. jest podejrzany o szpiegostwo</b>
      </p>
      <p>Wiadomo już nieco więcej o zatrzymaniu Piotra Ś., który mógł pracować na rzecz obcego wywiadu, przekazując plany siedziby sztabu dywizji NATO w Elblągu. Mężczyzna był zatrudniony w spółce budującej kompleks, w którym mieści się dowództwo Wielonarodowej Dywizji Północny Wschód NATO w Elblągu. Jak podał Onet, Piotr Ś. koordynował rozbudowę tego kompleksu i był managerem spółki AMW Sinevia.<br/><br/>Mężczyzna miał mieć dostęp do dokumentacji oraz planów pomieszczeń i mógł również wprowadzać na teren budowy inne osoby.<br/><br/>Z ustaleń portalu wynika, że Piotr Ś. został zatrudniony w firmie Sinevia należącej do Agencji Mienia Wojskowego w 2018 r., czyli już w trakcie realizacji inwestycji w Elblągu.<br/><br/>— Był naszym pracownikiem — potwierdza Magdalena Wachoń, radca prawny spółki Sinevia. — Ale nic więcej nie mogę powiedzieć z uwagi na prowadzone postępowanie przez ABW i SKW.<br/><br/>Czy Piotr Ś. miał dostęp do informacji niejawnych? Niestety na to pytanie też nie otrzymaliśmy odpowiedzi z uwagi na toczące się śledztwo.<br/><br/>Dowództwo Wielonarodowej Dywizji Północny Wschód w Elblągu koordynuje działania czterech batalionowych grup bojowych NATO, które stacjonują w Orzyszu oraz na Litwie, Łotwie i w Estonii.<br/><br/>Piotra Ś. zatrzymano 24 października w Warszawie. Poinformował o tym 28 października na Twitterze Stanisław Żaryn, rzecznik ministra koordynatora służb specjalnych. <br/><br/><b>W mieszkaniu podejrzanego o szpiegostwo znaleziono pistolet i amunicję oraz różne dokumenty. Agenci przeszukali też mieszkania osób, z którymi utrzymywał kontakty. W ich domach funkcjonariusze również znaleźli broń i amunicję bez pozwolenia.<br/></b><br/>Trudno powiedzieć, czy Piotr Ś. rzeczywiście mógł przekazać obcemu wywiadowi materiały dotyczące natowskiej bazy w Elblągu. Z zarzutu, który usłyszał nie wynika to wprost. Na razie mężczyzna jest podejrzany o zgłoszenie gotowości działania na rzecz obcego wywiadu przeciwko Polsce, za co grozi kara od 6 miesięcy do 8 lat pozbawienia wolności.<br/><br/>Zatrzymany usłyszał też zarzut nielegalnego posiadania broni i posługiwania się sfałszowanymi dokumentami. Decyzją sądu Piotr Ś. został tymczasowo aresztowany na trzy miesiące.<br/><br/>Służby specjalne nie podają kraju, na rzecz którego miałby szpiegować Piotr Ś. Choć, w tym przypadku pytanie wydaje się retoryczne.<br/><br/>Co wiadomo o bazie NATO w Elblągu? Modernizacja i rozbudowa budynków wojskowych dla Wielonarodowej Dywizji Północny Wschód została zrealizowana w niecały rok. Prace rozpoczęły się w listopadzie 2017 roku, a zakończyły we wrześniu 2018 roku, a więc w ekspresowym tempie. Na budowie w kulminacyjnym momencie pracowało ponad 400 osób.<br/><br/>W trakcie realizacji inwestycji Spółka AMW Sinevia zmodernizowała istniejący już budynek oraz wybudowała kolejny w kształcie litery „L” o większej powierzchni. Dodatkowo powstało biuro przepustek, lokalne centrum nadzoru oraz wyremontowano garaże. „Stary” budynek otrzymał nowe przeznaczenie, które jest bardzo ważne dla obronności naszego kraju w tym regionie.<br/><br/>Cały obiekt ma ponad 8,4 tys. m2 powierzchni. Ma tu pracować około 300 żołnierzy sztabu dywizji. Teren został wyposażony w nowe instalacje wodociągowo-kanalizacyjne, elektryczne, wybudowano nową trafostację oraz wymieniono cały dach. Inwestycja kosztowała 122,7 mln złotych. <br/>Andrzej Mielnicki</p>
    </article>
  </body>
</html>