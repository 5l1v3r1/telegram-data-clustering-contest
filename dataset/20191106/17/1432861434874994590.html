<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/levski/i-levski-ne-pozhali-kletiq-etyr--1403497.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-06T17:18:00+00:00"/>
    <meta property="og:title" content="И Левски не пожали клетия Етър"/>
    <meta property="og:description" content="С поредното си убедително представяне през настоящия сезон Левски се завърна еднолично на второто място в българската Първа лига Очаквано сините взеха мача си срещу Етър с класическото 3:0, а възпитаниците на Петър Хубчев можеха спокойно да спечелят и с по-голяма разлика срещу изпадналия в сериозна игрова криза тим от Велико Търново"/>
  </head>
  <body>
    <article>
      <h1>И Левски не пожали клетия Етър</h1>
      <address><time datetime="2019-11-06T17:18:00+00:00">06 Nov 2019, 17:18</time> by <a rel="author">Sportlive.bg</a></address>
      <p>С поредното си убедително представяне през настоящия сезон <a href="https://www.sportlive.bg/bgfootball/levski">Левски</a> се завърна еднолично на второто място в <b><a href="https://www.sportlive.bg/bgfootball">българската Първа лига</a></b>. Очаквано "сините" взеха мача си срещу Етър с класическото 3:0, а възпитаниците на Петър Хубчев можеха спокойно да спечелят и с по-голяма разлика срещу изпадналия в сериозна игрова криза тим от Велико Търново. </p>
      <p>Ключовият първи гол за домакините отбеляза Холмар Ейолфсон в 23', след като вратар и защита не се намесиха добре при центриране на Алар от пряк свободен удар и без да отскача сериозно защитникът с глава реализира за 1:0. Етър показа живец в края на полувремето, но не стигна до гол, а в началото на втората част надеждите на гостите угаснаха. </p>
      <p>В 49' красива акция между Райнов, Алар и Паулиньо завърши с финт на бразилеца, с който той се озова сам срещу Христо Иванов - техничен удар покрай стража и 2:0. Още по-добра беше комбинацията за 3-ия гол, който падна в 67'. Райнов отне топката между централната линия и наказателното поле, веднага комбинира с Паулиньо, а той изведе Дени Алар сам срещу вратаря - мощен удар в горния десен ъгъл и 3:0 за "сините". </p>
      <p>За разлика от мача с Дунав, Хубчев този път не опита да "дръпне" отбора си назад, а вместо това Левски доминираше през цялото време и не остави никакви шансове на опонента си. Това беше 6-а поредна победа у дома за тима, а в този диапазон тимът е допуснал едва 2 гола. Също така това беше първа победа с разлика за "сините" срещу Етър, откакто болярите се завърнаха в елитния<b><a href="https://www.sportlive.bg/"> български футбол</a></b>. </p>
      <p>Похвала заслужава и треньорът на "сините", който пусна в игра три крила и нито един типичен плеймейкър, както редеше състава си досега. Той позволи на Алар да заеме тази роля, който постоянно намираше включващите се на скорост Здравко Димитров, Станислав Иванов и Паулиньо. Играта с гръб към вратата на австрийския нападател се оказа и най-мощното оръжие на тима в мача. Трябва да се отбележи и факта, че Райнов беше изнесен в малко по-предни позиции, а това му помогна да изиграе един от най-силните си мачове за столичани. </p>
      <p>В класирането Левски вече е еднолично на второ място с актив от 35 точки - 4 по-малко от лидера Лудогорец и с две пред Локомотив (Пловдив). Етър пък вече е 9-о място с 14 пункта. </p>
      <p>
        <b>ПЪРВО ПОЛУВРЕМЕ</b>
      </p>
      <p>От самото начало Левски се опита да притисне съперника си дълбоко в собствената му половина. Още в първите минути защитата имаше проблеми с набези на Иванов и Паулиньо, а в 7' малкото фенове на "Герена" видяха страхотно положение. Райнов с пас от центъра намери Димитров пред наказателното поле, а с първото си докосване крилото се освободи от Дюлгеров, напредна отляво в наказателното поле, но ударът му след това срещна гредата. </p>
      <p>Натискът на Левски обаче нямаше как да не даде резултат. В 23' се стигна до пряк свободен удар край тъчлинията в близост до наказателното поле. Дени Алар изпълни отлично, центрирайки към границата на малкия пеналт, където Христо Иванов не излезе, за да боксира, а Дюлгеров изпусна Ейолфсон - удар с глава и 1:0 за домакините. </p>
      <p>Само 2 минути по-късно Етър показа, че може да атакува, след като Крум Стоянов се понесе по лявото крило, влезе в наказателното поле и подаде на дъгата, където беше Иван Стоянов. Бившият играч на ЦСКА обаче стреля встрани от вратата - пропуск за болярите. </p>
      <p>"Сините" продължиха активно да натискат съперника си, но отбраната на Росен Кирилов действаше добре и домакините се задоволиха с няколко опасни нахлувания, но пасовете в наказателното поле бяха неточни. В 40' пък гостите създадоха второто си положние, но Боджадж не успя да стреля добре с глава - 1:0 до почивката. </p>
      <p>До края на срещата Левски намали сериозно оборотите и дори позволи на Етър да опита 2-3 по-интересни атаки, но до сериозно голово положение не се стигна - край на мача и убедителен успех на "сините". </p>
      <p>
        <b>ВТОРО ПОЛУВРЕМЕ</b>
      </p>
      <p>Левски нанесе ранен удар по своя гост през второто полувреме. В 49' Райнов подаде за Дени Алар между централната линия и наказателното поле. С едно докосване той пусна за Паулиньо фронтално срещу вратата, бразилецът с финт размина трима защитници, озова се сам срещу вратаря и плъзна топката покрай Иванов - 2:0 след красиви пробив на крилото. </p>
      <p>Домакините продължиха да се забавляват в предни позиции, като комбинациите с по едно докосване зачестиха. Стигна се до още няколко опасни положения, но Димитров и Иванов не успяха да реализират. Въпреки това настроението в играта на Левски бе видно, а контролът върху срещата - пълен. </p>
      <p>В 67' "сините" упражниха много сериозна преса и Райнов успя да пресече подаване през центъра. Паулиньо овладя топката и веднага изведе Дени Алар, който останал сам срещу вратаря най-накрая вкара първия си гол в Първа лига с мощен удар в горния ляв ъгъл - 3:0. Повторенията показаха, че нападателят е на една линия с последния в защитата на Етър. </p>
      <p>Мартин Петков се включи отлично от пейката и на няколко пъти в последните 20 минути с нестандартни действия затрудни защитата на Етър. В 78' той можеше и да отбележи, но ударът му от дистанция мина с малко встрани от вратата. </p>
      <p>
        <b>СТАРТОВИ СЪСТАВИ</b>
      </p>
      <p><b>ЛЕВСКИ</b>: Милан Миятович, Живко Миланов, Нуно Рейш, Холмар Ейолфсон, Иван Горанов, Мартин Райнов, Кали Тиам, Станислав Иванов, Здравко Димитров, Паулиньо, Дени Алар</p>
      <p><b>ЕТЪР</b>: Христо Иванов, Красимир Станоев, Александър Дюлгеров, Артьом Артюнин, Иван Иванов, Крум Стоянов, Яни Пехливанов, Румен Руменов, Иван Стоянов, Даниел Младенов, Флорент Боджадж</p>
      <p>
        <b>ПРЕДИ ДВУБОЯ </b>
      </p>
      <p>Възпитаниците на Петър Хубчев към настоящия момент са с актив от 32 точки и се намират само на 1 зад "смърфовете", които са с мач повече. При успех днес столичани могат да изпреварят пловдивския си опонент и отново да скъсят разликата с Лудогорец на 4 точки. За това обаче е необходим успех над тима от Велико Търново, който започна сезона силно, но в последните мачове разочарова с представянето си. </p>
      <p>Формата на болярите определено не е добра, след като в последния кръг те загубиха с 0:4 от ЦСКА, макар и след червен картон на Здравко Илиев. Наскоро Локо (Пд) вкара 5 гола във вратата на Христо Иванов, а в последните 5 мача във всички турнири Етър записа само една победа - над изпитващия сериозни финансови проблеми Дунав. </p>
      <p>Етър обаче затруднява сериозно Левски, откакто се завърна в най-високото ниво на <b><a href="https://www.sportlive.bg/bgfootball">българския футбол</a></b>. "Сините" нямат поражение (4 победи и 2 равенства), но в същото време нямат успех с повече от гол разлика. Очакванията за мача са това да се промени, тъй като претендентът за титлата показва силни игри и постоянство през настоящия сезон и има само две поражения - от Берое и Лудогорец. Именно след срещата със заралии Левски записа 5 поредни победи у дома и във всяка една отбеляза повече от 1 гол. </p>
      <p>
        <b>Очаквайте стартовите състави към 14:30 часа! </b>
      </p>
      <related>
        <h4>Още по темата</h4>
        <a href="https://www.sportlive.bg/bgfootball/ludogorec/Petrichev-Ludogorec-ne-iska-futbolisti-na-Levski-1403428.html"/>
        <a href="https://www.sportlive.bg/bgfootball/levski/Avtoryt-na-naj-vdyhnovqvashtata-rech-v-sporta-shte-se-sreshtne-s-igrachite-na-Levski-1391846.html"/>
        <a href="https://www.sportlive.bg/bgfootball/levski/Levski-si-nabelqza-igrach-na-Beroe-1391635.html"/>
        <a href="https://www.sportlive.bg/bgfootball/levski/Prohazka-pred-zavryshtane-v-Levski-1391590.html"/>
      </related>
    </article>
  </body>
</html>