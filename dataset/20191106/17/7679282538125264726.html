<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-ssb-soldier-killed-property-dispute-in-bihar-2835611.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T17:11:33+00:00"/>
    <meta property="og:title" content="सदमे में परिवार: मां गई थी पोता-पोती का मुंडन कराने, घर पर बेटे की हो गई हत्या"/>
    <meta property="og:description" content="लालगंज थाना क्षेत्र के लखनसराय गांव में बुधवार की शाम एसएसबी जवान उज्ज्वल पाण्डेय का उसके चचेरा भाई उदय पाण्डेय ने ही भूमि विवाद में मौत के घाट उतार दिया। जिस समय घटना हुई उस समय उनकी मां, बेटी,..."/>
  </head>
  <body>
    <article>
      <h1>सदमे में परिवार: मां गई थी पोता-पोती का मुंडन कराने, घर पर बेटे की हो गई हत्या</h1>
      <address><time datetime="2019-11-06T17:11:33+00:00">06 Nov 2019, 17:11</time> by <a rel="author">लालगंज। संवाद सूत्र</a></address>
      <p>लालगंज थाना क्षेत्र के लखनसराय गांव में बुधवार की शाम एसएसबी जवान उज्ज्वल पाण्डेय का उसके चचेरा भाई उदय पाण्डेय ने ही भूमि विवाद में मौत के घाट उतार दिया। जिस समय घटना हुई उस समय उनकी मां, बेटी, दोनों बहू को लेकर मृतक के बेटे और बेटी का मुंडन कराने सोनपुर हरिहरनाथ मन्दिर गई थी। पिता रविन्द्र पांडेय भी उस समय गांव में नहीं थे। घटना के बाद से कई थानों की पुलिस गांव में पहुंच गई है। गोली मारने वाले उदय के घर पर पुलिस कैंप कर रही है। </p>
      <p>घटना के संबंध में बताया जाता है कि मृतक उज्ज्वल पांडेय और गोली मारने वाला उदय पांडेय पड़ोसी हैं। मृतक और उनका छोटा भाई उत्पल दोनों एसएसबी में तैनात थे। छठ पर्व में वे घर आये थे। बुधवार को दोनों भाई घर पर ही थे। उनकी मां, बेटी, दोनों और बहुओं को लेकर उज्जवल के बेटे और बेटी का मुंडन कराने के लिए सोनपुर हरिहरनाथ मंदिर गई हुई थीं। </p>
      <p>मृतक का तीन साल का बेटा और दो साल की बेटी है। पिता रविन्द्र पांडेय बिहार पुलिस में जमादार हैं। वे घटना के वक्त घर पर नहीं थे। वे किसी काम से गांव में ही अलग गए हुए थे। तभी उदय पांडेय पहुंचा और उज्ज्वल से पार्टी देने के लिए जिद करने लगा। इसी बात को लेकर दोनों में विवाद हो गया। विवाद इतना बढ़ा कि उदय ने अपनी राइफल निकालकर गोली मार दी। घायल को परिजनों एवं स्थानीय लोगों के सहयोग से तत्काल रेफरल अस्पताल लालगंज लाया गया। जहां प्राथमिक उपचार कर घायल की नाजुक स्थिति को देखते हुए चिकित्सको ने उसे पीएमसीएच रेफर कर दिया। जहां आईसीयू में इलाज के दौरान उसकी मौत हो गई। </p>
      <p>घटना के बाद पुलिस निरीक्षक चितरंजन ठाकुर के नेतृत्व में लालगंज, वैशाली, पटेढ़ी बेलसर, भगवानपुर, सराय, करताहां थाना पुलिस गांव पहुंच गई और कैम्प कर रही है। थानाध्यक्ष सुनील कुमार ने बताया कि गोली मारने वाले उदय पांडेय पर पहले से भी हत्या सहित अन्य मामले दर्ज हैं। उसकी गिरफ्तारी के लिए पुलिस छापेमारी कर रही है। गोली मारने वाले की माता और  पिता अरविंद पांडेय को गिरफ्तार कर लिया गया है। पुलिस ने हत्या में प्रयुक्त की गई राइफल भी जब्त कर लिया है।</p>
    </article>
  </body>
</html>