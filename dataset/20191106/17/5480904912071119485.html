<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/rsd-vyvlastni-pozemky-kvuli-nimz-u-tabora-nemuze-dostavet-d3/1818008?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T17:16:00+00:00"/>
    <meta property="og:title" content="ŘSD vyvlastní pozemky, kvůli nimž u Tábora nemůže dostavět D3"/>
    <meta property="og:description" content="Tábor - Ředitelství silnic a dálnic (ŘSD) požádá o vyvlastnění pozemků motocentra u dálnice D3, kvůli kterým nemůže dostavět část dálnice u Tábora. Majitelé pozemků odmítli finanční odškodnění. Na záměr ŘSD upozornila Česká televize. Věc chystají právníci, o vyvlastnění rozhodne krajský úřad Jihočeského kraje, řekli ČTK mluvčí ŘSD Jan Rýdl a Jan Studecký. ŘSD požádá o vyvlastnění do měsíce, řekl Studecký."/>
  </head>
  <body>
    <article>
      <h1>ŘSD vyvlastní pozemky, kvůli nimž u Tábora nemůže dostavět D3</h1>
      <address><time datetime="2019-11-06T17:16:00+00:00">06 Nov 2019, 17:16</time> by <a rel="author" href="http://www.ctk.cz/" target="_blank">ČTK</a></address>
      <p>Tábor - Ředitelství silnic a dálnic (ŘSD) požádá o vyvlastnění pozemků motocentra u dálnice D3, kvůli kterým nemůže dostavět část dálnice u Tábora. Majitelé pozemků odmítli finanční odškodnění. Na záměr ŘSD upozornila Česká televize. Věc chystají právníci, o vyvlastnění rozhodne krajský úřad Jihočeského kraje, řekli ČTK mluvčí ŘSD Jan Rýdl a Jan Studecký. ŘSD požádá o vyvlastnění do měsíce, řekl Studecký.</p>
      <p>Jde o úsek dlouhý 400 metrů. Vlastníkům pozemků navrhlo ŘSD již dříve odškodnění téměř 20 milionů Kč. Majitelé nabídku nepřijali. Návrh odškodnění zaslalo ŘSD jak bratrům Bratránkovým, jimž patří pozemky s Motocentrem, tak i firmám Milan Král a Taartrade. S některými z nich jednali zástupci ŘSD osobně, ale bez úspěchu.</p>
      <p>"Majitelé odmítli nabízenou cenu. Zbývá jediná cesta, a tou je vyvlastnění. Právníci to začínají připravovat. Můžeme zahájit proces vyvlastnění. Doufám, že D3 se nám konečně podaří dostavět," řekl Studecký.</p>
      <p>Soud už dříve rozhodl, že ŘSD musí vlastníky sporných pozemků buď připojit k D3, nebo je odškodnit. Podle Rýdla zvolí ŘSD formu takzvaného mezitímního rozhodnutí, což je stav, kdy ještě nejsou pozemky vyvlastněny, ale už se může začít stavět. Součástí vyvlastnění je peněžní kompenzace.</p>
      <p>ŘSD chtělo pozemky vykoupit. Pozemky s Motocentrem, které patří bratrům Bratránkovým, ale k dálnici připojit nelze - vlastníci pozemků, přes které by měla vést příjezdová cesta k Motocentru (Jihočeský kraj či městská část Měšice), s tím nesouhlasí. Návrh odškodného pro Bratránkovy a Krále, jemuž patří 9290 metrů čtverečních orné půdy, byl téměř 20 milionů Kč.</p>
      <p>Petr a Pavel Bratránkovi a firma Taartrade vlastní 4009 metrů čtverečních pozemků a dvě budovy na pozemcích. Podle ŘSD vznikl problém v roce 1998, kdy stavební úřad v Táboře povolil chybně stavbu Motocentra jako stavbu trvalou přes dočasný příjezd ze silnice I/3.</p>
      <p>Zatím poslední jihočeský úsek D3 Bošilec - Ševětín dlouhý 8,1 kilometru otevřelo ŘSD na konci června. D3 má spojit Prahu s Českými Budějovicemi a rakouskými hranicemi. Dálnice D3 by měla měřit 170 kilometrů, v provozu je 58 kilometrů. D3 z Mezna k hranicím s Rakouskem by měla být hotová v roce 2024, celá dálnice D3 z Prahy k hranicím do roku 2028, řekl letos v červenci premiér Andrej Babiš (ANO).</p>
    </article>
  </body>
</html>