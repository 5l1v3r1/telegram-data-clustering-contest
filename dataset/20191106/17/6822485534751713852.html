<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980815070.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-06T17:20:00+00:00"/>
    <meta property="og:title" content="تاکسی‌های غیرفعال در روز‌های بارانی را معرفی کنید"/>
    <meta property="og:description" content="ایسنا: مدیر عامل سازمان تاکسیرانی شهر تهران از شهروندان خواست تا در صورت مشاهده تاکسی غیرفعال در روزهای بارانی، پلاک خودرو را به سامانه 1888 اطلاع دهند."/>
  </head>
  <body>
    <article>
      <h1>تاکسی‌های غیرفعال در روز‌های بارانی را معرفی کنید</h1>
      <address>
        <time datetime="2019-11-06T17:20:00+00:00">06 Nov 2019, 17:20</time>
      </address>
      <p>مدیر عامل سازمان تاکسیرانی شهر تهران از شهروندان خواست تا در صورت مشاهده تاکسی غیرفعال در روزهای بارانی، پلاک خودرو را به سامانه ۱۸۸۸ اطلاع دهند.</p>
      <p>ایسنا: مدیر عامل سازمان تاکسیرانی شهر تهران از شهروندان خواست تا در صورت مشاهده تاکسی غیرفعال در روزهای بارانی، پلاک خودرو را به سامانه 1888 اطلاع دهند.</p>
      <p>علیرضا قنادان در مورد کمبود تاکسی در روزهای بارانی گفت: تشدید ترافیک شهری از مهمترین مشکلات تاکسیرانان در زمان بارندگی است و در نهایت سبب می‌شود پایانه در ساعاتی از روز، خالی از تاکسی شود؛ چراکه تاکسیران‌ها نیز مانند راننده‌های دیگر، در زمان بارندگی مسیر۲۰ دقیقه‌ای را یک ساعته طی می‌کنند و این ترافیک به روی خدمات دهی آنها تأثیر دارد.</p>
      <p>وی با اشاره به تشدید نظارت‌های میدانی بر تاکسیرانان تصریح کرد: ناظران سازمان در روزهای بارانی، علاوه بر نظارت میدانی، با پهنه بندی مناطق اقدام به رصد آنلاین پایانه‌ها و خطوط تاکسی می‌کنند.</p>
      <p>مدیر عامل سازمان تاکسیرانی شهر تهران با بیان اینکه خدمات رسانی یکسان تاکسی‌ها در روزهای بارندگی از مهمترین اهداف طرح‌های نظارتی و میدانی است، گفت: تیم‌های نظارتی سازمان تاکسیرانی با آغاز فصل پاییز، هر روز از ساعت ۶:۳۰ الی ۲۰:۳۰ در حالت آماده باش هستند.</p>
      <p>قنادان با بیان اینکه با وجود همه نظارت‌ها ممکن است باز هم مشکلاتی ایجاد شود، افزود: شهروندان می‌توانند در صورت مشاهده هرگونه عدم فعالیت از سوی تاکسیران در روزهای بارانی، شماره پلاک خودرو را به سامانه ۱۸۸۸ اعلام کنند.</p>
    </article>
  </body>
</html>