<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/macerata/cronaca/vanni-leopardi-funerali-1.4872651"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-06T17:38:13+00:00"/>
    <meta property="og:title" content="Vanni Leopardi funerali, 51 rose rosse e corteo per Recanati"/>
    <meta property="og:description" content="Accanto al semplice feretro del discendente di Giacomo c'erano la figlia Olimpia e i nipoti"/>
  </head>
  <body>
    <article>
      <h1>Vanni Leopardi funerali, 51 rose rosse e corteo per Recanati</h1>
      <h2>Accanto al semplice feretro del discendente di Giacomo c'erano la figlia Olimpia e i nipoti</h2>
      <address><time datetime="2019-11-06T17:38:13+00:00">06 Nov 2019, 17:38</time> by <a rel="author">ASTERIO TUBALDI</a></address>
      <p>Recanati (Macerata), 6 novembre 2019 - Niente fiori per il funerale del conte <b><a href="https://www.ilrestodelcarlino.it/macerata/cronaca/vanni-leopardi-1.4870024">Vanni Leopardi</a></b> <a href="https://www.ilrestodelcarlino.it/macerata/cronaca/vanni-leopardi-morto-1.4868887">morto martedì</a> mattina nella sua dimora di famiglia. Ad abbellire la sua sobria bara del discendente di Giacomo Leopardi, posta a terra in chiesa, solo <b>51 rose rosse </b>a nome della figlia Olimpia che così ha voluto testimoniare al padre i 51 bellissimi anni vissuti insieme.</p>
      <p>Una cerimonia discreta: a vegliare il conte Vanni due <b>carabinieri in alta uniforme </b>e l’affetto dei suoi cari: assente per problemi di salute il fratello Mimmo, accanto alla bara in abito scuro c’erano la <b>figlia Olimpia </b>con i suoi tre figli e il nipote Pierfrancesco con la moglie. Tante le autorità presenti ma anche tanti i suoi concittadini oggi pomeriggio ai funerali.</p>
      <p>In chiesa il sindaco di Recanati, Antonio Bravi (<a href="https://www.ilrestodelcarlino.it/macerata/cronaca/video/vanni-leopardi-funerali-1.4873094"><b>video</b></a>), il rettore dell’Università di Macerata, Francesco Adornato, il questore Antonio Pignataro, il comandante provinciale dei carabinieri e quello della guardia di finanza e tantissime persone anche nella stessa Piazzuola del sabato del Villaggio. A celebrare la messa don Roberto Zorzolo, il parroco della chiesetta di Santa Maria di Montemorello, aiutato in questo suo compito dai frati cappuccini del vicino convento.</p>
      <p>Il corteo funebre, così come già fatto per i funerali della sua mamma, la contessa Anna, una volta uscito dalla chiesa si è diretto dall’altra parte della città, a Porta Romana, nel quartiere del Duomo, <b>attraversando così tutto il centro storico </b>cittadino per un ultimo saluto del conte Vanni alla sua Recanati e ai suoi concittadini. Da qui feretro ha proseguito per la cappella della chiesa di San Leopardo, dove la famiglia Leopardi ha una <b>cripta privata </b>in cui è sepolta anche la contessa Anna.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/macerata/cronaca/video/vanni-leopardi-funerali-1.4873094"/>
        <a href="https://www.ilrestodelcarlino.it/macerata/cronaca/vanni-leopardi-1.4870024"/>
        <a href="https://www.ilrestodelcarlino.it/macerata/cronaca/vanni-leopardi-morto-1.4868887"/>
      </related>
    </article>
  </body>
</html>