<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/society/oktamini-fylakisi-gia-ton-dieythynti-tou-sdna-gia-sykofantiki-dysfimisi-tou-vaggeli-marinaki/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T17:35:31+00:00"/>
    <meta property="og:title" content="Οκτάμηνη φυλάκιση για τον διευθυντή του Sdna: Για συκοφαντική δυσφήμιση του Βαγγέλη Μαρινάκη"/>
    <meta property="og:description" content="Το δικαστήριο καταδίκασε σε 8 μήνες φυλάκιση τον Βασίλη Παπαθεοδώρου για συκοφαντικό κείμενο που ανάρτησε στην ιστοσελίδα SDNA"/>
  </head>
  <body>
    <article>
      <h1>Οκτάμηνη φυλάκιση για τον διευθυντή του Sdna: Για συκοφαντική δυσφήμιση του Βαγγέλη Μαρινάκη</h1>
      <h2>Το δικαστήριο καταδίκασε σε 8 μήνες φυλάκιση τον Βασίλη Παπαθεοδώρου για συκοφαντικό κείμενο που ανάρτησε στην ιστοσελίδα SDNA</h2>
      <address><time datetime="2019-11-06T17:35:31+00:00">06 Nov 2019, 17:35</time> by <a rel="author">ΤοΒΗΜΑ Team</a></address>
      <p>Την καταδίκη του διευθυντή της αθλητικής ιστοσελίδας, SDNA, Βασίλη Παπαθεοδώρου, σε 8 μήνες φυλάκιση χωρίς κανένα ελαφρυντικό, αποφάσισε το Α’ Μονομελές Πλημμελειοδικείο Πειραιά.<br/>Η καταδίκη ήρθε έπειτα από μήνυση για συκοφαντική δυσφήμηση εναντίον του Βαγγέλη Μαρινάκη καθώς ο συγκεκριμένος ιστότοπος και ο κ. Παπαθεοδώρου, ανάρτησαν κείμενο όπου αναπαρήγαγε ύβρεις του Στιβ Κακέτση κατά του ηγέτη του Ολυμπιακού.<br/>Το εν λόγω κείμενο είναι ένα από τα εκατοντάδες που έχουν δημοσιεύσει στο SDNA με συκοφαντίες και ύβρεις κατά του κ. Μαρινάκη.<br/>Στο επίμαχο δημοσίευμα εμφανιζόταν ένα μονταρισμένο υλικό τεσσάρων λεπτών το οποίο υπενθύμιζε σε όσους γνώριζαν και πληροφορούσε όσους είχαν άγνοια. το παραλήρημα ύβρεων και συκοφαντιών, στο οποίο είχε προβεί ο Στιβ Κακέτσης, στην εκπομπή «ΔΙΚΗ» στον ΣΚΑΪ, τον Δεκέμβριο του 2013.<br/>Το δικαστήριο, αφού εξέτασε τα δεδομένα, αποδέχθηκε πως επρόκειτο για ένα δημοσίευμα που συντάχθηκε με ξεκάθαρο δόλο και με στόχο να πλήξει την τιμή και την υπόληψη του εφοπλιστή.</p>
      <h3>Συνεχής συκοφάντηση</h3>
      <p>Το πιο χαρακτηριστικό της προσπάθειας συκοφάντησης είναι το γεγονός ότι το βίντεο αναρτήθηκε δύο ολόκληρα χρόνια μετά την επίμαχη εκπομπή, προφανώς με δόλο. Και δεν ήταν μόνο ένα κείμενο. Ο Βασίλης Παπαθεοδώρου πολλές φορές στο παρελθόν έχει προβεί σε συκοφαντικές αναρτήσεις κατά του κ. Μαρινάκη συντασσόμενος πάντα με το εκάστοτε αντίπαλον δέος του Ολυμπιακού εντός κι εκτός γηπέδων.<br/>Τότε με την πλευρά του Παναθηναϊκού, με συμμετοχή σε αθλητική εκπομπή του ΣΚΑΪ και σήμερα μ’ εκείνη του ΠΑΟΚ και του Ιβάν Σαββίδη, όπου και είναι μέλος του πάνελ της κυριακάτικης βραδινής εκπομπής του τηλεοπτικού σταθμού για το εγχώριο ποδοσφαιρικό πρωτάθλημα.<br/>Το ενδιαφέρον στη δίκη, εκτός της καταδίκης του κατηγορούμενου, είναι τα όσα υποστήριξε ο Παπαθεοδώρου μέσω του δικηγόρου του.<br/>Μη αποδεχόμενος την ευθύνη του για την ανάρτηση, υποστήριξε πως δεν είχε γνώση για το κείμενο που ανέβηκε, καθώς την ώρα που το δημοσίευμα βγήκε στην ιστοσελίδα, αυτός… κοιμόταν.<br/>Την ίδια στιγμή, όμως, αναγνώριζε πως σε καμία περίπτωση δεν είναι αληθή τα όσα ισχυριζόταν προκλητικά ο κ. Κακέτσης, αποδεχόμενος πλήρως την επιχειρηματική οντότητα του κ. Μαρινάκη.<br/>Οι νομικοί παραστάτες του εφοπλιστή κατέθεσαν στοιχεία που κατέρριπταν έναν προς έναν τους απαράδεκτους, ψευδείς, προσβλητικούς και συκοφαντικούς χαρακτηρισμούς Κακέτση και φυσικά του κατηγορούμενου που άκριτα δέχθηκε όλους αυτούς τους ισχυρισμούς.<br/>Η πλευρά του κατηγορούμενου, αν και δήλωνε άγνοια για την ανάρτηση, δεν υπέδειξε όλο αυτό το διάστημα ποιος ήταν συντάκτης του δημοσιεύματος, ούτε ακόμη και κατά την διάρκεια της δίκης (τέσσερα χρόνια μετά το δημοσίευμα).<br/>Κι αυτό επιβεβαιώνει, με βάση και την απόφαση του Δικαστηρίου, πως ο ίδιος ο κ. Παπαθεοδώρου ήταν ο εμπνευστής και ο εκτελεστής αυτής της συκοφαντικής ενέργειας.</p>
      <p>
        <a href="https://www.in.gr/2019/11/06/greece/kypros-perielouse-oksy-tin-proin-gynaika-tou-paleyei-gia-tin-zoi-tis/">Κύπρος : Περιέλουσε με οξύ την πρώην γυναίκα του – Παλεύει για την ζωή της <br/></a>
        <a href="https://www.tovima.gr/2019/11/06/culture/spoudaia-ekdilosi-tis-alter-ego-sta-giannena-gia-tis-megales-sxoles-ton-ioanninon-kai-ton-ipeirotiko-eyergetismo/"> Σπουδαία εκδήλωση της Alter Ego στα Γιάννενα για τις «Μεγάλες Σχολές των Ιωαννίνων και τον Ηπειρώτικο Ευεργετισμό»</a>
      </p>
    </article>
  </body>
</html>