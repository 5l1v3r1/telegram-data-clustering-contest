<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.markiza.sk/soubiz/zahranicny/1981512_zeny-pred-tridsiatkou-povinne-precitat-emma-watson-otvorila-dolezitu-temu"/>
    <meta property="og:site_name" content="markíza"/>
    <meta property="article:published_time" content="2019-11-06T17:00:00+00:00"/>
    <meta property="og:title" content="Ženy pred tridsiatkou, povinne prečítať! Emma Watson otvorila dôležitú tému"/>
    <meta property="og:description" content="V rozhovore porozprávala o svojich pocitoch pred dovŕšením tridsiatky a tiež o tom, že je šťastná single, alebo ako to ona nazýva, vo vzťahu sama so sebou."/>
  </head>
  <body>
    <article>
      <h1>Ženy pred tridsiatkou, povinne prečítať! Emma Watson otvorila dôležitú tému</h1>
      <h2>V rozhovore porozprávala o svojich pocitoch pred dovŕšením tridsiatky a tiež o tom, že je šťastná single, alebo ako to ona nazýva, vo vzťahu sama so sebou.</h2>
      <address><time datetime="2019-11-06T17:00:00+00:00">06 Nov 2019, 17:00</time> by <a rel="author">dg</a></address>
      <p>Keď mala deväť, ani sa jej nesnívalo o tom, že o ďalších 20 rokov z nej bude jedna z najobsadzovanejších herečiek s hlasom, ktorý je počuť. V školskej telocvični vybrali z nádejných budúcich hereckých hviezdičiek práve ju, aby jej následne ponúkli rolu, ktorá zmení jej život navždy. A tak sa aj stalo.</p>
      <p>Emma Watson v otvorenom rozhovore s Paris Lees pre britské vydanie magazínu <a href="https://www.vogue.co.uk/news/article/emma-watson-on-fame-activism-little-women">Vogue</a> porozprávala o svojich pocitoch pred dovŕšením tridsiatky a tiež o tom, že je šťastná single, alebo ako to ona nazýva, vo vzťahu sama so sebou.</p>
      <figure>
        <embed-post data-src="https://www.instagram.com/p/B4c3eLQFp_Y" data-service="Instagram"/>
      </figure>
      <p>Dvadsaťdeväťročná britská herečka a modelka je tiež zanietenou aktivistkou, ktorej nie sú ľahostajné témy ako udržateľnosť či rovnoprávnosť pohlaví. Paris sa jej v rozhovore opýtala, prečo sa tak zaujíma o všetky tieto veci, keďže existuje mnoho hereckých hviezd s úspešnou kariérou, ktoré sa nezapájajú do žiadnych z týchto projektov. „Myslím si, že som vždy bola taká,“ povedala. „Necítila by som sa komfortne, keď mám toľko priestoru, koľko mám a nehovorila o všetkých týchto veciach, nie je to tak správne,“ pokračovala.</p>
      <figure>
        <embed-post data-src="https://www.instagram.com/p/B4c5ZWZF8J9" data-service="Instagram"/>
      </figure>
      <p>Počas rozhovoru nevynechali fakt, že Emma oslávili v apríli budúceho roku 30. narodeniny. „Hovorila som si: ‚Prečo každý robí okolo tridsiatky také haló? O nič predsa nejde... A teraz mám 29 a hovorím si: ‚Ó, môj Bože! Som v obrovskom strese a cítim úzkosť. A uvedomujem si, že je to tým, že sa nám podprahovo posúvajú všetky tie stereotypy – Ak nemáte domov, manžela alebo dieťa a blížite sa k tridsiatke, a vaša kariéra sa nenachádza v úžasne bezpečnom a stabilnom bode, alebo keď nad všetkým ešte premýšľate, spôsobuje to naozaj obrovskú úzkosť,“ povedala úprimne.</p>
      <figure>
        <embed-post data-src="https://www.instagram.com/p/B4faxmJpoCs" data-service="Instagram"/>
      </figure>
      <p>Keď Paris zaujímalo, ako od toho všetkého uteká, povedala: „Robila som jogu pred niekoľkými rokmi, našla som si kamarátov. Milujem tanec,“ priznala, načo sa jej novinárka opýtala, či si niekedy želala dať na seba parochňu a ísť na žúrku. „Niekedy to robím,“ povedala pološeptom. „Nechodím do krčmy, ale niekedy idem na koncert alebo do nejakých väčších priestorov... Halloween je super, je to zrejme pre mňa jedna z najobľúbenejších nocí v roku. Vtedy môžete byť kýmkoľvek.“</p>
      <figure>
        <embed-post data-src="https://www.instagram.com/p/B4c75s5F-D1" data-service="Instagram"/>
      </figure>
      <p>Emma okrem toho priznala, že máva stavy úzkosti, keď je na verejných priestranstvách. „Mám stavy úzkosti, keď idem po ulici, keď mám nastúpiť na vlak, keď som na verejnosti,“ priznala. </p>
      <p>Herečka nezabudla pripomenúť, že aj napriek tomu, že je slávna (vďaka postave Hermiony Grangerovej vo filmoch o Harrym Potterovi) je bežný smrteľník s bežnými potrebami. „Potrebujem presne to čo vy, som taká istá ľudská bytosť, akou ste vy, cítim sa neisto presne tak ako vy, mám problémy presne ako vy,“ povedala.</p>
      <figure>
        <embed-post data-src="https://www.instagram.com/p/B4e8w9KpZJg" data-service="Instagram"/>
      </figure>
      <p>Rozhovor zakončili tým, že sa Paris Emmy opýtala, či s niekým randí. „Áno, randím, avšak s nikým konkrétnym,“ povedala a dodala, že zoznamovacie aplikácie nie sú pre ňu. „Nikdy som neverila tým otrepaným rečičkám o tom, ako je niekto šťastne nezadaný. Hovorila som si: ‚Je to totálna blbosť.‘ Trvalo to veľmi dlho, ale som šťastná [single]. Hovorím tomu, že som vo vzťahu sama so sebou.“</p>
      <figure>
        <iframe src="https://www.youtube.com/embed/cQynYGDpyiw" width="640" height="360" data-service="Youtube" scrolling="no"/>
      </figure>
    </article>
  </body>
</html>