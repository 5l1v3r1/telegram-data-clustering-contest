<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/akoshtete-vqrvaite/2019/11/06/zimna-radost-kiseloto-zele-ni-pazi-ot-infarkt.428751"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T17:45:00+00:00"/>
    <meta property="og:title" content="Зимна радост: Киселото зеле ни пази от инфаркт"/>
    <meta property="og:description" content="То съдържа витамин К2, борец с отлагането на калций в артериите | Dnes.bg"/>
  </head>
  <body>
    <article>
      <h1>Зимна радост: Киселото зеле ни пази от инфаркт</h1>
      <h2>То съдържа витамин К2, борец с отлагането на калций в артериите</h2>
      <address><time datetime="2019-11-06T17:45:00+00:00">06 Nov 2019, 17:45</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Инфарктът е животозастрашаващо заболяване, рискът от което често се свързва с нездравословно хранене.</p>
      <p>Известно е, че правилният подбор на храни може да допринесе за предпазване от сърдечен удар. Поради тази причина международни експерти, цитирани от в. "Дейли експрес", препоръчват да се следват общи препоръки и в частност да се консумират определени продукти като кисело зеле.</p>
      <p>Общите препоръки включват консумация на нискомаслени и богати на фибри продукти, ограничаване на солта, за да се държи кръвното налягане под контрол, избягване на храни, съдържащи наситени мазнини, с цел да се поддържат здравословни нива на холестерола, пише БТА.</p>
      <p>Освен общите препоръки експертите напомнят, че отделни храни и напитки също оказват благоприятен ефект върху здравето на сърцето. Сред тях е и киселото зеле. Продуктът е богат на фибри и пробиотици, които допринасят за намаляване на нивата на "лошия" холестерол. Пробиотиците освен това помагат и за леко понижаване на кръвното налягане.</p>
      <p>Киселото зеле съдържа и витамин К2, за който се смята, че допринася за намаляване на риска от сърдечносъдови заболявания, предотвратявайки отлагането на калций в артериите.</p>
      <p>Данните от проучване сочат, че консумацията на богати на витамин К2 храни е свързана с 57 процента по-нисък риск от смърт от сърдечносъдово заболяване през последвал 7 до 10-годишен период.</p>
    </article>
  </body>
</html>