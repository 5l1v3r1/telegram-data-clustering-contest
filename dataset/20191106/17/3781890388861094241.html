<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740202"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T17:15:00+00:00"/>
    <meta property="og:title" content="น้องชายแข็งตัวไม่เต็มที่แถมหลั่งไว ทำแฟนสาวหงุดหงิด"/>
    <meta property="og:description" content="หนุ่ม47 วอนคุณหมอช่วยด้วย น้องชายแข็งตัวไม่เต็มที่ แถมยังหลั่งเร็ว ทำให้แฟนเกิดอารมณ์หงุดหงิด อยากว่ายาเฉพาะกิจที่มีขายทั่วไปสามารถช่วย ยืดการหลั่งได้บ้างไหม แนะรีบพบหมอรักษาให้ถูกทาง อย่าซื้อยากินเองแม้เห็นผลจริงแต่จะส่งผลเสียตามมา"/>
  </head>
  <body>
    <article>
      <h1>น้องชายแข็งตัวไม่เต็มที่แถมหลั่งไว ทำแฟนสาวหงุดหงิด</h1>
      <address>
        <time datetime="2019-11-06T17:15:00+00:00">06 Nov 2019, 17:15</time>
      </address>
      <p>
        <b>หนุ่ม47 วอนคุณหมอช่วยด้วย น้องชายแข็งตัวไม่เต็มที่ แถมยังหลั่งเร็ว ทำให้แฟนเกิดอารมณ์หงุดหงิด อยากว่ายาเฉพาะกิจที่มีขายทั่วไปสามารถช่วย ยืดการหลั่งได้บ้างไหม แนะรีบพบหมอรักษาให้ถูกทาง อย่าซื้อยากินเองแม้เห็นผลจริงแต่จะส่งผลเสียตามมา</b>
      </p>
      <p><b>กราบเรียน คุณหมอ ดร</b><b>.</b><b>โอ ที่นับถือ</b><br/>ผมอายุ 47 ปี ยังไม่ได้แต่งงานมีแฟนมาแล้ว 3 คน คนปัจจุบันอายุมากกว่าผม 2 ปี เราสองคนมีความสุขดีและพอใจกับการใช้ชีวิตคู่แบบนี้ เพราะต่างฝ่ายก็เคยมีแฟนมาก่อน เราอยู่ด้วยกันมาสองปีกว่าแล้ว ผมกับแฟนมักจะร่วมเพศกันอาทิตย์หนึ่ง 2-3 ครั้ง แฟนผมเป็นคนที่เก่งเรื่องทางเพศมากผมหลงใหลในลีลาและท่าทางของเธอมาก และเธอก็มักจะเป็นฝ่ายกระตุ้นอารมณ์ทางเพศของผมก่อนเสมอ จึงทำให้ผมรักเธอเป็นอย่างมาก แต่ปัญหามันอยู่ที่ตัวผมนั่นก็คือผมมักจะมีอาการอ่อนตัวไว จากการที่อวัยวะเพศแข็งไม่เต็มที่ หากแข็งเต็มที่ก็จะเกิดอาการหลั่งเร็วตามมาด้วยเสมอ จึงทำให้แฟนที่มีอารมณ์ทางเพศมากเกิดอารมณ์หงุดหงิด แสดงออกชัดเจนอยู่เป็นประจำ เธอบอกว่าแฟนเก่าที่เลิกกันไปก็มีอาการแบบนี้จนทำให้เธอทนไม่ไหวจึงขอเลิกโดยเด็ดขาด ผมไม่อยากให้เธอจากไป จึงอยากถามคุณหมอว่ายาเฉพาะกิจที่มีขายทั่วไปสามารถช่วยยืดการหลั่งได้บ้างไหมครับ อยากให้เธอประทับใจในตัวผม แบบที่ผมประทับใจในตัวเธอแทบทุกวันนี้<br/>  <br/>ด้วยความนับถือ<br/>เจษฎ 47<br/><br/><b>ตอบ เจษฎ 47</b><br/>อาการหลั่งเร็วที่เกิดขึ้นกับชายวัย 47 ปี นี้เกิดจากการที่มีอาการอีดีคืออวัยวะเพศแข็งตัวไม่เต็มที่มาก่อน ตามมาด้วยอวัยวะเพศอ่อนตัวไว แล้วไม่ได้รับการแก้ไขที่ถูกต้องปล่อยไปตามกาลเวลา จึงมักเกิดอาการหลั่งเร็วตามมาทีหลังซึ่งพบได้ผู้ที่มีอายุตั้งแต่ 40 ปีขึ้นไป หากต้องการแก้ไขไม่ให้มีอาการหลั่งเร็วจะต้องรักษาการแข็งตัวให้เต็มที่เสียก่อน ยาเฉพาะกิจก็เป็นอีกวิธีหนึ่งที่ช่วยให้เกิดการแข็งตัวขององคชาตดีขึ้น แต่ดื้อยาง่าย คนกลุ่มดังกล่าวนิยมซื้อหามารับประทาน เมื่อรับประทานยาไปแล้วก็จะพบว่าอวัยวะเพศเกิดการแข็งตัวดีมากสามารถร่วมเพศได้เป็นเวลานานขึ้นในชายที่มีประสบการณ์ในเรื่องการควบคุมการหลั่งได้ดีจึงเกิดความพอใจมาก<br/><br/>จากการศึกษาพบว่าการหลั่งน้ำอสุจิเป็นกระบวนการที่มีหลายขั้นตอนและมีสมมุติฐานว่า การยับยั้งการหดตัวของ seminal vesicle อาจช่วยชะลอการหลั่งได้ด้วย การชะลอการปล่อยสารคัดหลั่งสู่ท่อปัสสาวะที่อาจกระตุ้นให้เกิดการหลั่งได้ พบว่ายาเฉพาะกิจชนิดซิลเดนาฟิล และวาร์เดนาฟิล ช่วยลดการหดตัวของ seminal vesicle ได้ โดยพบว่าที่ความเข้มข้น 5 ไมโครโมลาร์ จะช่วยลดการหดตัวได้ 50% แต่มีการศึกษาซิลเดนาฟิล พบว่ามีผลต่อกลุ่มที่มีอาการหลั่งเร็ว (premature ejaculatory) น้อยมาก<br/><br/>ดังนั้นจึงไม่สามารถบอกได้ว่า กลุ่มยาเฉพาะกิจสามารถเป็นยารักษาอาการหลั่งเร็วได้ แต่อย่างไรก็ดียาเฉพาะกิจก็สามารถช่วยในการแข็งตัวในชายที่เป็นอีดี และเกิดความพยายามเร่งให้หลั่งก่อนที่จะอ่อนตัวได้ และอาจสามารถมีเพศสัมพันธ์ได้หลายครั้งด้วย ดังนั้นการรักษาอาการอีดีควบคู่กับการหลั่งเร็วนั้น จะต้องอาศัยตัวยาช่วยยืดการหลั่งเฉพาะร่วมด้วย แพทย์จะเป็นผู้แนะนำตัวยาชนิดที่เหมาะกับอาการที่เป็นอยู่ได้ดีกว่าการที่จะพยายามหาซื้อยากินเองจะเป็นโทษ อย่ามัวเสียเวลาไปกับการซื้อยากินเอง ไม่ได้เป็นการแก้ไขปัญหาที่ตรงจุดและเป็นโทษ ควรรีบปรึกษาแพทย์ก่อนที่ภรรยาจะขอเลิกกับคุณซ้ำแล้วซ้ำอีกจะได้มีชีวิตคู่ที่ราบรื่นเสียที.<br/>................................<br/>ดร.โอ สุขุมวิท 51</p>
    </article>
  </body>
</html>