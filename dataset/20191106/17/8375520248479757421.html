<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/masova-zagibel-ribi-na-hersonshchini-stalasya-cherez-amiak-638182.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-06T17:18:16+00:00"/>
    <meta property="og:title" content="Масова загибель риби на Херсонщині сталася через аміак"/>
    <meta property="og:description" content="В Дніпрі загинули два мільйони особин риби"/>
  </head>
  <body>
    <article>
      <h1>Масова загибель риби на Херсонщині сталася через аміак</h1>
      <address>
        <time datetime="2019-11-06T17:18:16+00:00">06 Nov 2019, 17:18</time>
      </address>
      <h4>В Дніпрі загинули два мільйони особин риби</h4>
      <p>На Херсонщині влада розглядає три ймовірні причини масового мору риби у Дніпрі. Про це повідомив голова Херсонської облдержадміністрації Юрій Гусєв.</p>
      <p>За його словами, перша причина загибелі двох мільйонів особин риби зумовлена впливом явища природного характеру – збільшенням рівня хімічних сполук у водоймі, повідомляє пресслужба Херсонської ОДА.</p>
      <p>Друга пов’язана власне з функціонуванням кар’єру Херсонського морського торговельного порту. Висновок щодо впливу на довкілля, як повідомив очільник Херсонщини, підприємство не отримало, а представників відповідних комісій до роботи не допустило.</p>
      <p>І третя причина може полягати у викиді пестицидів, зокрема, внаслідок диверсії.</p>
      <p>У свою чергу завідувач кафедри водних біоресурсів та аквакультури Херсонського державного аграрного університету, кандидат біологічних наук Павло Кутіщев більш схильний до припущення, що мор риби є наслідком сукупності природних факторів.</p>
      <p>«За результатами попередніх досліджень можна стверджувати: основним токсином, який вплинув на рибу, є аміак. А рівень сірководню, за даними трьох лабораторій, не перевищив критичної позначки. Разом із низьким рівнем кисню, підвищенням температури водойми, цвітінням води та обмілінням це спрацювало на прискорення дії токсичних речовин», - повідомив Кутіщев.</p>
      <p>За фактом мору риби поліція порушила кримінальну справу. Очільник ОДА Юрій Гусєв закликав усіх, хто має будь-яку інформацію, надати її слідству або членам робочої групи, створеної за результатами засідання комісії з питань техногенно-екологічної безпеки та надзвичайних ситуацій облдержадміністрації.</p>
      <p>«Зараз ми вживаємо всіх можливих заходів задля відновлення риби у нижньому Дніпрі, унеможливлення повторення ситуації в майбутньому та недопущення потрапляння у продаж риби з кар’єру», – повідомив Гусєв.</p>
      <p>Раніше повідомлялося, що неподалік від піщаного кар'єру Херсонського морського торгового порту в Дніпрі <a href="https://glavcom.ua/news/na-hersonshchini-masovo-gine-riba-v-dnipri-637486.html">зафіксували масовий мор риби.</a></p>
      <related>
        <a href="https://glavcom.ua/odesa/news/na-odeshchini-masovo-ginut-krevetki-i-riba--607019.html"/>
        <a href="https://glavcom.ua/kyiv/news/u-stolichnomu-supermarketi-vidomoji-merezhi-viyavili-ribu-z-toksinami-botulizmu-637111.html"/>
        <a href="https://glavcom.ua/country/health/na-cherkashchini-cholovik-opinivsya-v-reanimaciji-cherez-kopchenu-ribu--625657.html"/>
      </related>
    </article>
  </body>
</html>