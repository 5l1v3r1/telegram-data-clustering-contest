<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425197/mitsis-hotels-neo-ependytiko-plano-gia-ta-17-xenodoxeiaka-sygkrothmata"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-06T17:45:01+00:00"/>
    <meta property="og:title" content="Mitsis Hotels: Νέο επενδυτικό πλάνο για τα 17 ξενοδοχειακά συγκροτήματα"/>
    <meta property="og:description" content="Ένα νέο επενδυτικό πλάνο βρίσκεται στα «σκαριά» για τον όμιλο «Ξενοδοχεία Ελλάδος – Mitsis Company Α.Ε.» που αφορά την ανακαίνιση των 17 ξενοδοχειακών μονάδων ιδιοκτησίας του σε πολλές τουριστικές περιοχές στην Ελλάδα."/>
  </head>
  <body>
    <article>
      <h1>Mitsis Hotels: Νέο επενδυτικό πλάνο για τα 17 ξενοδοχειακά συγκροτήματα</h1>
      <address>
        <time datetime="2019-11-06T17:45:01+00:00">06 Nov 2019, 17:45</time>
      </address>
      <p>
        <b>Ένα νέο επενδυτικό πλάνο βρίσκεται στα «σκαριά» για τον όμιλο «Ξενοδοχεία Ελλάδος – Mitsis Company Α.Ε.» που αφορά την ανακαίνιση των 17 ξενοδοχειακών μονάδων ιδιοκτησίας του σε πολλές τουριστικές περιοχές στην Ελλάδα.</b>
      </p>
      <p>Σε δηλώσεις του στο πλαίσιο του ετήσιου MR&amp;H (Mediterranean Resort &amp; Hotel Real Estate Forum) ο Διευθύνων Σύμβουλος Σταύρος Μήτσης έκανε λόγο για ετήσιες επενδύσεις του ομίλου ύψους 30 εκατ. ευρώ σε Capex.</p>
      <p>«Αυτό σημαίνει ότι επενδύουμε σε ανακαινίσεις, ανακατασκευές και σπανιότερα, σε επεκτάσεις ή προεκτάσεις κτηρίων σε εμβληματικές μονάδες», είπε χαρακτηριστικά και διευκρίνισε ότι εντός 2019 εκτελούνται με ταχύτατους ρυθμούς, οι ανακαινίσεις στο Sun Palace στο νησί της Κω, στο Rinela Beach Resort and Spa στην Κρήτη, αλλά και στο Rodos Maris Resort and Spa στη Ρόδο.</p>
      <p>«Μάλιστα, στις αρχές του 2020 θα ξεκινήσει η ανακαίνιση του Grand Hotel Beach στη Ρόδο» είπε ο CEO μιλώντας στο Build.</p>
      <p>Ως προς το πώς αναμένεται να κλείσει το 2019, ο κ. Μήτσης διευκρινίζει ότι η αλυσίδα ξενοδοχείων ακολούθησε πιστά τα τουριστικά trends των αφίξεων σε όλη τη χώρα. «Θα κλείσουμε σίγουρα θετικά. Ωστόσο, άλλες περιοχές πήγαν καλύτερα και άλλες όχι. Για παράδειγμα, οι αφίξεις στην Αθήνα αυξήθηκαν κατά 6% από το 2018 και στην Κω κατά 8%. Το Ηράκλειο της Κρήτης είχε αρνητικό πρόσημο. Εμείς λοιπόν παρουσιάσαμε πολλαπλάσια του trend ποσοστά για το 2019».</p>
    </article>
  </body>
</html>