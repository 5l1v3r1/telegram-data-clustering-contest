<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/32977/nasce-cg-digital-la-piattaforma-on-demand-di-cg-entertainment-dedicata-ai-film"/>
    <meta property="og:site_name" content="DDay.it"/>
    <meta property="article:published_time" content="2019-11-06T17:16:00+00:00"/>
    <meta property="og:title" content="Nasce CG Digital, la piattaforma On Demand di CG Entertainment dedicata ai film"/>
    <meta property="og:description" content="CG Entertainment ha presentato oggi la nuova piattaforma di Video On Demand CG Digital, che consentirà agli utenti di noleggiare o acquistare una copia digitale dei film preferiti. Il catalogo è attualmente composto da circa 700 titoli"/>
  </head>
  <body>
    <article>
      <h1>Nasce CG Digital, la piattaforma On Demand di CG Entertainment dedicata ai film</h1>
      <h2>CG Entertainment ha presentato oggi la nuova piattaforma di Video On Demand CG Digital, che consentirà agli utenti di noleggiare o acquistare una copia digitale dei film preferiti. Il catalogo è attualmente composto da circa 700 titoli</h2>
      <address><time datetime="2019-11-06T17:16:00+00:00">06 Nov 2019, 17:16</time> by <a rel="author">Gaetano Mero</a></address>
      <p>CG entertainment inaugura oggi il proprio servizio di Video On Demand, integrando così l’offerta di Dvd e Blu-Ray sulla piattaforma <a href="http://cgentertainment.it/">cgentertainment.it</a> con il noleggio e l’acquisto digitale. <a href="https://www.cgentertainment.it/digital/"><b>CG Digital</b></a>, questo il nome scelto per il servizio, <b>debutta sul mercato con una proposta editoriale composta principalmente da lungometraggi </b>e rivolta agli appassionati di cinema. Sarà possibile trovare film inediti, grandi classici, anteprime, documentari, horror, sci-fi e il meglio della produzione indipendente italiana ed internazionale.</p>
      <figure>
        <img src="https://cdn.dday.it/system/uploads/picture/image/58447/content_small_cgdigitalcontent.jpg"/>
      </figure>
      <p>CG Digital si presenta al momento con un’offerta costituita da circa <b>700 film, disponibili per il noleggio e l’acquisto digitale</b>, e un catalogo in continua crescita: sono previste due release mensili e l’obiettivo nel primo anno è di rendere disponibili più di 50 novità – afferma la società. Le acquisizioni dei titoli saranno guidate dai consigli che arriveranno direttamente dagli spettatori, con la possibilità di accogliere film non ancora distribuiti sul mercato italiano.</p>
      <p>Per rendere ancora più ricca la propria offerta CG ha già attivato alcune collaborazioni con importanti manifestazioni del settore, tra cui il Festival dei Popoli di Firenze e il Trieste Science+Fiction Festival che proporranno alcuni lungometraggi in una sezione dedicata. Un’altra futura partnership sarà avviata con la testata di cinema FILM TV, che selezionerà una serie di titoli da proporre agli spettatori di CG.</p>
      <p> </p>
      <h3>Come funziona il servizio</h3>
      <p>Accedendo alla piattaforma cgentertainment.it l’utente può scegliere se noleggiare o acquistare il film in formato digitale:<b> selezionando il noleggio è possibile vedere il titolo entro 48 ore</b> dal momento dell’ordine; l’acquisto consente di scaricare il film nella libreria digitale del proprio account, e sarà disponibile anche offline. CG Digital è fruibile tramite PC, MAC, Tablet e Smartphone Android e iOS, attraverso Chromecast, Airport e ogni dispositivo compatibile con il CAST di Google (Android) su TV e Smart TV. <b>Con ogni account è possibile vedere i film su 5 dispositivi diversi</b>.</p>
      <figure>
        <img src="https://cdn.dday.it/system/uploads/picture/image/58448/content_small_cgdigitalcontent2.jpg"/>
      </figure>
      <p>“<i>Abbiamo deciso come editori di metterci a servizio degli spettatori, ed è proprio seguendo questa filosofia che abbiamo sentito la necessità di attivare il video on demand</i>” spiega Lorenzo Ferrari Ardicini, presidente di CG entertainment e prosegue “<i>vogliamo offrire un servizio in più al nostro pubblico e siamo pronti ad ascoltare i loro suggerimenti anche su questo fronte</i>.”</p>
      <p>Ovviamente dalla piattaforma www.cgentertainment.it sarà possibile acquistare i film sia in formato digitale che fisico. “<i>Questo è solo l’inizio</i>” dichiara Ferrari Ardicini “<i>intendiamo aprirci il più possibile all’esterno per far sì che online e offline dialoghino costantemente. Questo network è molto importante per costruire un mondo attorno ai film, contestualizzandoli con approfondimenti e contenuti appositamente pensati per soddisfare lo spettatore. Crediamo che la vendita contestuale di film in Dvd, Blu-Ray e on demand possa incrementare l’alfabetizzazione al digitale, abituando il pubblico al nuovo mezzo</i>”.</p>
    </article>
  </body>
</html>