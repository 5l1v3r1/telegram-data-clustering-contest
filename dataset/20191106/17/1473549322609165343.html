<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/stowarzyszenie-memorial-ukarane-grzywna-jako-zagraniczny-agent,983428.html"/>
    <meta property="og:site_name" content="TVN24"/>
    <meta property="article:published_time" content="2019-11-06T17:08:00+00:00"/>
    <meta property="og:title" content="Zasłużona organizacja ukarana grzywną jako &quot;zagraniczny agent&quot;"/>
    <meta property="og:description" content="Zasłużona rosyjska organizacja Memoriał dokumentująca i badająca białe plamy w historii, została ukarana grzywną. Podstawą są obowiązujące w Rosji przepisy o organizacjach pozarządowych pełniących ..."/>
  </head>
  <body>
    <article>
      <h1>Zasłużona organizacja ukarana grzywną jako "zagraniczny agent"</h1>
      <address><time datetime="2019-11-06T17:08:00+00:00">06 Nov 2019, 17:08</time> by <a rel="author">tas\mtom</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/d333c6fb-a87e-472e-9952-301041402092-480p.mp4"/>
        <figcaption>Akcja, poświęcona pamięci ofiar represji stalinowskich w Moskwie. Nagranie z 30 października<cite>Foto: Memoriał/Facebook | Video: Reuters</cite></figcaption>
      </figure>
      <h3>Zasłużona rosyjska organizacja Memoriał dokumentująca i badająca "białe plamy" w historii, została ukarana grzywną. Podstawą są obowiązujące w Rosji przepisy o organizacjach pozarządowych "pełniących funkcję zagranicznego agenta".</h3>
      <p>Stowarzyszenie Memoriał poinformowało w mediach społecznościowych, że sędzia Aleksiej Kriworuczko orzekł dla organizacji grzywnę w wysokości 300 tysięcy rubli (ponad 18 tysięcy złotych). Karę tę wymierzył za brak informacji na koncie stowarzyszenia na Twitterze o tym, że Memoriał został uznany za "zagranicznego agenta".</p>
      <related>
        <a href="https://www.tvn24.pl/wiadomosci-ze-swiata,2/zagraniczni-agenci-wsrod-blogerow-projekt-przyjety-przez-dume,805954.html"/>
      </related>
      <p>Ponadto szef centrum obrony praw człowieka Memoriału Aleksandr Czerkasow został ukarany grzywną w wysokości 100 tysięcy rubli (6 tysięcy zł). Powodem był taki sam brak oznakowania centrum jako "zagranicznego agenta" na facebokowym profilu regionalnego oddziału organizacji w Inguszetii, na Kaukazie Północnym.</p>
      <h3>"Pretensje" Roskomnadzoru</h3>
      <p>Rosyjski regulator internetu i mediów, urząd Roskomnadzor, wysunął wobec Memoriału kolejne pretensje dotyczące braku informacji o statusie "zagranicznego agenta" w publikacjach organizacji w internecie. Roskomnadzor sporządził z tego powodu wobec Memoriału cztery protokoły o wykroczeniu administracyjnym.</p>
      <p>Obowiązująca w Rosji od 2012 roku ustawa zobowiązuje organizacje pozarządowe do rejestrowania się jako "pełniące funkcje zagranicznego agenta", jeśli korzystają one z zagranicznego wsparcia finansowego i uczestniczą w życiu politycznym Rosji.</p>
      <p>Ponadto ministerstwo sprawiedliwości może samodzielnie wpisywać organizacje na listę "zagranicznych agentów", przy czym od decyzji takiej przysługuje odwołanie. Za niepodporządkowanie się wymogom ustawy rosyjskim organizacjom i ich szefom grożą wysokie kary pieniężne, a nawet więzienie. Organizacje uznane za "zagranicznych agentów" podlegają restrykcyjnej kontroli ze strony państwa.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/rosja-zapowiada-nowoczesne-uzbrojenie-ktorego-na-razie-inne-kraje-nie-maja,983383.html"/>
        <a href="https://www.tvn24.pl/wiadomosci-ze-swiata,2/program-inteligentne-miasto-cos-miedzy-dolina-krzemowa-a-systemem-totalnej-inwigilacji,983340.html"/>
        <a href="https://www.tvn24.pl/wiadomosci-ze-swiata,2/ofiary-w-szpitalach-maja-nowy-typ-ran-zrodla-wskazuja-na-rosjan,983306.html"/>
        <a href="https://www.tvn24.pl/wiadomosci-ze-swiata,2/ostatnie-dzialania-iranu-stanowia-zagrozenie-dla-naszego-bezpieczenstwa-narodowego,983255.html"/>
        <a href="https://www.tvn24.pl/wiadomosci-ze-swiata,2/wykrywac-cele-kierowac-pociski-doniesienia-o-dronach-nad-obwodem-kaliningradzkim,983109.html"/>
      </related>
    </article>
  </body>
</html>