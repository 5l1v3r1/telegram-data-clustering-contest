<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/osmangaziye-dev-butce-214361h.htm"/>
    <meta property="og:site_name" content="OLAY"/>
    <meta property="article:published_time" content="2019-11-06T17:19:27+00:00"/>
    <meta property="og:title" content="Osmangazi'ye dev bütçe"/>
    <meta property="og:description" content="Osmangazi Belediyesi'nin 2020 yılı mali bütçesi 674 milyon lira olarak kabul edildi. Geçtiğimiz yıla göre 36 milyon liralık artışın olduğu bütçede en büyük pay ‘mal ve hizmet alım giderleri'ne ayrıldı."/>
  </head>
  <body>
    <article>
      <h1>Osmangazi'ye dev bütçe</h1>
      <h2>Osmangazi Belediyesi'nin 2020 yılı mali bütçesi 674 milyon lira olarak kabul edildi. Geçtiğimiz yıla göre 36 milyon liralık artışın olduğu bütçede en büyük pay ‘mal ve hizmet alım giderleri'ne ayrıldı.</h2>
      <address>
        <time datetime="2019-11-06T17:19:27+00:00">06 Nov 2019, 17:19</time>
      </address>
      <p><b>DERYA DEMİR PINAR</b><br/><br/>Osmangazi Belediyesi'nin 2020 Mali Yılı Performans ve Bütçe Programı, dün Meclis Toplantısı'nda görüşüldü. Osmangazi Belediye Başkanı Mustafa Dündar başkanlığında yapılan toplantıda tahmini gelir ve gider bütçesi 674 milyon lira olarak onaylandı. Bir önceki yıla göre 36 milyon lira artan bütçede aslan payı (yüzde 45) 300 milyon 181 bin TL ile ‘‘mal ve hizmet alım giderleri''nin oldu. Bunu 149 milyon 800 bin TL ile ‘‘gayrimenkul sermaye üretim'' giderleri, 86 milyon 751 bin ile ‘‘personel giderleri'', 38 milyon 450 bin ile ‘‘gayrimenkul alımları ve kamulaştırma giderleri'', 19 milyon 273 bin ile ‘‘sosyal güvenlik kurumlarına ödenen prim ödemeleri'' takip etti.</p>
      <p>
        <b>İYİ PARTİ REDDETTİ...</b>
      </p>
      <p>CHP Sözcüsü Sefa Yılmaz, ‘‘Belediyemizin 2020 mali yılı bütçesindeki verilerinin gerçekleşebilmesi için öncelikle tahsilat oranı düşük kalan gelir kalemlerindeki gerekli önlemlerin alınarak, gelirlerin artırılması gerektiğini düşünüyoruz. Gelir artırıcı tedbirler alınmasının yanında, harcama yaparken halkın talep ve isteğine göre yapılmalı'' diye konuştu. İYİ Parti Sözcüsü Büşra Şahin ise, bütçeye red oyu verdiklerini belirterek, ‘‘Bu bütçenin Osmangazili vatandaşlarımızın faydasından uzak olacağını düşünüyoruz'' dedi.</p>
      <p>
        <b>DÜNDAR: PLANLI ÇALIŞIYORUZ...</b>
      </p>
      <p>Osmangazi Belediye Başkanı Mustafa Dündar ise, bütçesi ve belediye çalışmaları hakkında meclis üyelerini bilgilendirdi. Dündar, ‘‘Önemli olan kamu düzeni ve menfaatleridir. Yapmış olduğumuz disiplinli yönetim, planlı çalışma, bütçenin akıllıca kullanılması Osmangazi'nin kazanmasına vesile oluyor. Her zaman ‘yaptık ve yapıyoruz' diyoruz. Sürekli hizmet ve yatırım üretimi yapan bir belediye olarak bundan sonra da ilçemizi ve kentimize vizyon katmaya devam edeceğiz. Her alanda Türkiye'ye örnek projeler ortaya koyuyoruz. Tüm bu yatırımlar bizlerin bütçeyi en verimli şekilde kullandığımızı ortaya koyuyor. 2010 yılı mali bütçesi de Osmangazi'de atılan doğru temellerin önümüzdeki yılda süreceğinin göstergesidir'' diye konuştu.</p>
    </article>
  </body>
</html>