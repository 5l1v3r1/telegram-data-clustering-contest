<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/zemrel-posledni-federalni-premier-jan-strasky-20191106.html"/>
    <meta property="og:site_name" content="Deník.cz"/>
    <meta property="article:published_time" content="2019-11-06T17:34:00+00:00"/>
    <meta property="og:title" content="Zemřel Jan Stráský. Poslednímu federálnímu premiérovi bylo 78 let"/>
    <meta property="og:description" content="Ve věku 78 let zemřel bývalý český politik a poslední federální předseda vlády Československa Jan Stráský. Deníku to sdělil senátor za ODS Tomáš Jirsa. Po rozpadu Československa se stal Stráský v české vládě ministrem dopravy a později zdravotnictví. Byl poslancem České národní rady a Poslanecké sněmovny, členem ODS, později Unie svobody. Po odchodu z politiky stál v čele Národního parku Šumava."/>
  </head>
  <body>
    <article>
      <h1>Zemřel Jan Stráský. Poslednímu federálnímu premiérovi bylo 78 let</h1>
      <address><time datetime="2019-11-06T17:34:00+00:00">06 Nov 2019, 17:34</time> by <a rel="author">Redakce ,Tereza Polaczyková</a></address>
      <p>Jan Stráský se narodil 24. prosince 1940 v Plzni, kde také maturoval na obchodní akademii (1958), mezi roky 1963 a 1970 vystudoval filozofii a politickou ekonomii na Filozofické fakultě Univerzity Karlovy.</p>
      <p>Stráský před revolucí pracoval jako úředník ve Státní bance československé (SBČS), kde se také na začátku 70. let poznal s Václavem Klausem. Na jaře 1990 se stal náměstkem generálního ředitele Komerční banky. V květnu 1991 se zapojil do vrcholné politiky, když byl jmenován místopředsedou české vlády a měl na starosti hospodářské reformy.</p>
      <figure>
        <img src="https://g.denik.cz/5/dd/jan-strasky-cb12-ropak-sumava_denik-150-3x2.jpg"/>
      </figure>
      <aside>
        <a href="https://ceskobudejovicky.denik.cz/z-regionu/jan-strasky-o-rozpadu-federace-bylo-to-toco-20121208.html">Jan Stráský o rozpadu federace: „Bylo to tóčo“ Přečíst článek ›</a>
      </aside>
      <p>Vrcholné chvíle Stráského působení v politice pak přišly po volbách v červnu 1992, v nichž byl zvolen poslancem České národní rady za koalici ODS-KDS. V červenci 1992 přijal roli premiéra rozpadající ho se Československa, které se 1. ledna 1993 rozdělilo na dva samostatné státy.</p>
      <p>Když v rozhovoru pro Deník před sedmi lety vzpomínal na své působení ve federální vládě, řekl, že se na něm coby na člověku kompromisu shodli jak Klaus, tak i Mečiar. „Bylo to tóčo," komentoval léto a podzim posledního roku společného fungování státu Čechů a Slováků. „Nikdo nevěděl, jak dlouho ještě bude federální uspořádání trvat," vzpomínal.</p>
      <p>Po rozpadu společného státu se bývalý federální premiér vrátil do české vlády, kde dostal na starosti ministerstvo dopravy. Vedl ho do října 1995, kdy jej premiér Klaus povolal do čela ministerstva zdravotnictví. První ministr-nelékař ale stihl uvést do života jen malou část reformy, než spolu s celou vládou na přelomu let 1997 a 1998 skončil.</p>
      <figure>
        <img src="https://g.denik.cz/1/da/strasky_rozhovor_denik-150-3x2.jpg"/>
      </figure>
      <aside>
        <a href="https://www.denik.cz/z_domova/reditel-np-sumava-jan-strasky-20110520.html">Stráský: Šumava potřebuje toleranci z obou stran Přečíst článek ›</a>
      </aside>
      <p>Po odchodu z politiky na sebe upozornil zejména jako prozatimní ředitel NP Šumava, kterým byl jmenován 14. února 2011. Jako ředitel parku vědomě porušil zákon, když svým podřízeným nařídil použít proti kůrovci chemické postřiky, ačkoli to zákon o ochraně přírody a krajiny v chráněných územích zakazuje. Česká inspekce životního prostředí později oznámila, že vedení parku porušilo zákon a zahájilo s ním správní řízení o pokutě, která má horní sazbu dva miliony korun.</p>
      <h3>Předseda Klubu českých turistů</h3>
      <p>Za své aktivity v této funkci byl oceněn anticenou Ropák roku 2011. Výrok "Zákon je dodržován tím, že bude neustále porušován, ale jeho porušování bude kryto jím umožněnými výjimkami." mu zároveň získal cenu Zelená perla pro rok 2011. </p>
      <p>V roce 2006 se stal jako dlouholetý člen předsednictva Klubu českých turistů předsedou této organizace, přičemž funkci zastával do roku 2014. Po odchodu do penze žil hlavně turistikou. Po mozkové mrtvici chodil jen s námahou, byl částečně ochrnutý. Jeho domovem byly Prachatice.</p>
      <p>
        <i>
          <b>Přečtěte si jeden z posledních rozhovorů, které Jan Stráský poskytl:</b>
        </i>
      </p>
      <figure>
        <img src="https://g.denik.cz/1/1b/strasky-5x_denik-150-3x2.jpg"/>
      </figure>
      <aside>
        <a href="https://www.denik.cz/z_domova/jan-strasky-chteli-jsme-aby-se-k-majetku-dostali-cesi-20180603.html">Jan Stráský: Chtěli jsme, aby se k majetku dostali Češi Přečíst článek ›</a>
      </aside>
      <p><b>Klaus o Stráském: Byl to člověk, s nimž bych šel i na severní pól</b><br/><br/>Bývalý prezident a premiér Václav Klaus vzpomíná na zesnulého Jana Stráského jako na dlouholetého přítele, s nímž prožil mnoho osobních i politických událostí svého života. Připomněl, že poslední československý premiér a pozdější český ministr dopravy a zdravotnictví se významně zasloužil o transformaci země po listopadu 1989. "Byl to člověk, o kterém jsem opakovaně říkal, že kdybych měl s někým sám putovat na severní pól, vybral bych si jeho," uvedl Klaus v prohlášení, které dnes zaslal ČTK Petr Macinka z Institutu Václava Klause.<br/><br/>I když Klaus věděl o jeho vážném zdravotním stavu, přesto ho zpráva o úmrtí Stráského podle jeho slov překvapila a velmi rozesmutnila. "Honza Stráský byl po celá desetiletí jedním z mých nejbližších přátel a kamarádů. Osud nás svedl dohromady do jedné kanceláře, když nás po roce 1968 vyhodili z našich zaměstnání. Prožili jsme spolu mnohé," uvedl Klaus.<br/><br/>Oba budoucí politici se poznali ve Státní bance československé (SBČS) na začátku 70. let. Stráský byl řadu let blízkým Klausovým přítelem i jeho rodiny. "Byli jsme spolu na nespočtu turistických akcí a byli jsme spolu řadu let i v politice," poznamenal Klaus a zdůraznil roli Stráského v transformačním procesu 90. let.<br/><br/>Připomněl i chvíli, kdy se cesty dávných kamarádů a blízkých spolupracovníků rozešly - v roce 1997 patřil Stráský mezi členy ODS, kteří vyzvali Klause k odchodu z čela strany. Později také vstoupil do Unie svobody. "Mrzí mne, že po takzvaném sarajevském atentátu odešel do tehdy se rodící Unie svobody. Ale dlouho tam nevydržel," napsal dnes Václav Klaus.<br/><br/>Nynější předseda ODS Petr Fiala na twitteru vyjádřil upřímnou soustrast rodině. Stráský se podle něj významně podílel na přechodu země k demokracii a kapitalismu. "Slušnost, která mu byla vlastní, dnes v politice tolik postrádáme. Upřímnou soustrast jeho nejbližším," uvedl šéf TOP 09 Jiří Pospíšil.<br/><br/>"Smutná zpráva. Věcný přístup, hluboké odborné znalosti, jeden z nejváženějších kolegů, se kterými jsem kdy byl ve vládě a v politice vůbec. Čest jeho památce," napsal bývalý ministr financí a školství Ivan Pilip, který v 90. letech patřil k výrazným politikům ODS a po rozkolu ve straně stál začátkem roku 1998 u vzniku Unie svobody.</p>
    </article>
  </body>
</html>