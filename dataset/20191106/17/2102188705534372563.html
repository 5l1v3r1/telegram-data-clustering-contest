<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/6/653411/"/>
    <meta property="og:site_name" content="Економічна правда"/>
    <meta property="article:published_time" content="2019-11-06T17:17:00+00:00"/>
    <meta property="og:title" content="Найпопулярніший альтернативний транспорт для українців — аналітика"/>
    <meta property="og:description" content="Найчастіше українці шукають скутери, мотоцикли та мопеди, менш популярний екологічний транспорт — електросамокати та електроскутери."/>
  </head>
  <body>
    <article>
      <h1>Найпопулярніший альтернативний транспорт для українців — аналітика</h1>
      <address>
        <time datetime="2019-11-06T17:17:00+00:00">06 Nov 2019, 17:17</time>
      </address>
      <p>Найчастіше українці шукають скутери, мотоцикли та мопеди, менш популярний екологічний транспорт — електросамокати та електроскутери.</p>
      <p>Дослідження провів торговельний онлайн-майданчик ОLX.</p>
      <p>Найбюджетніші засоби пересування у великих містах України - скутери, гіроскутери та гіроборди.</p>
      <p>У столиці найпопулярнішим виявився мотоцикл - його шукали у 23% випадків. Середня ціна на байки склала 17 200 грн. Однак оголошень про продаж - всього 11%.</p>
      <p>Також кияни активно цікавляться скутерами та електросамокатами: кожен п’ятий запит припав саме на ці ТЗ. Скутери пропонують купити в 60% оголошень. </p>
      <p>Обійдеться така покупка в середньому у 4 600 грн - скутер входить до топ-3 найдешевших засобів пересування. Найдорожчими виявились електровелосипед (19 000 грн) та електромотоцикл (38 000 грн). Однак їх шукають лише в 1% та 2% випадків відповідно, та оголошень про продаж цих ТЗ найменше.</p>
      <p>За 3 450 грн в середньому можна стати щасливим володарем гіроборда, гіроскутер обійдеться у 3 400 грн - це найдешевші види персонального транспорту на OLX. Продають їх у 16% випадків. </p>
      <p>Найпопулярнішим видом транспорту у великих містах України виявився скутер: 36% запитів у Львові, 34% - у Харкові та 25% - у Дніпрі. Найдешевше його можна купити у Харкові (4 400грн) та Дніпрі (4 600 грн). У Львові середня ціна на скутер складе 4 800 грн.</p>
      <p>Мешканці Одеси, Харкова, Дніпра та Львова - шукають мотоцикл у кожному п’ятому випадку. Наприклад, мешканцям Дніпра байки обійдуться у середньому в 11 000 грн, Харкова - 13 800 грн. У Львові за мотоцикл просять 15 000 грн, в Одесі на 600 грн більше - 15 600 грн. </p>
    </article>
  </body>
</html>