<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459086/%E0%A6%95%E0%A7%83%E0%A6%B7%E0%A6%95-%E0%A6%B2%E0%A7%80%E0%A6%97%E0%A7%87%E0%A6%B0-%E0%A6%B8%E0%A6%AD%E0%A6%BE%E0%A6%AA%E0%A6%A4%E0%A6%BF-%E0%A6%B8%E0%A6%AE%E0%A7%80%E0%A6%B0-%E0%A6%9A%E0%A6%A8%E0%A7%8D%E0%A6%A6%E0%A7%8D%E0%A6%B0-%E0%A6%B8%E0%A6%AE%E0%A7%8D%E0%A6%AA%E0%A6%BE%E0%A6%A6%E0%A6%95-%E0%A6%95%E0%A7%81%E0%A6%B2%E0%A6%B8%E0%A7%81%E0%A6%AE"/>
    <meta property="og:site_name" content="Daily Janakantha"/>
    <meta property="article:published_time" content="2019-11-06T17:11:00+00:00"/>
    <meta property="og:title" content="কৃষক লীগের সভাপতি সমীর চন্দ্র সম্পাদক কুলসুম"/>
    <meta property="og:description" content="অনলাইন রিপোর্টার ॥ আওয়ামী লীগের সহযোগী সংগঠন কৃষক লীগের নতুন কমিটি ঘোষণা করা হয়েছে। নতুন সভাপতি হয়েছেন সমীর চন্দ্র চন্দ আর সাধারণ সম্পাদক করা হয়েছে উম্মে কুলসুমকে। বুধবার বিকালে রাজধানীর সোহরাওয়ার্দী উদ্যানে কৃষক লীগের জাতীয় সম্মেলনের দ্বিতীয় পর্বে আংশিক কমিটি ঘোষণা করা হয়। এই কমিটিকে ..."/>
  </head>
  <body>
    <article>
      <h1>কৃষক লীগের সভাপতি সমীর চন্দ্র সম্পাদক কুলসুম</h1>
      <address>
        <time datetime="2019-11-06T17:11:00+00:00">06 Nov 2019, 17:11</time>
      </address>
      <figure>
        <img src="http://www.dailyjanakantha.com/files/201911/1573063710_44.jpg"/>
      </figure>
      <p>অনলাইন রিপোর্টার ॥ আওয়ামী লীগের সহযোগী সংগঠন কৃষক লীগের নতুন কমিটি ঘোষণা করা হয়েছে। নতুন সভাপতি হয়েছেন সমীর চন্দ্র চন্দ আর সাধারণ সম্পাদক করা হয়েছে উম্মে কুলসুমকে। বুধবার বিকালে রাজধানীর সোহরাওয়ার্দী উদ্যানে কৃষক লীগের জাতীয় সম্মেলনের দ্বিতীয় পর্বে আংশিক কমিটি ঘোষণা করা হয়। এই কমিটিকে আগামী ৭ দিনের মধ্যে পূর্ণাঙ্গ কমিটি গঠনের নির্দেশ দেয়া হয়েছে।</p>
      <p>কৃষক লীগের নতুন সভাপতি কৃষিবিদ সমীর চন্দ্র আগের কমিটিতে যুগ্ম সাধারণ সম্পাদক পদে ছিলেন। দীর্ঘ আট বছর পর কৃষক লীগের জাতীয় সম্মেলন অনুষ্ঠিত হল। বেলা ১১টায় সম্মেলনের প্রথম অধিবেশন উদ্বোধন করেন আওয়ামী লীগ সভাপতি প্রধানমন্ত্রী শেখ হাসিনা। বিকালে দ্বিতীয় অধিবেশনে নির্বাচিত করা হয় সংগঠনটির আগামী তিন বছরের নেতৃত্ব।</p>
      <p>দেশে কৃষির উন্নয়ন এবং কৃষকের স্বার্থরক্ষার জন্য বঙ্গবন্ধু শেখ মুজিবুর রহমান ১৯৭২ সালের ১৯ এপ্রিল বাংলাদেশ কৃষক লীগ প্রতিষ্ঠা করেন। সংগঠনটির কেন্দ্রীয় সম্মেলন হয় সর্বশেষ ২০১২ সালের ১৯ জুলাই। তিন বছর কমিটির মেয়াদ থাকলেও চলেছে প্রায় আট বছর। শুধু কেন্দ্রীয় কমিটি নয়, জেলা পর্যায়ের কমিটিগুলোও বিভিন্ন কারণে ঝিমিয়ে পড়ে। তবে সম্মেলনের তারিখ ঘোষণার পর প্রাণচাঞ্চল্য ফিরে আসে সংগঠনটিতে।</p>
    </article>
  </body>
</html>