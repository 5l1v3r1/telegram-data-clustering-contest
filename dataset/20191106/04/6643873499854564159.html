<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/leder/i/QoX3MQ/haap-i-luften"/>
    <meta property="og:site_name" content="Bergens Tidende"/>
    <meta property="article:published_time" content="2019-11-06T04:55:20+00:00"/>
    <meta property="og:title" content="Håp i luften"/>
    <meta property="og:description" content="Målet om en elektrisk, kommersiell flyrute mellom Stavanger og Bergen i 2023 er heftig. Det er slike ambisjoner som trengs for å nå klimamålene."/>
  </head>
  <body>
    <article>
      <h1>Håp i luften</h1>
      <h2>Målet om en elektrisk, kommersiell flyrute mellom Stavanger og Bergen i 2023 er heftig. Det er slike ambisjoner som trengs for å nå klimamålene.</h2>
      <address><time datetime="2019-11-06T04:55:20+00:00">06 Nov 2019, 04:55</time> by <a rel="author">Bergens Tidende</a></address>
      <p><b>Strekningen mellom </b>Stavanger og Bergen er bare 16 mil, og har rundt 500.000 flypassasjerer årlig. Det er et glimrende utgangspunkt for en elektrisk flyrute.</p>
      <p>Nå jobber Avinor Flesland og Sola, Sparebanken Vest, reisebyrået Berg-Hansen, Aircontact Group og Næringsforeningen i Stavanger for å få på plass <a href="https://www.bt.no/nyheter/lokalt/i/kJxB96/stavanger-bergen-kan-bli-verdens-foerste-elfly-rute">verdens første kommersielle flyrute mellom Stavanger og Bergen</a> allerede om fire år.</p>
      <p>Det skal litt til å nå målet. Som Stavanger Aftenblad skriver, trengs det like mye strøm for å lade et elfly som hele Stavanger lufthavn bruker på én dag.</p>
      <p>Men hvis man skal nå målet om at all innenriks flytrafikk skal være elektrifisert innen 2040, er det bare tiden og veien. Det finnes i dag ikke elfly som tåler de store avstandene mange steder i Norge.</p>
      <p>
        <a href="https://www.bt.no/nyheter/lokalt/i/kJxB96/stavanger-bergen-kan-bli-verdens-foerste-elfly-rute">Les også<br/>Stavanger – Bergen kan bli verdens første elfly-rute</a>
      </p>
      <p><b>Mens vi venter </b>på at teknologien blir utviklet, er det eneste fornuftige å starte der markedet er størst og avstandene på flyrutene kortest, altså rundt Bergen og Stavanger.</p>
      <p>Vestlandet er særdeles godt egnet for elfly. Avstandene er korte i luftlinje, og det er tett med relevant kompetanse langs kysten.</p>
      <p>Politikere i Bergen har jobbet en stund for at Flesland skal bli nasjonal pilot for testing av elfly. Begrunnelsen har vært nettopp det at her i området finnes både kompetanse og et stort antall flyplasser innen realistisk rekkevidde. Her er det veldig viktig med et godt samarbeid med Sola.</p>
      <p><b>I Bergen finnes</b> også gründere som satser både stort og offensivt på elfly. Tidligere i år ble det kjent at oppstartsbedriften Elfly AS har<a href="https://e24.no/teknologi/i/jdm2OL/oppstartsbedrift-i-bergen-har-bestilt-18-elfly-dagens-smaafly-er-utrolig-analoge-og-gammeldagse"> bestilt hele 18 elfly</a>.</p>
      <p>Selv om det fortsatt er et stykke igjen før elfly tar over for fossilfly, er utviklingen særdeles lovende. Widerøes samarbeid med Rolls-Royce om å utvikle erstatninger for deres eldre propellfly er et godt eksempel.</p>
      <p>I konkurransen om å få den første elektriske flyruten, er det god grunn til å heie på alle deltakerne. Men som i alle konkurranser, det er faktisk et poeng i å vinne. Det er en stor fordel for både Stavanger, Bergen og hele regionen om det er her den første klimavennlige flyruten kommer.</p>
      <related>
        <h4>Les også</h4>
        <a href="https://www.bt.no/nyheter/lokalt/i/4q0l9e/de-groenne-krever-miljoefly-revolusjon-paa-flesland"/>
        <a href="https://www.bt.no/btmeninger/leder/i/4qWKqo/flyskam-har-en-loesning"/>
        <a href="https://www.bt.no/nyheter/lokalt/i/e8Re99/varsler-hoey-luftforurensning-i-bergen"/>
        <a href="https://www.bt.no/nyheter/lokalt/i/kaAVxk/flesland-kan-bli-nasjonal-pilot-for-testing-av-elfly"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/AdBqex/elev-alvorlig-skadet-etter-bading-paa-skoletur"/>
        <a href="https://www.bt.no/nyheter/okonomi/karriere/i/0nqko2/cathrine-fossum-forlot-tv-2-for-aa-starte-i-rema-1000-saa-fikk-hun-kald"/>
        <a href="https://www.bt.no/nyheter/lokalt/i/kJxe2B/fant-steingammel-mur-under-vertshus-i-sandviken"/>
        <a href="https://www.bt.no/innenriks/i/4qlVKV/gi-kommunene-mer-av-vindkraftinntektene"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/sport/i/pLxbqW/klar-for-verdenscup-synes-jeg-fortjener-det"/>
      </related>
      <ol>
        <li>
          <a href="https://www.bt.no/tag/Elfly">Elfly</a>
        </li>
        <li>
          <a href="https://www.bt.no/tag/Avinor">Avinor</a>
        </li>
        <li>
          <a href="https://www.bt.no/tag/Flytrafikk">Flytrafikk</a>
        </li>
        <li>
          <a href="https://www.bt.no/tag/Teknologi">Teknologi</a>
        </li>
        <li>
          <a href="https://www.bt.no/tag/Klima">Klima</a>
        </li>
      </ol>
    </article>
  </body>
</html>