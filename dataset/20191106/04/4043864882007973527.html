<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/articles/2019/11/6/7231108/"/>
    <meta property="og:site_name" content="Українська правда"/>
    <meta property="article:published_time" content="2019-11-06T04:00:00+00:00"/>
    <meta property="og:title" content="Як працює уряд Гончарука. Хто чий міністр, закриті засідання Кабміну та загрози ротації"/>
    <meta property="og:description" content="Як трудяться нові міністри, як відбуваються засідання Кабміну, та які загрози стоять перед урядом Олексія Гончарука."/>
  </head>
  <body>
    <article>
      <h1>Як працює уряд Гончарука. Хто чий міністр, закриті засідання Кабміну та загрози ротації</h1>
      <address><time datetime="2019-11-06T04:00:00+00:00">06 Nov 2019, 04:00</time> by <a rel="author" href="https://www.pravda.com.ua/authors/4f7cb6af00210/" target="_blank">Роман Кравець</a></address>
      <p>19 квітня, за два дні до другого туру президентських виборів, <a href="https://www.pravda.com.ua/articles/2019/08/30/7224869/">Олексій Гончарук</a> разом з друзями та колегами уважно стежив за перебігом <a href="https://www.pravda.com.ua/articles/2019/04/19/7212660/">дебатів Петра Порошенка та Володимира Зеленського</a> в офісі політичного руху "Люди важливі".</p>
      <p>У той вечір <a href="https://www.pravda.com.ua/articles/2019/01/21/7204341/">Зеленський</a> виглядав значно краще за тодішнього президента. Артист швидше реагував, озвучував гостріші претензії у бік Порошенка, більш вдало грав на публіку.</p>
      <p>Очевидці розповідають, що такий хід дебатів засмучував майбутнього прем'єра. З їхніх слів, того дня Гончарук вболівав не за Зеленського. </p>
      <p>Однак, якби він міг зазирнути в найближче майбутнє, його настрій миттєво покращився би. Всього лише за місяць Гончарук приєднався до нового глави держави та почав <a href="https://www.pravda.com.ua/news/2019/05/28/7216404/">курувати економічний блок Офіса президента.</a> </p>
      <p><i>"Нам треба було знайти заступника Богдана з економічних питань, але у нас такої людини не було. Ще до виборчої кампанії Баканов, Костюк і Разумков познайомилися з Олексієм в офісі</i><a href="https://brdo.com.ua/"><i> BRDO</i></a><i>, яким він керував. Він справив на них позитивне враження. От вони про нього згадали і порадили Богдану придивитися</i>", – розповідає УП джерело в Зе!команді.  </p>
      <p>За короткий термін роботи на Банковій Гончарук настільки влився у команду, що Зеленський довірив йому <a href="https://www.pravda.com.ua/news/2019/08/29/7224788/">посаду прем'єр-міністра</a>, попри те, що Богдан тоді <a href="https://www.pravda.com.ua/articles/2019/10/31/7230543/">не підтримував його призначення</a>. </p>
      <p>Володимиру Олександровичу був потрібен спраглий до успіху, але слабкий у політичному плані прем'єр, який раптом не почав би вести свою окрему підкилимну гру.</p>
      <p>З іншого боку, президент потребував керівника уряду, який координуватиме свої дії напряму з Офісом без зайвих застережень, <a href="https://www.pravda.com.ua/articles/2019/07/31/7222432/"><i>у стилі</i></a><i>: "саме на Грушевського мають задавати економічний порядок денний, а не на Банковій".</i></p>
      <p>Серед усіх можливих претендентів Гончарук не ставив особливих додаткових умов та підійшов для цієї ролі найкраще.</p>
      <p><i>"Я є частиною команди Зеленського. Він – політичний лідер команди, яка була обрана українським народом, і, абсолютно точно, він – це той камертон, з яким потрібно звіряти всі складні рішення, які ми будемо приймати. Ми така собі команда менеджерів, яка найнята навести лад у процесах",</i> – говорив прем'єр-міністр <a href="https://www.pravda.com.ua/articles/2019/08/30/7224869/">в інтерв'ю УП</a> наприкінці серпня. </p>
      <p>З дня призначення нового Кабміну минуло більше двох місяців, однак навіть у фракції "<a href="https://www.pravda.com.ua/articles/2019/09/20/7226863/">Слуга народу</a>", яка власне і <a href="https://www.pravda.com.ua/news/2019/08/29/7224810/">призначала цей уряд</a>, далеко не всі розуміють, як він насправді функціонує та навіть як формувався його склад. </p>
      <p>У зв'язку з тим, що тепер уряд працює у напівзакритому режимі, "Українська правда" вирішила розібратися, як трудяться нові міністри, як відбуваються засідання Кабміну, та які загрози стоять перед урядом Олексія Гончарука.</p>
      <figure>
        <img src="https://img.pravda.com/images/doc/e/f/ef815a5-honcharuk-ze.jpg"/>
        <figcaption>За короткий термін роботи на Банковій Гончарук настільки влився у команду, що Зеленський довірив йому посаду прем'єр-міністра<cite>всі фото: kmu.gov.ua</cite></figcaption>
      </figure>
      <h3>Як зібрали Кабмін</h3>
      <p>Зазвичай Кабінет міністрів формувався за партійними квотами, через складні домовленості між парламентом та Банковою.</p>
      <p>Раніше у Верховній Раді відбувалися <a href="https://www.pravda.com.ua/articles/2014/12/2/7046083/">довгі баталії </a>за перерозподіл міністерств. Щоб зібрати необхідні голоси для створення уряду, президентам доводилося по кілька разів зустрічатися з головами всіх фракцій та шукати компроміси.</p>
      <p>Саме у цьому й полягає найбільша відмінність формування Кабміну Гончарука – у ньому немає партійних квот, через що самі ж урядовці називають себе #урядомтехнократів.</p>
      <figure>
        <img src="https://img.pravda.com/images/doc/7/7/771c344-honcharuk-ministry.jpg"/>
        <figcaption>Запрошення на робочі наради та засідання члени Кабміну отримують через Google-календар</figcaption>
      </figure>
      <p>Насправді "Слуга народу" зібрала <a href="https://www.pravda.com.ua/news/2019/07/26/7221983/">монобільшість у Раді</a>, тому при голосуванні за призначення уряду їм не були потрібні партнери. </p>
      <p>На засіданні фракції "СН" 29 серпня президент Зеленський просто<a href="https://www.pravda.com.ua/news/2019/08/29/7224793/"> зачитав з аркуша склад Кабміну</a>, а ввечері без зайвого обговорення фракція голосувала за призначення уряду, попри те, що більшість з озвучених прізвищ депутатам ні про що не говорили. </p>
      <p>Всі знали, що кандидатури в уряд затверджувалися в Офісі президента. </p>
      <p>Через брак незаплямованих кадрів, претендентів у міністерства на Банковій шукали як тільки могли.</p>
      <p>В основному підбором міністрів займався сам майбутній прем'єр, а вже після цього Зеленський особисто зустрічався з кожним кандидатом. </p>
      <p>Деяких урядовців допомагали шукати і члени "Слуги народу". </p>
      <p>Наприклад, кандидатуру Андрія Загороднюка на міністра оборони Зеленському рекомендував лідер фракції "СН" Давид Арахамія.</p>
      <p>Кандидатку в міністри охорони здоров'я <a href="https://life.pravda.com.ua/health/2019/10/18/238586/">Зоряну Скалецьку</a> президенту порадив власник клініки "Борис" <a href="https://life.pravda.com.ua/health/2019/10/3/238429/">Михайло Радуцький</a>.</p>
      <p>Міністра культури, молоді та спорту Володимира Бородянського та міністерку розвитку громад Альону Бабак Зеленський запросив до Кабміну сам <i>– </i>він давно був з ними знайомий. </p>
      <p>Також президент рекомендував Гончаруку міністра закордонних справ <a href="https://www.eurointegration.com.ua/interview/2019/09/20/7100979/">Вадима Пристайка</a>, який ще навесні приєднався до Зе!команди, та віцепрем'єра з питань цифрових трансформацій <a href="https://www.pravda.com.ua/articles/2019/03/6/7208437/">Михайла Федорова</a>, який курував діджитал напрямок виборчої кампанії Зе.</p>
      <p>До окремої групи в Кабміні можна віднести міністра внутрішніх справ <a href="https://www.pravda.com.ua/articles/2018/04/16/7177768/">Арсена Авакова</a> та міністерку фінансів <a href="https://www.epravda.com.ua/publications/2019/11/5/653325/">Оксану Маркарову</a>, які залишилися на своїх посадах <a href="https://www.pravda.com.ua/articles/2019/10/9/7228610/">завдяки домовленостям</a> з командою президента.</p>
      <figure>
        <img src="https://img.pravda.com/images/doc/9/d/9d0c79a-1honcharuk.jpg"/>
        <figcaption>На засіданнях уряду досить акуратно себе поводить Арсен Аваков</figcaption>
      </figure>
      <p>Всіх інших до уряду привів і презентував Зеленському Гончарук. </p>
      <p>Найближчими до прем'єра вважають міністрів, яких він особисто пропонував записати у список партії "Слуги народу" на парламентських виборах: це міністр юстиції <a href="https://www.pravda.com.ua/articles/2019/10/30/7230495/">Денис Малюська</a> й міністр енергетики та захисту довкілля України Олексій Оржель, які з ним раніше працювали в <a href="https://brdo.com.ua/">BRDO</a>, а також міністерка освіти Ганна Новосад і міністр інфраструктури Владислав Криклій. </p>
      <p><i>"Важко сказати, що хтось ближчий до Гончарука чи хтось не ближчий. От на засіданнях уряду чи на нарадах він ставиться до всіх рівно. Понятійно ми розуміємо, що BRDOшники – це його люди, але якось по-іншому це ніяк не проявлялося"</i>, – розповідає УП один з міністрів. </p>
      <figure>
        <img src="https://img.pravda.com/images/doc/3/2/32d3029-uryad.jpg"/>
        <figcaption>Найбільша відмінність Гончарука від попередників – це цілком закриті засідання Кабінету міністрів, в тому числі й для ЗМІ</figcaption>
      </figure>
      <h3>Як працює #урядтехнократів</h3>
      <p>Одразу після призначення уряду Гончарук вирішив організувати для нового Кабміну стратегічну сесію.</p>
      <p>7 та 8 вересня всі міністри у повному складі виїхали з урядового кварталу у невеликий коворкінг по вулиці Пушкінській у Києві.</p>
      <p><i>"Це була така невелика освітня локація, де все готово </i>–<i> фліпчарти, дошки, маркери. 20 квадратних метрів. Я навіть знаю, що там були проблеми з охороною, тому що у нас там є члени Кабміну, яких охороняють, і для охоронців це взагалі було вбивство – як там розташуватися?</i>" – розповідав раніше в інтерв'ю УП віцепрем'єр <a href="https://www.pravda.com.ua/articles/2019/09/27/7227431/">Михайло Федорів</a>.</p>
      <p>Молодий прем'єр вирішив самостійно модерувати стратсесію. Гончарук просив кожного урядовця по черзі озвучувати бачення розвитку свого міністерства на найближчі роки. </p>
      <p>Сам же голова уряду переконував скептичних колег в тому, що вірить, ніби економіка України у найближчі роки може зрости на 40%. </p>
      <p><i>"Якщо чесно, то це було більше знайомство одне з одним, тому що не всі міністри були знайомі між собою. Раніше урядовців могли вивозити на якісь п'янки, а Олексій вирішив у такий спосіб нас роззнайомити</i>", – пояснює УП один з членів Кабміну. </p>
      <p>Загалом, урядовці говорять, що Гончарук досить демократичний керівник, який дає кожному висловитися та озвучити свою позицію. Водночас він страшенний трудоголік, який допізна сидить у робочому кабінеті на сьомому поверсі Кабміну навіть на вихідних.</p>
      <p>Його постійна зайнятість пов'язана не лише з бажанням працювати чи страхом провалитися, а скоріше з відсутністю досвіду управління складними системами. </p>
      <p>Весь його попередній досвід роботи у виконавчій владі – це посада радника <a href="https://www.pravda.com.ua/articles/2019/08/29/7224703/">міністра екології</a>.</p>
      <p>Інша проблема нового уряду – відсутність урядових комітетів, якими в часи<a href="https://www.pravda.com.ua/articles/2018/11/7/7197450/"> Гройсмана опікувалися віцепрем'єри</a>. Комітети займалися підготовкою урядових законопроєктів та постанов Кабміну. </p>
      <p>Через це в організаційному питанні робота Кабміну досі є несистемною. </p>
      <p>Наочним прикладом несистемності можна вважати регулярні додаткові засідання Кабінету міністрів на вихідних, через що уряд Гончарука жартома називають "урядом вихідного дня".</p>
      <p>Запрошення на робочі наради та засідання члени Кабміну отримують через Google-календар. </p>
      <p>Та найчастіше міністри комунікують одне з одним через груповий чат у WhatsApp, куди мають доступ виключно члени уряду. </p>
      <p>Традиційно засідання Кабміну відбуваються зранку в середу. Останнім часом міністри збираються близько 10 ранку, щоб обговорити порядок денний без стенограми.</p>
      <p>Там Гончарук дізнається, чи планує хтось подати на розгляд питання з голосу, запитує позиції міністрів та й загалом утрясає можливі конфліктні питання. </p>
      <p>Після обговорень міністри роблять коротку перерву, потім повертаються у зал засідань на <a href="https://www.kmu.gov.ua/ua/timeline?&amp;type=meetings">офіційну частину засідання уряду</a>.</p>
      <p>Найбільша відмінність Гончарука від попередників – це цілком <a href="https://www.pravda.com.ua/news/2019/09/2/7225098/">закриті засідання Кабінету міністрів</a>, у тому числі й для ЗМІ. </p>
      <p>Замість трансляцій прем'єр проводить підсумкові брифінги, де журналістам дозволяють ставити запитання виключно по темі засідання уряду. </p>
      <p><i>"Зрозумій, при журналістах не може бути відвертої дискусії. От, наприклад, у нас були спори стосовно кредитування житла для молоді. І деякі міністри казали, що це питання не на часі, давайте зараз в дороги вкладемо і ще щось. Чи при камерах хтось посмів би сказати, що кредитування молоді не пріоритет? Та ніколи в житті! Тобто на закритих засіданнях ми можемо чесно спілкуватися одне з одним", </i>– розповідає один з членів Кабміну.<i> </i></p>
      <p>Як переконують УП міністри на умовах анонімності, Кабмін засідає у дружній атмосфері. </p>
      <p>Коли Гончарук розуміє, що якась важлива для ОПУ постанова може не пройти, він починає переконувати своїх колег у важливості такого голосування. Однак все одно залишає вибір за кожним. </p>
      <p><i>"Олексій не переламує і не хитрує. От він кожному дає слово. Часом дає аж забагато висловлюватися. От ніби вже все зрозуміло, ми готові приймати якесь рішення, але все одно продовжується говоріння</i>", – каже один з членів уряду. </p>
      <p>На засіданнях уряду досить акуратно себе поводить <a href="https://www.pravda.com.ua/articles/2019/10/9/7228610/">Арсен Аваков</a>, до якого призначення молоді міністри остерігалися. </p>
      <p>Та зараз вони ледь не в захваті від міністра внутрішніх справ і ставляться до нього як до такого собі "урядового ветерана", в якого можна запитувати поради.</p>
      <p><i>"Аваков </i>– <i>"обаяшка" на засіданнях. Ще ні разу не було, щоб він з кимось сварився чи когось необґрунтовано критикував. Виступає по ділу. Може вказувати на якісь процесуальні помилки, наводити приклади, типу: "Друзі, якщо ми зараз зробимо так, то це неправильно. Ми п'ять років тому робили схожу помилку і так нічого не вирішується". Тобто Аваков – це такий собі кладязь досвіду",</i> – захоплено розповідає УП один з нових урядовців. </p>
      <figure>
        <img src="https://img.pravda.com/images/doc/c/9/c9c2499-avakov.jpg"/>
        <figcaption>Арсен Аваков залишився на своїй посаді завдяки домовленостям з командою президента</figcaption>
      </figure>
      <p>Не останню роль в роботі уряду відіграє Банкова. За даними УП, майже регулярно в Офісі президента відбуваються координаційні наради, де можуть брати участь Андрій Богдан, його заступниця з економічних питань Юлія Ковалів та перший заступник голови Офіса <a href="https://www.pravda.com.ua/articles/2019/06/4/7217025/">Сергій Трофімов</a>. З іншої сторони – прем'єр, міністр фінансів, міністр юстиції, міністр енергетики та захисту довкілля, а також міністр Кабінету міністрів. </p>
      <p>За останні два місяці в уряді ще не виникало великого конфлікту чи серйозного протистояння між міністрами, який би показав, хто на що здатен.</p>
      <p>За великим рахунком, весь цей час вони перебували у стані "медового місяця": вчилися, набирали команди, призначали собі заступників. </p>
      <p>Тепер Кабмін входить у реальність – коли зима близько. У прямому та переносному значенні цього словосполучення.</p>
      <h3>Проблеми прем'єра</h3>
      <p>18 жовтня Олексій Гончарук зібрав фракцію "Слуга народу" в <a href="https://www.pravda.com.ua/articles/2019/07/8/7220264/">Катрусиному кінозалі</a> Верховної Ради, щоб вмовити депутатів швидко проголосувати законопроєкт про анбандлінг <a href="https://www.epravda.com.ua/publications/2019/11/5/653341/">"Нафтогазу</a>". </p>
      <p>Прем'єр сподівався, що без проблем зможе досягти своєї мети. Замість цього почув у свій бік лише негатив та навіть нецензурну лексику. </p>
      <p>"Слуги" обурювалися відсутністю нормальної комунікації з парламентом, а також тим, що уряд завчасно не подає законопроєкти на розгляд ВРУ.</p>
      <p><i>"Один із депутатів сказав Олексію прямо в очі – ми не довіряємо уряду. І вся фракція почала йому аплодувати"</i>, – переказували тоді автору цих рядків члени фракції "Слуга народу", що залишали скандальне засідання фракції. </p>
      <p>Врешті-решт ВРУ <a href="https://www.epravda.com.ua/news/2019/10/31/653203/">ухвалила анбандлінг,</a> але це був перший тривожний дзвоник для Гончарука. </p>
      <p>Відсутність політичної ваги та досвіду ведення перемовин з класичними й цинічними політиками – очевидне слабке місце наймолодшого прем'єра. </p>
      <figure>
        <img src="https://img.pravda.com/images/doc/d/b/db1e672-honcharuk-1.jpg"/>
        <figcaption>Найбільша відмінність формування Кабміну Гончарука – у ньому немає партійних квот, через що самі ж урядовці називають себе #урядомтехнократів</figcaption>
      </figure>
      <p>Без допомоги <a href="https://www.pravda.com.ua/articles/2019/10/31/7230543/">Андрія Богдана</a> чи Володимира Зеленського він не зможе переконати навіть "Слугу народу" голосувати за непопулярні речі, як, наприклад, законопроєкт про відкриття ринку землі. </p>
      <p>У випадку переговорів з іншими фракціями ситуація буде ще гіршою.</p>
      <p>Оскільки "старі" політики поки що утримуються від критики Зеленського через його високий рейтинг, Гончарук<a href="https://www.pravda.com.ua/articles/2019/11/4/7230881/"> стане легкою мішенню для політичних ігор</a> з боку Порошенка, Тимошенко, Льовочкіна, Медведчука та інших. </p>
      <p>Інша слабка сторона прем'єра – брак системної комунікації з медіа. </p>
      <p>Причому, це претензія не так до Гончарука, як до його пресслужби та людей, що займаються його піаром у стилі "<a href="https://www.youtube.com/watch?v=zVaYtZO7Kkg">Чашка прем'єра</a>".</p>
      <p>Можливо, вони добре справлялися з роботою у BRDO, але в уряді вони відмежовують журналістів від прем'єра, якому незабаром знадобиться публічний захист від атак недоброзичливців.</p>
      <p>Наприклад, для цього матеріалу ми хотіли зустрітися з Гончаруком, але за два тижні пресслужба так і не змогла організувати хоча б десятихвилинну зустріч.</p>
      <p>Ще один недолік наймолодшого прем'єра – відсутність досвіду державного управління.</p>
      <p><i>"Льоша молодець, він старається, постійно вчиться, ставить правильні питання. Але нині все, що він може – це не реформувати, а максимум оптимізувати", </i>– констатує джерело, яке працює в Кабміні і побажало залишитися неназваним.<i> </i></p>
      <p>Зрештою, згадані слабкості можуть зовсім скоро призвести до ротацій всередині Кабміну. </p>
      <p>Офіс президента поставив уряду дедлайн – до кінця року показати результати, які б задовільнили команду президента. Якщо показники будуть невтішними, з "двійошниками" попрощаються після Нового року. </p>
      <p><i>"Вони зараз собі визначають пріоритетні напрямки, які обіцяють досягнути до кінця року. Відповідно, наша команда вся збереться, разом з ними будемо обговорювати й будемо приймати відповідні рішення"</i>, – розповідав <a href="https://www.pravda.com.ua/articles/2019/10/31/7230543/">в інтерв'ю УП </a>керівник Офіса Богдан. </p>
      <p>
        <i>Якщо Володимир Зеленський</i>
        <a href="https://www.pravda.com.ua/articles/2019/10/15/7229113/">
          <i> з часом почне втрачати </i>
        </a>
        <i>електоральні симпатії, йому доведеться скидати негативний баласт для підтримки свого іміджу. </i>
      </p>
      <p>
        <i>Звільнення кількох урядовців – найлегший для цього сценарій. </i>
      </p>
      <p>
        <i>Далі, якщо буде потрібно, у відставку може піти весь Кабмін, а згодом і Верховна Рада, яка з кожним днем обростає все більшою кількістю скандалів. </i>
      </p>
      <p>
        <i>І не варто апелювати до річного імунітету діяльності уряду після затвердження його програми. </i>
      </p>
      <p>
        <i>Не забувайте, що на Банковій сидять чи не найспритніші юристи, які вже мають досвід і успішних виборчих кампаній, і </i>
        <a href="https://www.pravda.com.ua/articles/2019/05/17/7215344/">
          <i>суперечливого розпуску</i>
        </a>
        <i> ВРУ. </i>
      </p>
      <p>
        <i>Роман Кравець</i>
      </p>
      <related>
        <a href="https://www.epravda.com.ua/news/2019/11/6/653409/"/>
        <a href="https://www.pravda.com.ua/news/2019/11/5/7231057/"/>
        <a href="https://www.pravda.com.ua/news/2019/11/5/7231001/"/>
      </related>
    </article>
  </body>
</html>