<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/740223"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T04:37:00+00:00"/>
    <meta property="og:title" content="ลุ้นแรงซื้อแอลทีเอฟ-อาร์เอ็มเอฟหนุนหุ้นไทย"/>
    <meta property="og:description" content="“วิวัฒน์”มองหุ้นไทยช่วงที่เหลือของปีมีทิศทางสดใส หวังเม็ดเงินแอลทีเอฟ-อาร์เอ็มเอฟ  4.5 หมื่นล้านพยุงตลาดโค้งสุดท้าย   แนะซื้อหุ้นพื้นฐานดี-กำไรไตรมาส4 เด่น"/>
  </head>
  <body>
    <article>
      <h1>ลุ้นแรงซื้อแอลทีเอฟ-อาร์เอ็มเอฟหนุนหุ้นไทย</h1>
      <address>
        <time datetime="2019-11-06T04:37:00+00:00">06 Nov 2019, 04:37</time>
      </address>
      <figure>
        <img src="https://www.dailynews.co.th/admin/upload/20191106/news_EnntdtXILR113526_533.jpg?v=20191106126"/>
      </figure>
      <p>
        <b>“วิวัฒน์”มองหุ้นไทยช่วงที่เหลือของปีมีทิศทางสดใส หวังเม็ดเงินแอลทีเอฟ-อาร์เอ็มเอฟ  4.5 หมื่นล้านพยุงตลาดโค้งสุดท้าย   แนะซื้อหุ้นพื้นฐานดี-กำไรไตรมาส4 เด่น</b>
      </p>
      <p>นายวิวัฒน์ เตชะพูลผล รองกรรมการผู้จัดการและหัวหน้าฝ่ายวิเคราะห์ทางเทคนิค บล.ทิสโก้ เปิดเผยว่า  มีมุมมองเชิงบวกต่อดัชนีหุ้นไทยในช่วงที่เหลือของปีนี้  แม้ว่าในเดือนต.ค.ที่ผ่านมาตลาดหุ้นไทยจะให้ผลตอบแทนต่ำที่สุดในภูมิภาค ทำให้ปรับเป้าหมายดัชนีสิ้นปีลงมาอยู่ที่ 1,680 จุด  และ ไตรมาส 1/ 63 อยู่ที่ 1,720 จุด ขณะที่ในเชิงพื้นฐานหากไตรมาสที่ 4 ของปีนี้ดัชนีหุ้นไทยยังไม่ฟื้นตัวตามที่คาดการณ์ไว้ มองว่าโอกาสปรับตัวลดลงของดัชนี (Downside) น่าจะจำกัดอยู่ที่บริเวณ 1,580 จุดเท่านั้น เนื่องจากคาดว่าจะมีเม็ดเงินจากกองทุนรวมหุ้นระยะยาว (LTF) และกองทุนรวมเพื่อการเลี้ยงชีพ (RMF) ไหลเข้ามาประมาณ 4 - 4.5 หมื่นล้านบาท ขณะที่ต่างประเทศจะอัดฉีดเม็ดเงินเข้าสู่ระบบของธนาคารทั่วโลก ผ่านการทำนโยบายผ่อนคลายเชิงปริมาณ (QE) <br/> <br/>นอกจากนี้ช่วงปลายปีมีโอกาสที่ประเทศไทยจะได้รับการปรับอันดับความน่าเชื่อถือ (Rating) ขึ้น หลังจากที่ได้รับการปรับแนวโน้มขึ้นไปแล้วหนึ่งครั้งเมื่อช่วงกลางปีที่ผ่านมา ซึ่งประเด็นนี้จะส่งผลบวกต่อกระแสเงินทุนไหลเข้าได้ในอนาคต ดังนั้น จึงแนะนำให้นักลงทุนอาศัยช่วงที่ดัชนีหุ้นไทยย่อตัวทยอยเข้าลงทุนเป็นรอบ โดยอาจถือเพื่อไปขายทำกำไรในช่วงปลายปี 62 หรือขายทำกำไรอีกครั้งในช่วงปลายไตรมาสที่ 1/63</p>
    </article>
  </body>
</html>