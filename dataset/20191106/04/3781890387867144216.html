<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740219"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T04:10:00+00:00"/>
    <meta property="og:title" content="'คลอปป์' รับยังไม่รู้ทำไง 'หงส์' เตะ 2 วันติด"/>
    <meta property="og:description" content="เจอร์เกน คลอปป์ ยืดอกรับ ยังไม่รู้จะวางแผนอย่างไรกับการที่ “หงส์แดง” ต้องลงเตะ 2 วันติด ในถ้วยคาราบาว คัพ และ ฟีฟ่า คลับ เวิลด์ คัพ หลังสโมสรตอบตกลงที่จะไม่เลื่อนโปรแกรม แต่ระบุ ยังมีเวลาคิด ตอนนี้ขอเต็มที่กับเกมนัดต่อไปก่อน"/>
  </head>
  <body>
    <article>
      <h1>'คลอปป์' รับยังไม่รู้ทำไง 'หงส์' เตะ 2 วันติด</h1>
      <address>
        <time datetime="2019-11-06T04:10:00+00:00">06 Nov 2019, 04:10</time>
      </address>
      <p>
        <b>เจอร์เกน คลอปป์ ยืดอกรับ ยังไม่รู้จะวางแผนอย่างไรกับการที่ “หงส์แดง” ต้องลงเตะ 2 วันติด ในถ้วยคาราบาว คัพ และ ฟีฟ่า คลับ เวิลด์ คัพ หลังสโมสรตอบตกลงที่จะไม่เลื่อนโปรแกรม แต่ระบุ ยังมีเวลาคิด ตอนนี้ขอเต็มที่กับเกมนัดต่อไปก่อน</b>
      </p>
      <p>เจอร์เกน คลอปป์ ผู้จัดการทีม ลิเวอร์พูล จ่าฝูงศึกพรีเมียร์ลีก อังกฤษ ออกมายอมรับว่าเขายังไม่รู้จะจัดการอย่างไรเหมือนกัน กับการที่ “หงส์แดง” ต้องลงสนาม 2 เกมใน 2 วัน ในศึก คาราบาว คัพ รอบ 8 ทีมสุดท้ายนัดบุกเยือน แอสตัน วิลล่า ในวันที่ 17 ธ.ค. และเกม ฟีฟ่า คลับ เวิลด์ คัพ รอบรองชนะเลิศที่กรุงโดฮา ประเทศกาตาร์ ในวันที่ 18 ธ.ค. แม้สโมสรจะยอมตกลงที่จะลงสนามในเกมฟุตบอลถ้วย ลีก คัพ ตามกำหนดเดิมโดยไม่เลื่อนโปรแกรมไปแล้วก็ตาม <br/>    <br/>นายใหญ่ “หงส์แดง” กล่าวหลังเกมพาทีมเปิดบ้านเฉือน เกงค์ 2-1 ในเกม ยูฟ่า แชมเปี้ยนส์ ลีก รอบแบ่งกลุ่ม กลุ่ม E เมื่อวันอังคารที่ผ่านมาว่า “เราเองก็ยังไม่รู้แน่ชัดว่าจะทำอย่างไร เรามีไอเดียอยู่บ้าง แต่มันยังเร็วเกินไปที่จะพูดถึงเรื่องนี้ เราจำเป็นต้องตัดสินใจในตอนนี้ และเราก็ได้ตัดสินใจยอมลงเตะ 2 วันติด เพราะทางเลือกอื่นที่เหลือมันยิ่งสร้างปัญหามากกว่าที่จะช่วยแก้ปัญหา เราจึงต้องตอบตกลง นั่นคือสิ่งที่ดีที่สุดเท่าที่เราจะทำได้ และหลังจากนี้เราก็ยังพอมีเวลาคิดว่าเราจะทำอย่างไร แต่ตอนนี้เรามีสิ่งสำคัญกว่าต้องทำ นั่นคือมีสมาธิกับการลงสนามในเกมต่อไป แต่ภายใน 2-3 สัปดาห์นี้ เราจะตัดสินใจขั้นสุดท้ายอีกทีว่าเราจะทำอย่างไร แต่ในที่สุดแล้ว ลิเวอร์พูล จะลงสนามและเล่นแบบเต็มร้อยในทุกเกม”  <br/><br/>เครดิตภาพ : AFP</p>
    </article>
  </body>
</html>