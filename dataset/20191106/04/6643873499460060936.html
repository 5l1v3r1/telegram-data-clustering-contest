<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/mRxpPL/trump-vil-ha-krig-mot-narkokartellene-i-mexico-etter-massakre"/>
    <meta property="og:site_name" content="Bergens Tidende"/>
    <meta property="article:published_time" content="2019-11-06T04:40:30+00:00"/>
    <meta property="og:title" content="Trump vil ha krig mot narkokartellene i Mexico etter massakre"/>
    <meta property="og:description" content="Donald Trump tilbyr Mexico hjelp til å krige mot narkokartellene etter massakren mandag."/>
  </head>
  <body>
    <article>
      <h1>Trump vil ha krig mot narkokartellene i Mexico etter massakre</h1>
      <h2>Donald Trump tilbyr Mexico hjelp til å krige mot narkokartellene etter massakren mandag.</h2>
      <address><time datetime="2019-11-06T04:40:30+00:00">06 Nov 2019, 04:40</time> by <a rel="author">NTB</a></address>
      <p>Tilbudet om krigshjelp fra USA kommer etter drap på personer med dobbelt statsborgerskap i Mexico.</p>
      <p>Væpnede angripere skjøt mot LeBaron-familien, en storfamilie med mormoner som migrerte fra USA til Mexico på slutten av 1800-tallet. Familien kjørte i tre biler nord i Mexico ved grensen til USA da de plutselig ble beskutt mandag morgen.</p>
      <p>Ni personer ble drept, og seks barn ble skadd i skytingen. Bilene ble ifølge mexicanske myndigheter angrepet av medlemmer av et narkotikakartell ved La Mora i delstaten Sonora.</p>
      <h3>– Du trenger en hær!</h3>
      <p>Angriperne skal ha trodd at familiene tilhørte et rivaliserende narkotikakartell fordi de kom kjørende i flere store firehjulstrekkere.</p>
      <p>– Hvis Mexico trenger eller ber om hjelp til å utrydde disse monstrene, er USA rede, villige og i stand til å involvere seg og gjøre jobben rask og effektivt, skriver Trump på Twitter.</p>
      <p>Han hyller sin mexicanske motpart, president Andres Manuel Lopez Obrador, for å prioritere kampen mot narkohandel, men sier at kartellene er blitt for store og mektige, «så noen ganger trenger du en hær for å bekjempe en hær!»</p>
      <p>– Tiden er nå inne for Mexico, med hjelp fra USA, til å føre KRIG mot narkokartellene og feie dem av jordens overflate, fortsette Trump.</p>
      <h3>– Ellers takk</h3>
      <p>Lopez Obrador sier han vil ta imot «alt nødvendig samarbeid» for å finne rettferdighet for ofrene.</p>
      <p>Den populistiske venstrepolitikeren har imidlertid erklært slutt på narkotikakrigen i Mexico og er ikke ute etter å starte en ny en.</p>
      <p>– Vi er ikke enige med Trump på det punktet, kommenterer han til pressen.</p>
      <p>– Krig er synonymt med irrasjonalitet, sier han.</p>
      <related>
        <h4>Les også</h4>
        <a href="https://www.bt.no/utenriks/i/Opm0p3/mord-paa-lokale-ledere-setter-colombias-fredsprosess-i-fare"/>
        <a href="https://www.bt.no/utenriks/i/EWxMwo/tidligere-amerikanske-soldater-trener-narko-kartellenes-doedsskvadroner"/>
        <a href="https://www.bt.no/btmagasinet/i/VbgaJd/jakten-paa-narkosmuglerne"/>
        <a href="https://www.bt.no/utenriks/i/opwWQV/paa-grensen-til-kaos"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/1newoK/politiet-maatte-gripe-inn-mot-ungdommene-paa-flesland-de-var-der-ikke-f"/>
        <a href="https://www.bt.no/nyheter/lokalt/i/GGXj1B/paal-andre-vaaknet-i-full-panikk-over-et-halvt-aar-etter-havariet-slik-g"/>
        <a href="https://www.bt.no/nyheter/lokalt/i/AdBqex/elev-alvorlig-skadet-etter-bading-paa-skoletur"/>
        <a href="https://www.bt.no/nyheter/okonomi/karriere/i/0nqko2/cathrine-fossum-forlot-tv-2-for-aa-starte-i-rema-1000-saa-fikk-hun-kald"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/nyheter/okonomi/i/RRXlb8/ble-det-litt-mye-skattestoff-i-dag"/>
      </related>
      <ol>
        <li>
          <a href="https://www.bt.no/tag/Donald_Trump">Donald Trump</a>
        </li>
        <li>
          <a href="https://www.bt.no/tag/Mexico">Mexico</a>
        </li>
        <li>
          <a href="https://www.bt.no/tag/Skyting">Skyting</a>
        </li>
        <li>
          <a href="https://www.bt.no/tag/Drap">Drap</a>
        </li>
      </ol>
    </article>
  </body>
</html>