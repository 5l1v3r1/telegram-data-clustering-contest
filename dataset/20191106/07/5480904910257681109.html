<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-casti-skol-zacala-stavka-ucitelu-kvuli-platum/1817670?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T07:58:00+00:00"/>
    <meta property="og:title" content="V části škol začala stávka učitelů kvůli platům"/>
    <meta property="og:description" content="Praha - V části škol začala stávka učitelů, kteří nesouhlasí s výsledky jednání o růstu platů v příštím roce. Některé zůstaly zavřené, v dalších budou mít děti místo výuky náhradní program. Přesný počet stávkujících by školské odbory měly mít k dispozici dnes kolem 10:00. V pondělí se podle vedení odborů hlásilo ke stávce kolem 6000 škol, tedy asi polovina všech. Podle zjištění ČTK ale v úterý oznámila účast na stávce menšina škol."/>
  </head>
  <body>
    <article>
      <h1>V části škol začala stávka učitelů kvůli platům</h1>
      <address><time datetime="2019-11-06T07:58:00+00:00">06 Nov 2019, 07:58</time> by <a rel="author" href="http://www.ctk.cz/" target="_blank">ČTK</a></address>
      <p>Praha - V části škol začala stávka učitelů, kteří nesouhlasí s výsledky jednání o růstu platů v příštím roce. Některé zůstaly zavřené, v dalších budou mít děti místo výuky náhradní program. Přesný počet stávkujících by školské odbory měly mít k dispozici dnes kolem 10:00. V pondělí se podle vedení odborů hlásilo ke stávce kolem 6000 škol, tedy asi polovina všech. Podle zjištění ČTK ale v úterý oznámila účast na stávce menšina škol.</p>
      <slideshow>
        <figure>
          <img src="https://i3.cn.cz/6/1573025682_P201911060298301.jpg"/>
        </figure>
        <figure>
          <img src="https://i3.cn.cz/6/1573025664_P201911060298001.jpg"/>
        </figure>
        <figure>
          <img src="https://i3.cn.cz/6/1573026250_P201911060308801.jpg"/>
        </figure>
        <figure>
          <img src="https://i3.cn.cz/6/1573025556_P201911060296501.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3371">Fotogalerie: Stávka učitelů kvůli platům</a>
        </figcaption>
      </slideshow>
      <p>Odbory se pro vyhlášení <a href="https://www.ceskenoviny.cz/skoly-platy-stavka/">stávky</a> rozhodly minulý týden poté, co se ministr školství Robert Plaga s premiérem Andrejem Babišem (oba ANO) dohodli na navýšení tarifů učitelů o osm procent. Odboráři požadovali růst tarifů o deset procent. Podle nich ministr porušil slib, který jim dal. Premiér s ministrem označili stávku za zbytečnou. Zvýšení učitelských platových tabulek o osm procent pak v pondělí schválila vláda.</p>
      <p>Podle odborářů vláda neplní své závazky vůči pedagogům. Na jaře původně plánovala zvýšení sumy na jejich výdělky o 15 procent, potom svůj záměr snížila na růst o deset procent. Podle odborů tak učitelé ustoupili dostatečně.</p>
      <p>Odbory dlouhodobě usilují o zvýšení platů učitelů na 130 procent průměrné mzdy, chtěly toho docílit do roku 2020. Průměrná hrubá mzda v ČR letos v prvním čtvrtletí činila 32.466 korun, což by znamenalo, že by učitelé měli mít 42.205 Kč. Ve skutečnosti ve stejném období brali učitelé v průměru 36.224 korun, tedy zhruba 112 procent průměrné mzdy. Odbory zároveň poukazují na to, že platy rostou i v jiných částech veřejné správy a výdělky pedagogů se od průměru vzdalují pomalu.</p>
      <p>Plaga v uplynulých dnech několikrát zopakoval, že stávka není na místě. Podle něj vláda splní své programové prohlášení, ve kterém slíbila, že do konce volebního období budou učitelé mít 150 procent svého příjmu z roku 2017, tedy minimálně 45.000 korun hrubého.</p>
      <p>Stávka učitelů nemá ve školách jednoznačnou podporu. V některých krajích se k ní podle informací ČTK v úterý přihlásila méně než desetina škol. Třeba v Libereckém kraji se chystalo ke stávce připojit nějakou formou 32 ze zhruba 500 škol v regionu a zcela uzavřených mělo být 11 škol.</p>
    </article>
  </body>
</html>