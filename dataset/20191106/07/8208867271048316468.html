<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/diritti-e-consumi/diritti-consumatori/2019/11/06/news/benzinai_in_sciopero_contro_il_governo_il_m5s_usiamo_la_blockchain_per_fermare_gli_abusi_-240353035/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T07:52:00+00:00"/>
    <meta property="og:title" content="Benzinai in sciopero contro il governo. Il M5s: &quot;Usiamo la blockchain per fermare gli abusi&quot;"/>
    <meta property="og:description" content="Pompe di rifornimento chiuse dalle 6 di mercoledì alle 6 di venerdì: nel mirino gli adempimenti burocratici e i pagamenti digitalizzati. Assicurati i servizi minimi essenziali"/>
  </head>
  <body>
    <article>
      <h1>Benzinai in sciopero contro il governo. Il M5s: "Usiamo la blockchain per fermare gli abusi"</h1>
      <h2>Pompe di rifornimento chiuse dalle 6 di mercoledì alle 6 di venerdì: nel mirino gli adempimenti burocratici e i pagamenti digitalizzati. Assicurati i servizi minimi essenziali</h2>
      <address>
        <time datetime="2019-11-06T07:52:00+00:00">06 Nov 2019, 07:52</time>
      </address>
      <p><b>MILANO </b>- E' cominciato alle 6 di oggi, mercoledì 6 novembre, e durerà per due giorni (fino alle 6 di venerdì 8 novembre) lo sciopero dei distributori di carburanti, che resteranno chiusi su strade e autostrade per protestare - come ha ricordato la Confesercenti - "contro la politica fiscale del governo e contro la negazione dei diritti ad una categoria allo stremo. Lo sciopero è attuato su tutto il territorio nazionale ed è stato promosso dalle organizzazioni di categoria Faib Confesercenti, Fegica Cisl e Figisc/Anisa Confcommercio".<br/><br/>Per oggi, prima giornata di braccia incrociate, è in agenda anche una manifestazione in piazza del Parlamento.<br/><br/>Nel merito, la Confesercenti ha fatto sapere che la protesta è rivolta innanzitutto "nei confronti del governo, che sta gravando - con adempimenti inutili e cervellotici - su l'intera categoria con provvedimenti che vanno: dalla fatturazione elettronica, ai registratori di cassa telematici (anche per fatturati di 2 mila euro/anno); dalla rimodulazione dell'indice sintetico di affidabilità fiscale (Isa) irraggiungibile per i gestori, all'introduzione di documenti di trasporto (Das) e modalità di registrazione giornaliera in formato elettronico; dall'invio dei corrispettivi giornalieri in formato elettronico fino al gravame fiscale e contributivo per i gestori che non ricevono - in tempo - da fornitori e agenzia delle entrate i documenti necessari per la loro contabilità".<br/><br/>Il governo inoltre, ha scritto la Confesercenti nel comunicato, si accinge a varare una miriade di provvedimenti senza aver valutato l'impatto sulla categoria che ha comunque dato la sua disponibilità a lavorare su provvedimenti oggettivi, assunti nell'interesse della collettività e però non contro i gestori. La protesta è infine rivolta nei confronti "tanto delle compagnie petrolifere quanto di quella miriade di soggetti - molti dei quali operatori border line - diventati titolari di impianti - che fanno strame dei contratti e delle leggi nel più assoluto silenzio della pubblica amministrazione che assiste allo scempio nel più colpevole dei silenzi che realizzano quell'abuso di dipendenza economica cui il gestore è costretto per non soccombere. E come se non bastasse, a tutto questo si somma il rifiuto a rinnovare gli accordi economici ampiamente scaduti negando persino il riconoscimento dei maggiori costi di gestione scaricati in capo ai gestori". Dalle federazioni di categoria fanno sapere che saranno assicurati i servizi minimi di garanzia.<br/><br/>Alla protesta hanno risposto i deputati del M5s della commissione Attività produttive, rilanciando la necessità di risolvere "i fenomeni di dilagante illegalità che penalizzano chi fa business in maniera corretto e coinvolgono spesso anche la criminalità organizzata". La soluzione proposta passa dalla "adozione di strumenti tecnologici, come la blockchain. Un intervento ampiamente sostenuto e previsto dalla risoluzione presentata dal movimento 5 stelle, a prima firma De Toma, che impegna il governo ad applicare processi innovativi nel controllo e tracciamento del carburante in tutte le fasi della filiera e per contrastare la contraffazione, il contrabbando di oli minerali e la forte evasione registrata nel settore".</p>
    </article>
  </body>
</html>