<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%97%d7%93%d7%a9%d7%95%d7%aa/%d7%90%d7%97%d7%a8%d7%99-%d7%a9%d7%94%d7%97%d7%9c%d7%99%d7%9e%d7%94-%d7%94%d7%a1%d7%a8%d7%98%d7%9f-%d7%97%d7%96%d7%a8-%d7%9c%d7%92%d7%95%d7%a4%d7%94-%d7%a9%d7%9c-%d7%a2%d7%a0%d7%91%d7%9c-%d7%a0%d7%98%d7%99%d7%91-%d7%9e%d7%a4%d7%aa%d7%97-%d7%aa%d7%a7%d7%95%d7%94-%d7%a6%d7%a8%d7%99%d7%9b%d7%99%d7%9d-%d7%a1%d7%99%d7%95%d7%a2-%d7%94%d7%9e%d7%a6%d7%91-%d7%a7%d7%a9%d7%94-416095/3"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-06T07:40:00+00:00"/>
    <meta property="og:title" content="אחרי שהחלימה, הסרטן חזר לגופה של ענבל נטיב מפתח תקוה: &quot;צריכים סיוע, המצב קשה&quot;"/>
    <meta property="og:description" content="השמחה ששררה במשפחת נטיב לאחר החלמתה של בת המשפחה מסרטן - התבררה כזמנית. המחלה שבה וכעת נערכים לסבב ב' של טיפולים יקרים לבת המשפחה ענבל ומבקשים סיוע. &quot;אנחנו מתפללים לנס ושתחזור לחיים. מדובר בבחורה צעירה, שכל החיים לפניה&quot;"/>
  </head>
  <body>
    <article>
      <h1>אחרי שהחלימה, הסרטן חזר לגופה של ענבל נטיב מפתח תקוה: "צריכים סיוע, המצב קשה"</h1>
      <h2>השמחה ששררה במשפחת נטיב לאחר החלמתה של בת המשפחה מסרטן - התבררה כזמנית. המחלה שבה וכעת נערכים לסבב ב' של טיפולים יקרים לבת המשפחה ענבל ומבקשים סיוע. "אנחנו מתפללים לנס ושתחזור לחיים. מדובר בבחורה צעירה, שכל החיים לפניה"</h2>
      <address><time datetime="2019-11-06T07:40:00+00:00">06 Nov 2019, 07:40</time> by <a rel="author">מתן דויטש</a></address>
      <figure>
        <img src="https://cdn.isnet.co.il/dyncontent/2019/11/5/ce198a2a-04fc-495d-bdef-44c35c5dfceb.PNG"/>
        <figcaption>ענבל. זקוקה לסיבוב נוסף של טיפולים | צילום: באדיבות המשפחה</figcaption>
      </figure>
      <p>לפני כשנתיים חלתה ענבל נטיב (35) מפתח תקוה בסרטן מסוג נדיר ביותר. לאחר חודשים של טיפולים שכללו שמן קנאביס, כימותרפיה ותרופה ביולוגית יקרה החלימה מהמחלה באורח נס.</p>
      <p>אלא, שבביקורת שביצעה לאחרונה, התגלה כי המחלה הארורה תקפה אותה שוב והפעם בצורה אלימה הרבה יותר. בפוסט מרגש קראה לציבור לתרום עבור טיפולים שאולי יצילו את חייה.</p>
      <p>"הכל החל לפני כשנתיים, אז התלוננה ענבל במשך תקופה על כאבי גב", מספרת אחותה, יעל ביטון-חי. "אבל אף אחד לא שיער שזו המחלה. בשלב מסוים, היא התחילה להקיא דם ואושפזה במיידי. לאחר סדרת בדיקות התגלה גידול בגודל כ-5.5 ס"מ באזור הושט. הרופאים לא הבינו באיזה סוג של גידול מדובר ובסוף התברר שמדובר בסוג נדיר שענבל הייתה היחדיה בארץ שלקתה בו ובין הבודדים בכל העולם. מחלה נדירה שלא מצאו לה תרופה".</p>
      <figure>
        <img src="https://cdn.isnet.co.il/dyncontent/2019/11/5/c956738d-f56a-44c0-a9bc-382b5e43dcfa.PNG"/>
        <figcaption>ענבל נטיב | צילום: באדיבות המשפחה</figcaption>
      </figure>
      <p>"פנינו לעשרות רופאים בכל רחבי הארץ שלא נתנו לענבל יותר מחודשיים לחיות. פנינו גם לרב פירר וכולם המליצו להתחיל בטיפולי כימותרפיה. במקביל נמצאה תרופה ביולוגית שלא כלולה בסל הבריאות בעלות של כ-40 אלף שקלים בחודש. וכך המשכנו עד שכעבור שנה מהרגע שהתגלתה המחלה היא נעלמה".</p>
      <p>
        <b>אפשר להגדיר זאת כנס.</b>
      </p>
      <p>"בוודאי. לא נתנו לה סיכוי ועצם זה שאנחנו כבר שנתיים אחרי והיא עדיין איתנו זה נס".</p>
      <p>אלא שהשמחה ששררה במשפחה התבררה כזמנית. בימים האחרונים הגיעה ענבל לביקורת שגרתית והתוצאות היכו בה כרעם ביום בהיר. "מהרגע בו הכל היה נקי בביקורת הקודמת מצבה  הלך והתדרדר", מספרת יעל בכאב . הסרטן חזר בצורה קטלנית ופגע בה בכליות, בריאות ובמספר חוליות בעמוד השדרה. בימים האלו היא עוברת עוד סדרת בדיקות כדי לבדוק אם הסרטן לא הגיע גם לראש וכדי לבדוק איך לטפל בה".</p>
      <p>
        <b>איך אתם מתמודדים עם המצב הנתון כרגע, כלכלית ובכלל?</b>
      </p>
      <p>"מימנו את הטיפולים מכספנו ובעזרת חברים שעזרו. כמובן שלקחנו גם הלוואות. ועכשיו אנחנו נערכים לסדרה נוספת של טיפולים. המצב קשה מאוד, קשה נפשית. הרבה היעדרויות מהעבודה. ההורים שלי ממוטטים. יש בהם תקווה אבל קשה להם לראות את הבת שלהם סובלת. הם עוברים גיהנום בעודם בחיים. סבל שאי אפשר לתאר.</p>
      <p>"אמא שלנו, אחות במחלקה אונקולוגית ילדים בשניידר כבר 25 שנה, אז היא יודעת כבר לקרוא את המפה כמה צעדים קדימה, מה שהופך את העניין עבורה לעוד יותר קשה. היא מטפלת בילדים חולי סרטן כבר שנים ועכשיו זו הילדה שלה. אנחנו מתפללים לנס ושתחזור לחיים. מדובר בבחורה צעירה, שכל החיים לפניה".</p>
      <figure>
        <img src="https://cdn.isnet.co.il/dyncontent/2019/11/5/b35844f5-0a3c-4413-82f6-08abbf484652.PNG"/>
        <figcaption>ענבל נטיב | צילום: באדיבות המשפחה</figcaption>
      </figure>
      <p>לפני מספר ימים העלתה ענבל, שלא עובדת כבר שנתיים, פוסט מרגש ברשת החברתית בו היא משתפת את שעובר עליה וקוראת לציבור לסייע ככל שיתאפשר. "שוב פעם כימותרפיה קשה מנשוא, הגיהנום במיטבו זה כימותרפיה", כתבה.  וגם לא בטוח שזה יעבוד , זה נסיוני כי המצב קשה" .</p>
      <p>שוב פעם לגלח את הראש שלי, ואל תרשמו לי זה כולה שיער. אף אחד לא רוצה שיגלחו לו את השיער. שנה לקח לשיער שלי לגדול.מה שמובן מאליו למישהו אחד לא מובן מאליו למישהו אחר .</p>
      <p>תרימו את הראש לשמים ותגידו תודה על שאתם הולכים, שאתם מתפקדים ושיש לכם בריאות איתנה . אתם אולי חולמים על בית מפואר , על מלא כסף , על עוד מכונית , על עוד טיול בחו" ל, אני רק חולמת לחיות בעזרת השם".</p>
      <p>
        <b>לתרומות להצלתה של ענבל, יש לבצע העברה בנקאית לבנק דיסקונט (11), סניף סלור (041) , חשבון 816795 על שם ענבל נטיב.</b>
      </p>
    </article>
  </body>
</html>