<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-1984-anti-sikh-riots-case-sc-directs-examination-of-sajjan-kumar-health-condition-by-aiims-doctors-panel-2834639.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T07:34:35+00:00"/>
    <meta property="og:title" content="1984 सिख विरोधी दंगे मामला : सुप्रीम कोर्ट ने दिए सज्जन कुमार की स्वास्थ्य जांच के निर्देश"/>
    <meta property="og:description" content="सुप्रीम कोर्ट ने बुधवार को कांग्रेस के पूर्व नेता सज्जन कुमार के स्वास्थ्य की जांच एम्स के डॉक्टरों के एक पैनल से कराने के निर्देश दिए। सज्जन कुमार को 1984 के सिख विरोधी दंगों से जुड़े मामले में..."/>
  </head>
  <body>
    <article>
      <h1>1984 सिख विरोधी दंगे मामला : सुप्रीम कोर्ट ने दिए सज्जन कुमार की स्वास्थ्य जांच के निर्देश</h1>
      <address><time datetime="2019-11-06T07:34:35+00:00">06 Nov 2019, 07:34</time> by <a rel="author">नई दिल्ली | एजेंसी</a></address>
      <p>सुप्रीम कोर्ट ने बुधवार को कांग्रेस के पूर्व नेता सज्जन कुमार के स्वास्थ्य की जांच एम्स के डॉक्टरों के एक पैनल से कराने के निर्देश दिए। सज्जन कुमार को 1984 के सिख विरोधी दंगों से जुड़े मामले में दिल्ली हाईकोर्ट ने उम्रकैद की सजा सुनाई है।</p>
      <p>सुप्रीम कोर्ट ने एम्स के निदेशक द्वारा गठित इस डॉक्टरों के पैनल से चार हफ्ते में रिपोर्ट मांगी है। सज्जन कुमार ने सेहत के आधार पर उनकी जमानत याचिका पर तत्काल सुनवाई किए जाने का अनुरोध किया था।</p>
      <p>न्यूज एजेंसी भाषा के अनुसार, पांच अगस्त को जस्टिस एस.ए. बोबडे की अगुवाई वाली एक बैंच ने कहा था कि वह सज्जन कुमार की जमानत याचिका पर मई 2020 में सुनवाई करेगी क्योंकि यह साधारण मामला नहीं है और किसी तरह का आदेश पारित किए जाने से पहले इस पर विस्तार से सुनवाई करने की जरूरत है। बैंच ने कहा कि हमारी राय है कि एम्स के निदेशक द्वारा गठित डॉक्टरों की एक टीम याचिकाकर्ता (सज्जन कुमार) की स्वास्थ्य स्थिति की जांच करे। चार हफ्ते के अंदर-अंदर रिपोर्ट दाखिल करें। </p>
      <p>सज्जन कुमार की तरफ से पेश हुए वरिष्ठ अधिवक्ता विकास सिंह ने कहा कि वह पिछले 11 महीनों से जेल में हैं और उनका आठ से 10 किलोग्राम वजन घट गया है। उन्होंने कहा कि कुमार कई बीमारियों से पीड़ित हैं और उनकी सेहत गंभीर रूप से खराब है।</p>
      <p>इस पर बैंच ने कहा कि वजन कम होने का मतलब यह नहीं कि वह अस्वस्थ हैं लेकिन फिर भी हम डॉक्टरों की टीम से उनकी सेहत की जांच कराने का आदेश देते हैं।</p>
      <p>गौरतलब है कि दिल्ली हाईकोर्ट द्वारा 1984 के सिख विरोधी दंगों में दोषी ठहराए जाने के बाद सज्जन कुमार ने कांग्रेस से इस्तीफा दे दिया था। कुमार को जिस मामले में सजा सुनाई गई थी वह 1984 में दिल्ली छावनी के राजनगर पार्ट-1 में पांच सिखों को मार डालने और राजनगर पार्ट-2 में एक गुरुद्वारा में आग लगाने से जुड़ा हुआ है।</p>
    </article>
  </body>
</html>