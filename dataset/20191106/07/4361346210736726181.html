<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/magyar-hegymaszorekord-otezer-metert-maszott-egy-kilot-fogyott-iza/185970"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-06T07:30:00+00:00"/>
    <meta property="og:title" content="Magyar hegymászórekord – Ötezer métert mászott, egy kilót fogyott Iza"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Magyar hegymászórekord – Ötezer métert mászott, egy kilót fogyott Iza</mark>
      </h1>
      <address><time datetime="2019-11-06T07:30:00+00:00">06 Nov 2019, 07:30</time> by <a rel="author">R. K.</a></address>
      <p>
        <b>Első magyar nőként hódította meg Kirgizisztán 5120 méteres csúcsát egy nyúli lány. Pákozdi Izabella zabkásán élt, míg a hegyet ostromolta, mormotákkal találkozott, a tisztálkodással azonban meggyűlt a baja. </b>
        <b>Első magyar nőként hódította meg Kirgizisztán 5120 méteres csúcsát egy nyúli lány. Pákozdi Izabella zabkásán élt, míg a hegyet ostromolta, mormotákkal találkozott, a tisztálkodással azonban meggyűlt a baja.</b>
      </p>
      <p>Pákozdi Izabella 17 éves volt, amikor édesapja elküldte egy mászóterembe: szedjen magára pár kiló izmot, hiszen olyan vékony! A nyúli lány tovább- ment, ugyanis elhatározta, profi hegymászó lesz belőle. Rengeteget készült Ausztria kisebb he­gyein, a csúcspontot pedig az 5120 méteres, kirgizisztáni Yukhin-hegy jelentette, amit magyar nő még sosem mászott meg.</p>
      <p>– A szüleim nem igazán örültek, de mivel látták, hogy elhivatott vagyok, támogattak – meséli a Borsnak a most 21 éves Iza.</p>
      <figure>
        <img src="http://media.borsonline.hu/cikk/20/191526/big-lead/650x360/2015366_hegymaszo1.jpg"/>
        <figcaption>Több réteg ruhával, zabkásával és gumicukorral készült a kirgiz Yukhin-hegy meghódítására Iza. Öt nap alatt ért fel</figcaption>
      </figure>
      <p>Kirgizisztánban július 7-én az alaptábort, 10-én már a csúcsot érte el a csapatával, ám ez nem volt könnyű a válogatós hölgynek: sokszor csak zabot ettek, ami elég rossz ízű volt, meg is utálták. Egyszer rosszul is lett tőle. Akadt némi zacskós leves is káposztával, tésztával és valamilyen helyi hússal, ami tartalmasabbnak bizonyult. Persze sok folyadékot ittak, gumicukrot és különböző energiaszeleteket ettek. Izabella ennek ellenére csak egy kilót fogyott a túra során. A tisztálkodás komoly feladat volt: a fogmosás még ment könnyen, de a fürdést a hölgyek különböző törlőkendőkkel oldották meg öt napon át. A vécézés sem volt sétagalopp, pottyantós árkokat ástak, amerre jártak. – Felfelé menet mormotákkal, csacsikkal és lovakkal találkoztunk, szerencsére a jetik elkerültek minket – viccelődik Iza. A levegővétel a csúcs felé közeledve egyre nehezebb volt, sokszor meg kellett állnia pihenni egy kicsit.</p>
      <p>– Éjjel a csúcson úgy mínusz 15 fok volt. De persze felkészültem: három réteg zokni volt rajtam, vastag kesztyű, több réteg ruha. Hóviharok nem voltak, ha pedig kisütött a nap, egész kellemes idő volt – újságolja Iza, aki társaival újabb csúcsokat szeretne meghódítani világszerte.</p>
    </article>
  </body>
</html>