<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/career/story-ugc-adopted-strict-attitude-towards-vocational-course-2834607.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T07:07:42+00:00"/>
    <meta property="og:title" content="यूजीसी ने अपनाया सख्त रवैया, वोकेशनल कोर्स पर लगाम की पूरी तैयारी"/>
    <meta property="og:description" content="विश्वविद्यालय अनुदान आयोग देश के विश्वविद्यालयों और कॉलेजों में खुलने वाले वोकेशनल कोर्सेज पर लगाम लगाने की तैयारी में है। इसके लिए अब यूजीसी सख्त रवैया अपनाएगा। यूजीसी ने सभी विवि के कुलपतियों को..."/>
  </head>
  <body>
    <article>
      <h1>यूजीसी ने अपनाया सख्त रवैया, वोकेशनल कोर्स पर लगाम की पूरी तैयारी</h1>
      <address><time datetime="2019-11-06T07:07:42+00:00">06 Nov 2019, 07:07</time> by <a rel="author">वरीय संवाददाता,पटना</a></address>
      <p>विश्वविद्यालय अनुदान आयोग देश के विश्वविद्यालयों और कॉलेजों में खुलने वाले वोकेशनल कोर्सेज पर लगाम लगाने की तैयारी में है। इसके लिए अब यूजीसी सख्त रवैया अपनाएगा। यूजीसी ने सभी विवि के कुलपतियों को भेजे पत्र में निर्देश दिए हैं कि वोकेशनल कोर्सेज की मान्यता देने में सतर्कता बरतें।</p>
      <p>बिहार के विश्वविद्यालयों में वोकेशनल कोर्स को लेकर लेकर सही तरीके से नियमों का पालन नहीं किया जा रहा है। बिना लैब और कई तरह की सुविधाएं छात्रों को दिये बिना ही कोर्स शुरू कर दिया जा रहा है। खासकर बीबीए, बीसीए, बीएमसी में कई कॉलेजों में बेहतर कंप्यूटर लैब तक नहीं हैं।</p>
      <p>इसके अलावा कई अन्य ऐसे कोर्सेज हैं, जिनमें छात्रों को कोई सुविधा नहीं दी जाती। इसको लेकर बाद में छात्र हंगामा भी करते हैं। ऐसी शिकायत यूजीसी को कई बार मिल चुकी है। इसके बाद यूजीसी ने ऐसा करने का फैसला किया है।</p>
      <p>यूजीसी के सचिव प्रो. रजनीश कुमार ने पत्र के माध्यम से सभी विवि के कुलपतियों से कहा है कि छात्रों को रोजगार के योग्य बनाने के लिए वोकेशनल कोर्सेज को प्रमोट किया जा रहा है।</p>
      <p>कई विश्वविद्यालयों और कॉलेजों ने यूजीसी और एआईसीटीई से मान्यता प्राप्त कोर्सेज की शुरुआत भी की है। पर इन कोर्सेज में नियमों के पालन की अनिवार्यता पर कई संस्थान ध्यान नहीं दे रहे हैं।</p>
      <p>यूजीसी ने अपने निर्देश में स्पष्ट कर दिया है कि सभी विश्वविद्यालयों को सम्बद्ध कॉलेजों में चलने वाले वोकेशनल कोर्सेज को तभी मान्यता देनी है, जब वे यूजीसी की गाइडलाइन के मुताबिक शुरू हुए हों।</p>
      <p>अगर कोई भी संस्थान यूजीसी और एआईसीटीई से अमान्य कोर्सेज का संचालन करेगा तो न वो कोर्स मान्य होगा और न ही यूजीसी कोई ग्रांट देगा। साथ ही सभी कुलपतियों को यह भी निर्देश दिया गया है कि वोकेशनल कोर्सेज के सत्र की शुरुआत भी वक्त पर हो।<br/> </p>
    </article>
  </body>
</html>