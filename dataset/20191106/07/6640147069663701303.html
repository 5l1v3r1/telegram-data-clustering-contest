<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/automotive/garrett-il-turbo-elettrico-arrivera-nel-2021/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-06T07:00:00+00:00"/>
    <meta property="og:title" content="Garrett, il turbo elettrico arriverà nel 2021"/>
    <meta property="og:description" content="Garrett, azienda statunitense nota per la produzione di turbine in ambito automobilistico, ha da poco presentato il suo primo turbo elettrico che arriverà sul mercato a partire dal 2021."/>
  </head>
  <body>
    <article>
      <h1>Garrett, il turbo elettrico arriverà nel 2021</h1>
      <address><time datetime="2019-11-06T07:00:00+00:00">06 Nov 2019, 07:00</time> by <a rel="author">Valentina Acri</a></address>
      <p><b>Garrett</b>, azienda statunitense nota per la produzione di turbine in ambito automobilistico, ha da poco presentato il<b> suo primo turbo elettrico</b> che arriverà sul mercato<b> a partire dal 2021</b>.</p>
      <p>Con le nuove <b>normative per il rispetto dell’ambiente</b> che stanno costringendo parte del mercato a soddisfare <b>le richieste di ibridazione</b>, molti brand stanno affrontando una vera e propria sfida per mantenere, in alcuni casi <b>ottimizzando</b>, la propria linea di propulsori, trovando <b>soluzioni vantaggiose per i consumi e per le prestazioni</b>.</p>
      <figure>
        <img src="https://www.tomshw.it/images/images/2019/11/foto-generiche-60569.768x432.jpg"/>
      </figure>
      <p>Il nuovo <b>Garrett “e-turbo” </b>è il primo progetto elettrico dalla casa statunitense presentato al pubblico. Rispetto alle attuali turbine dei motori sovralimentati, l’E-turbo è caratterizzato della presenza di <b>un piccolo motore elettrico posto direttamente sulla girante</b> della turbina, collegato ad un <b>accumulatore di energia</b>. Il turbo, che tradizionalmente viene messo in funzione <b>grazie all’energia dei gas</b> in uscita dalla camera di scoppio, non necessiterebbe più di un <b>collegamento diretto al collettore di scarico</b>. Il motore elettrico utilizza l’energia immagazzinata nell’accumulatore, una <b>batteria agli ioni di litio</b> oppure un <b>supercondensatore</b>, per mettere in rotazione la girante del lato freddo, <b>comprimendo l’aria immessa nel collettore di aspirazione</b>. Il pregio di questo sistema è l<b>’eliminazione della maggior parte del <i>turbo lag, </i></b>un fenomeno che si verifica comunemente per turbocompressori che presentano una <b>grande inerzia rotazionale</b>. Il sistema potrebbe essere implementato <b>in maniera “ibrida”</b>, ovvero mantenendo nella struttura del turbo la sezione del compressore, recuperando in tal modo anche l’energia presente nei gas di scarico. Per quanto concerne <b>la fase di rilascio</b>, il motore posizionato sulla girante della turbina <b>funge da generatore</b>, convertendo la <b>pressione in eccesso</b> <b>in energia disponibile</b> per la successiva accelerazione. In questa configurazione anche <b>la valvola di bypass</b> (o <i>wastegate</i>) sarebbe <b>superflua</b>, in quanto raggiunta la velocità di rotazione ottimale per la turbina, la spinta ulteriore dei gas di scarico verrebbe <b>convertita in elettricità dal generatore</b>.</p>
      <p>La presenza di un motore elettrico permetterebbe quindi di <b>implementare turbine di dimensioni maggiori</b> anche su motori fondamentalmente più piccoli, strizzando contemporaneamente l’occhio <b>al <i>downsizing</i></b>.</p>
      <figure>
        <img src="https://www.tomshw.it/images/images/2019/11/foto-generiche-60568.768x432.jpg"/>
      </figure>
      <p>Gli sviluppi e i test in corso sull’E-turbo sembrano essere promettenti infatti, in occasione di una conferenza tenuta dall’azienda, gli ingegneri di Garrett hanno confermato la <b>superiorità delle prestazioni offerte dall’E-turbo</b>. Uno degli esempi è stato quello del Volksvagen TSI EA888, un propulsore 2litri a benzina che, dotato di E-turbo, ha <b>guadagnato circa 40CV e 40 Nm </b>lungo tutta la curva di erogazione, abbassando <b>da 11 a 8,8 secondi </b>i tempi <b>di ripresa 60-100 km/h </b>(partendo da 1500 giri/min).</p>
    </article>
  </body>
</html>