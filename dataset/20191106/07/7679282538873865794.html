<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-bjp-leader-murder-wanted-criminal-ashu-absconding-after-encounter-in-greater-noida-2834665.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T07:55:31+00:00"/>
    <meta property="og:title" content="BJP नेता की हत्या में वांटेड बदमाश आशु और पुलिस के बीच मुठभेड़, फिर हुआ ये"/>
    <meta property="og:description" content="उत्तर प्रदेश के हापुड़ जिले में एक भाजपा नेता की हत्या समेत कई मामलों में वांटेड एक लाख रुपये के इनामी बदमाश आशु तथा उसके साथियों को पुलिस ने मंगलवार को तड़के ग्रेटर नोएडा के थाना बादलपुर..."/>
  </head>
  <body>
    <article>
      <h1>BJP नेता की हत्या में वांटेड बदमाश आशु और पुलिस के बीच मुठभेड़, फिर हुआ ये</h1>
      <address><time datetime="2019-11-06T07:55:31+00:00">06 Nov 2019, 07:55</time> by <a rel="author">ग्रेटर नोएडा | एजेंसी</a></address>
      <p>उत्तर प्रदेश के हापुड़ जिले में एक भाजपा नेता की हत्या समेत कई मामलों में वांटेड एक लाख रुपये के इनामी बदमाश आशु तथा उसके साथियों को पुलिस ने मंगलवार को तड़के ग्रेटर नोएडा के थाना बादलपुर क्षेत्र में घेर लिया, लेकिन अंधेरे का फायदा उठाते हुए ये बदमाश पुलिस पर गोलीबारी कर भाग गए। </p>
      <p>पुलिस अधीक्षक (ग्रामीण) रणविजय सिंह ने बुधवार को बताया कि मंगलवार को तड़के कुख्यात बदमाश आशु के अपने साथियों के संग बादलपुर थाना क्षेत्र में लूट के लिए आने की सूचना मिली। उन्होंने बताया कि जाल बिछा कर पुलिस ने बदमाशों को घेर लिया। लेकिन उन्होंने पुलिस टीम पर ताबड़तोड़ गोलीबारी की। पुलिस ने जवाबी कार्रवाई की, लेकिन बदमाश अपनी कार छोड़ कर अंधेरे में भाग निकले। </p>
      <p>पुलिस अधीक्षक ने बताया कि थाना बिसरख क्षेत्र से लूटी गई इस कार का इस्तेमाल हापुड़ जिले में भाजपा नेता की हत्या में किया गया था। उन्होंने बताया कि आशु पर हापुड़ जिले में एक लाख रुपये का इनाम, गौतमबुद्ध नगर में 25,000 रुपये का इनाम, बुलंदशहर तथा गाजियाबाद जिलों में 50-50 हजार रुपये का इनाम घोषित है। </p>
      <p>सिंह के अनुसार, आशु नोएडा, बुलंदशहर, गाजियाबाद, हापुड़ में हत्या और लूटपाट सहित कई मामलों में वांटेड है। उसकी और उसके साथियों की तलाश की जा रही है।</p>
    </article>
  </body>
</html>