<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/ponad-tretina-zhiteliv-ukrayini-ne-maye-koshtiv-pripasenih-na-chorniy-den-328646_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T07:50:00+00:00"/>
    <meta property="og:title" content="Понад третина жителів України не має коштів, припасених на &quot;чорний день&quot;"/>
    <meta property="og:description" content="Якщо провести додаткове опитування, хто ці люди, то вони, напевно, переважно, виявляться пенсіонерами і бюджетниками"/>
  </head>
  <body>
    <article>
      <h1>Понад третина жителів України не має коштів, припасених на "чорний день"</h1>
      <h2>Якщо провести додаткове опитування, хто ці люди, то вони, напевно, переважно, виявляться пенсіонерами і бюджетниками</h2>
      <address>
        <time datetime="2019-11-06T07:50:00+00:00">06 Nov 2019, 07:50</time>
      </address>
      <p>Соціологи регулярно опитують українців на предмет їх фінансового стану. І воно досі не радує. Наприклад, дані опитування компанії Research &amp; Branding Group показали, що в даний час більше третини жителів України (35%) не мають заощаджень "на чорний день".<br/><br/><a href="https://dt.ua/UKRAINE/zelenskomu-doviryayut-menshe-anizh-volonteram-ta-veteranam-opituvannya-327199_.html"><b>За даними опитування</b></a>, ще третина мають заощадження, яких вистачить на строк до двох місяців: менше, ніж на місяць (10%), на місяць (12%) і на два місяці (11%).<br/><br/>На строк від трьох до шести місяців вистачить заощаджень 11% українців, а 3% розраховують на те, що їм вистачить заощаджень більш ніж на 7 місяців.<br/><br/>Майже п'ята частина респондентів (17%) не змогли оцінити на якийсь час їм вистачить заощаджень в разі втрати наявних джерел доходів.<br/><br/>Опитування проводилося в період з 7 по 16 вересня 2019 року серед 2001 респондентів по всій Україні за винятком окупованих Росією територій. Метод опитування – особисте формалізоване інтерв'ю (face-to-face). Максимальна похибка вибірки – 2,2%.<br/><br/>Відзначимо, за даними опитування Research &amp; Branding Group, за останні три роки третина українців (31%) опинялися в ситуації, коли більше трьох місяців не мали роботи або займалися її пошуком, тоді як дві третини жителів України (64%) в такій ситуації не виявлялися.<br/><br/>Нагадаємо, Прем'єр-міністр України Олексій Гончарук заявив, що з часом країна зменшуватиме обсяги залучених запозичень, що допоможе скоротити державний борг.</p>
      <p>Раніше було <a href="https://dt.ua/ECONOMICS/mayzhe-70-ukrayinciv-proti-dozvolu-inozemcyam-kupuvati-zemlyu-socopituvannya-327865_.html"><b>проведено опитування з приводу продажу землі</b>.</a> І виявилося, що більше половини населення України підтримують запровадження ринку землі в країні, про що свідчать дані дослідження Соціологічної групи "Рейтинг". Згідно з результатами опитування, 22% респондентів - за якнайшвидше відкриття ринку, 10% - за те, щоб це було через рік, 21% – через кілька років. Поряд з цим 28% проти введення ринку землі взагалі коли-небудь.</p>
      <p>У той же час, більшість (69%) проти надання дозволу іноземцям купувати землю коли-небудь. Лише 7% за, щоб це було найближчим часом, 4% - через рік, 8% – через кілька років. Серед тих, хто підтримує введення ринку землі – половина проти продажу її іноземцям.</p>
      <p>Також 68% опитаних вважають, що в разі відкриття ринку землі можна продавати фермерам, які працюють на ній, 61% – всім громадянам України, близько 40% – державним компаніям і вітчизняним агрохолдингам. У той же час, продаж землі сільськогосподарського призначення іноземцям або іноземним компаніям підтримують близько 10% (проти – 82% опитаних).</p>
      <p>Більше половини опитаних (53%) не підтримують скасування мораторію на купівлю-продаж земель сільськогосподарського призначення, 31% – підтримують. Серед останніх майже половина – власники паїв, які обробляють їх самостійно.</p>
      <p>70% вважають, що власники земельних паїв повинні отримати право продавати / дарувати їх, але виключно вітчизняним компаніям або громадянам України. Дві третини за те, щоб громадяни України мали право вільно купувати землі сільськогосподарського призначення. 60% схвалюють ідею надання права земельним власникам отримувати кредит в банку під заставу своїх паїв. Приблизно стільки ж (57%) підтримують ідею встановлення обмеження на максимальну площу землі с/г призначення у власності однієї особи.</p>
      <footer>За матеріалами: <a href="https://dt.ua/go/Wmlr">Zik</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>