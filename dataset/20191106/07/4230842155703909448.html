<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191106-kryvavishe-za-stalingrad-7-faktiv-pro-vyzvolennya-kyyeva-ta-bytvu-za-dnipro/"/>
    <meta property="og:site_name" content="ФАКТИ"/>
    <meta property="article:published_time" content="2019-11-06T07:03:07+00:00"/>
    <meta property="og:title" content="Кривавіше за Сталінград: 7 фактів про визволення Києва та Битву за Дніпро"/>
    <meta property="og:description" content="6 листопада Київ відзначає 75-ту річницю визволення від нацистів, яке увійшло в історію під назвою Київська наступальна операція."/>
  </head>
  <body>
    <article>
      <h1>Кривавіше за Сталінград: 7 фактів про визволення Києва та Битву за Дніпро</h1>
      <address>
        <time datetime="2019-11-06T07:03:07+00:00">06 Nov 2019, 07:03</time>
      </address>
      <p>6 листопада Київ відзначає 75-ту річницю визволення від нацистів, яке увійшло в історію під назвою Київська наступальна операція.</p>
      <p>Вважається, що битва за Київ тривала 10 днів, хоча штурм розпочався 3 листопада 1943 року, а на ранок 6 листопада місто було звільнено від німецьких загарбників.</p>
      <p>В цей же день звільнили Жуляни, Борщагівку, Боярку, Бучу, Гостомель та інші прилеглі населені пункти.</p>
      <p>7 листопада нацистів вибили з Фастова, а 13 числа був визволений Житомир. І на цьому Київська наступальна операція завершилася.</p>
      <figure>
        <iframe src="https://www.youtube.com/embed/mPne7vM3WyY" width="560" height="315" data-service="Youtube" scrolling="no"/>
      </figure>
      <p><b>Читайте</b>: <a href="https://fakty.com.ua/ua/ukraine/20171106-den-vyzvolennya-kyyeva-vid-fashystskyh-zagarbnykiv-778-dniv-okupatsiyi/">День визволення Києва від фашистських загарбників: 778 днів окупації</a></p>
      <p>Факти ICTV зібрали 7 цікавих фактів про визволення Києва від нацистів.</p>
      <p>Київська наступальна операція тривала з 3 до 13 листопада 1943 року і була складовою частиною Битви за Дніпро.</p>
      <p>У радянських військ була чисельна перевага над противником:</p>
      <ul>
        <li>50 дивізій;</li>
        <li>близько 7 тис. знарядь і мінометів;</li>
        <li>675 танків;</li>
        <li>близько 700 літаків.</li>
      </ul>
      <p>У ворога нараховувалося 33 дивізії, майже 400 танків і 665 літаків.</p>
      <p>Точна кількість загиблих під час форсування Дніпра і звільнення Києва і досі не відома, але втрати наших військ були набагато більшими. За даними радянської статистики, <b>загинуло 417 тис. солдатів і офіцерів</b>.</p>
      <p>Історики називають майже вдвічі більшу цифру – <b>800 тис. загиблих</b>, з урахуванням мирного населення, яке було мобілізоване через польові військкомати зі щойно звільнених територій і практично неозброєне та необмундироване (так звана чорна піхота). Гітлерівська Німеччина <b>втратила вбитими і пораненими 124 тис. солдатів і офіцерів.</b></p>
      <p>За тривалістю битва за Дніпро стала однією з наймасштабніших операцій у світовій історії. Вона тривала з серпня по грудень 1943 року.</p>
      <p>Якщо все її події вважати однією операцією, то за кількістю жертв вона може перевищити битву під Сталінградом.</p>
      <p>У боях було задіяно близько 4 млн осіб з обох сторін, а лінія фронту становила 1,4 тис. км.</p>
      <p>За різними данними, загальні втрати – вбиті, поранені і полонені – <b>складають від 1 до 2,7 млн осіб.</b></p>
      <p>У Битві за Дніпро проти 5 радянських фронтів, у складі яких було 2,6 млн солдатів і офіцерів, 51,2 тис. гармат та мінометів, 2,4 тис. танків і самохідних артустановок, 2 850 бойових літаків німецьке командування виставило другу армію з групи армій Центр та всю групу армій Південь.</p>
      <p>Вони налічували 1,24 млн солдатів та офіцерів, 12,6 тис. гармат та мінометів, близько 2,1 тис. танків і штурмових гармат та 2 тис. бойових літаків.</p>
      <p>Факти ICTV пропонують пройти тест, в якому ви можете перевірити свої знання про <a href="https://fakty.com.ua/ua/ukraine/20190622-shho-vy-znayete-pro-drugu-svitovu-test/">події Другої світової війни.</a></p>
    </article>
  </body>
</html>