<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/parlamentt-obszhda-nova-protsedura-za-shef-na-kpkonpi-405989.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-06T07:07:00+00:00"/>
    <meta property="og:title" content="Парламентът обсъжда нов избор на шеф на КПКОНПИ"/>
    <meta property="og:description" content="Народното събрание подновява днес работата си след местните избори"/>
  </head>
  <body>
    <article>
      <h1>Парламентът обсъжда нов избор на шеф на КПКОНПИ</h1>
      <address><time datetime="2019-11-06T07:07:00+00:00">06 Nov 2019, 07:07</time> by <a rel="author">Редактори</a></address>
      <p>Народното събрание подновява днес работата си след местните избори. В първия работен ден народните представители ще обсъдят проект за откриване на процедурата за избор на нов председател на Антикорупционната комисия.</p>
      <p>Според процедурните правила, които трябва бъдат утвърдени в пленарната зала, депутатите ще имат срок от 14 дни да предлагат кандидати за председател на Комисията за противодействие на корупцията и за отнемане на незаконно придобитото имущество. След това в срок от 7 дни номинираните представят писмените концепции за работата си като ръководители на  Антикорупционната комисия и  декларация за имуществено състояние и конфликт на интереси. Ще бъдат проверявани и за принадлежност към бившата Държавна сигурност.</p>
      <p>Правилата предвиждат допуснатите кандидати да бъдат изслушани в комисията за борба с корупцията, а реалният избор ще е в пленарната зала. За избран ще се смята този, който е получил подкрепата на повече от половината от  присъстващите в пленарната зала народни представители.</p>
      <p>Процедурата за избор на председател на Антикорупционната комисия се задейства три месеца след като Народното събрание гласува подадена от Пламен Георгиев оставка заради скандала с недекларираната му тераса.</p>
    </article>
  </body>
</html>