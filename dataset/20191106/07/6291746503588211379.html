<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/06/festival-della-tecnologia-torino/"/>
    <meta property="og:site_name" content="Il Post"/>
    <meta property="article:published_time" content="2019-11-06T07:55:34+00:00"/>
    <meta property="og:title" content="Torino ha un nuovo festival, sulla tecnologia"/>
    <meta property="og:description" content="Si terrà dal 7 al 10 novembre e ci saranno, tra gli altri, Samantha Cristoforetti, Alessandro Baricco e il premio Nobel Joseph Stiglitz"/>
  </head>
  <body>
    <article>
      <h1>Torino ha un nuovo festival, sulla tecnologia</h1>
      <h2>Si terrà dal 7 al 10 novembre e ci saranno, tra gli altri, Samantha Cristoforetti, Alessandro Baricco e il premio Nobel Joseph Stiglitz</h2>
      <address>
        <time datetime="2019-11-06T07:55:34+00:00">06 Nov 2019, 07:55</time>
      </address>
      <p>Da giovedì 7 a domenica 10 novembre, a Torino si svolgerà la prima edizione del <a href="https://www.festivaltecnologia.it/">Festival della Tecnologia</a>, una rassegna di più di 150 eventi organizzata dal Politecnico di Torino in occasione dei 160 anni dalla sua fondazione. Parteciperanno, tra gli altri, l’astronauta <b>Samantha Cristoforetti</b>, lo scrittore <b>Alessandro Baricco</b> e l’architetto <b>Carlo Ratti</b>. Inoltre ci sarà il premio Nobel per l’economia <b>Joseph Stiglitz</b>, docente alla Columbia University di New York: per i suoi meriti il Politecnico gli conferirà laurea ad honorem in Ingegneria Gestionale. Una laurea ad honorem sarà data anche a Cristoforetti: in Ingegneria Aerospaziale.</p>
      <p>Nei giorni del festival i laboratori e le aule del Politecnico saranno aperti al pubblico e ospiteranno molti degli eventi, ma tanti altri si svolgeranno in altri luoghi della città, come il Museo del cinema e il Circolo dei lettori. Il tema generale degli eventi è “Tecnologia e umanità. Tecnologia è umanità”: si parlerà soprattutto del rapporto tra tecnologia e società, non solo con il linguaggio tecnico degli addetti ai lavori.</p>
      <p>Il programma completo è online <a href="https://www.festivaltecnologia.it/programma">sul sito del festival</a>, di seguito abbiamo messo una selezione degli eventi più interessanti. L’ingresso è gratuito per tutti gli incontri tranne la rassegna di film “Notte da brivido”, che si terrà nella notte di sabato al Museo del cinema: a partire dalle 21.30 verranno proiettati <i>La mosca</i>, <i>Radiazioni BX: distruzione uomo</i>,<i> Il mondo dei robot </i>e<i> Ex machina,</i> in quest’ordine. Il biglietto costa 5 euro e si può acquistare alla Mole Antonelliana a partire dalle 20.30 di sabato. Per alcuni eventi invece è obbligatorio registrarsi online.</p>
      <hr/>
      <p>
        <b>Giovedì 7 novembre</b>
      </p>
      <p>18.00 — <i>Lectio magistralis di Joseph Stiglitz<br/></i>Al Politecnico di Torino, dopo il conferimento della laurea ad honorem in Ingegneria Gestionale, il premio Nobel <b>Joseph Stiglitz</b> terrà una lectio magistralis sul tema della tecnologia e della diseguaglianza.<br/>Per partecipare a questo evento è obbligatorio <a href="https://docs.google.com/forms/d/e/1FAIpQLSfUSp5s0pETs2wBFTeRhmN8UpsBQg6Xe9HJePB8SnwvIvhAmw/viewform">registrarsi qui</a>.</p>
      <p>
        <b>Venerdì 8 novembre</b>
      </p>
      <p>10.00 — <i>Conoscenza, innovazione e intraprendenza per cambiare il mondo</i><br/>Al Politecnico di Torino, l’imprenditore e nipote di Gianni Agnelli, <b>John Elkann</b>, parlerà con la giornalista <b>Barbara Carfagna</b> e con gli studenti dell’università della rivoluzione tecnologica nell’industria delle automobili e non solo. Il fumettista <b>Joshua Held </b>animerà l’incontro con disegni dal vivo.</p>
      <p>10.00 — <i>Spazio e superpoteri</i><br/>Al Politecnico di Torino, <b>Ersilia Vaudo Scarpetta</b>, astrofisica e Chief Diversity Officer dell’Agenzia Spaziale Europea, parlerà del futuro della ricerca scientifica e di come rinnovare l’interesse verso questi argomenti, soprattutto tra le studentesse.</p>
      <p>14.00 — <i>Come sarà il giornalismo del futuro?<br/></i>Al Circolo dei lettori, <b>Mario Calabresi</b>, giornalista e scrittore, ed <b>Elena Lamberti</b>, docente dell’Università degli Studi di Bologna, dialogheranno sull’impatto delle nuove tecnologie sui media.</p>
      <p>14.00 — <i>Crisi climatica e ambientale: dimensioni e soluzioni, tecnologia e filosofia</i><br/>Al Politecnico di Torino, <b>Luca Mercalli</b>, climatologo, direttore della rivista <i>Nimbus</i> e presidente della Società Meteorologica Italiana, parlerà di come diventare più sostenibili e contrastare il riscaldamento climatico globale.</p>
      <p>15.30 — <i>Etica, politica, formazione, scienza e tecnologia nella lotta ai cambiamenti climatici<br/></i>Al Politecnico di Torino, Guido Saracco, Rettore dell’ateneo dal 2018, parlerà della ricerca tecnologica applicata alla sostenibilità e alla tutela dell’ambiente.</p>
      <p>16.00 — <i>Nichilismo digitale. L’altra faccia delle piattaforme</i><br/>Al Circolo dei Lettori, <b>Geert Lovink</b>, teorico dei media e critico di internet, autore tra le altre cose di <i>Internet non è il paradiso: reti sociali e critica della cibercultura </i>e <i>Zero comments: teoria critica di internet, </i>parlerà del rapporto tra social media e malattie della mente.</p>
      <p>16.00 — <i>Il grande gioco digitale</i><br/>Al Politecnico di Torino, lo scrittore <b>Alessandro Baricco</b>, autore del saggio <i>The game</i>, dialogherà con <b>Juan Carlos De Martin</b>, docente di ingegneria informatica e curatore scientifico del festival.</p>
      <hr/>
      <p>
        <b>Sabato 9 novembre</b>
      </p>
      <p>10.00 – <i>Onde elettromagnetiche, salute, 5G e competitività<br/></i>Al Politecnico di Torino, <b>Alessandro Polichetti</b>, esperto di effetti dei campi elettromagnetici sulla salute dell’Istituto Superiore di Sanità, e <b>Stefano Da Empoli</b>, economista e presidente di I-Com, Istituto per la Competitività, parleranno delle paure degli effetti delle onde radio per la salute umana.</p>
      <p>12.30 — <i>Gli occhi della città</i><br/>Al Politecnico di Torino, <b>Carlo Ratti</b>, architetto, ingegnere e docente al MIT di Boston, <b>Antoine Picon</b>, docente e direttore dei programmi di dottorato presso la Harvard Graduate School of Design, e <b>Zhang Li</b>, docente di Architettura alla Tsinghua University in Cina, parleranno delle più recenti innovazioni tecnologiche in ambito urbanistico.</p>
      <p>14.00 — <i>I Big Data e la lotta al crimine organizzato<br/></i>Al Circolo dei lettori, ci sarà una conversazione tra il fisico e informatico<b> Jean-Marie Le Goff</b>, <b>Francesco Marelli</b>, esperto di tecnologia e sicurezza, e <b>Giovanni Russo</b>, procuratore aggiunto della Direzione Nazionale Antimafia.</p>
      <p>14.30 — <i>Donne, tecnologia e innovazione</i><br/>Al Politecnico di Torino, <b>Agnese Chiatti</b>, dottoranda al Knowledge Media Institute, <b>Roberta Fulci</b>, redattrice e conduttrice di <i>Radio3Scienza</i>, e l’ingegnera <b>Elisa Martinotti</b> parleranno degli stereotipi di genere all’interno delle discipline cosiddette STEM (scienza, tecnologia, ingegneria e matematica).</p>
      <p>15.00 — <i>Lectio magistralis di Samantha Cristoforetti</i><br/>Al Politecnico di Torino, l’astronauta <b>Samantha Cristoforetti</b> riceverà la laurea ad horem in Ingegneria Aerospaziale e terrà una lectio magistralis sulle sfide tecnologiche per l’esplorazione del spazio.<br/>Per partecipare a questo evento è obbligatorio <a href="https://docs.google.com/forms/d/e/1FAIpQLScs3hSqeD4TvrTqCR0i9oEPfJn6o6m7R8fgVan1dv6tku1dcQ/viewform">registrarsi qui</a>.</p>
      <p>16.00 — <i>Giganti digitali e competizione</i><br/>Al Politecnico di Torino, <b>Tommaso Valletti</b>, professore di Economia all’Imperial College Business School di Londra e all’Università di Roma Tor Vergata, parlerà dell’abuso di mercato da parte di Apple, Amazon, Facebook, Microsoft e Google e di come ripensare la crescita in modo responsabile.</p>
      <p>16.30 — <i>Veicoli a guida autonoma: a che punto siamo e cosa ci aspetta?<br/></i>Al Politecnico di Torino, <b>Marco Pavone</b>, docente di Aeronautica ed Astronautica alla Stanford University, parlerà di nuovi modelli di mobilità urbana e di macchine che si guidano da sole.</p>
      <p>17.00 — <i>Uno e uno fa tre</i><br/>Al Politecnico di Torino, l’artista <b>Michelangelo Pistoletto</b> parlerà di come conciliare lo sviluppo tecnologico col rispetto della natura.</p>
      <p>17.30 — <i>Le sfide della cybersecurity</i><br/>Al Politecnico di Torino, <b>Carlo Blengino</b>, avvocato specializzato in proprietà intellettuale e peraltro <a href="https://www.ilpost.it/carloblengino/">blogger del <i>Post</i></a>, e <b>Fabiola Silvestri</b>, primo dirigente della Polizia di Stato, parleranno di sicurezza informatica e privacy.</p>
      <p>18.30 — <i>Tour tecnologico di Torino, tra arte e innovazione</i><br/>Al Politecnico di Torino, <b>Bruce Sterling</b>, scrittore celebre soprattutto per <i>Mirrorshades</i>, un’antologia di racconti di fantascienza che ha contribuito a definire il filone cyberpunk, racconterà la storia tecnologica della città di Torino.</p>
      <hr/>
      <p>
        <b>Domenica 10 novembre</b>
      </p>
      <p>10.00 — <i>L’impatto della tecnologia sul futuro del lavoro e della formazione: la prospettiva mondiale<br/></i>Al Politecnico di Torino, <b>Alessandro Brolpito</b>, esperto di competenze digitali, <b>Cesare Onestini</b>, direttore della Fondazione europea per la Formazione Professionale, e<b> Tom Wambeke</b>, dell’International Labour Organization, dialogheranno con la moderazione di Daria Santucci, della European Training Foundation.</p>
      <p>10.30 — <i>Se l’Intelligenza Artificiale entra in classe</i><br/>Al Politecnico di Torino,<b> Tommaso Agasisti</b>, docente del Politecnico di Milano, e <b>Marco Zappalorto</b>, fondatore di Nesta Italia, con la moderazione del ricercatore Lorenzo Benussi, parleranno di esperimenti per l’innovazione della didattica.</p>
      <p>11.30 — <i>Affidarsi all’Intelligenza Artificiale? Alcune riflessioni tra tecnica, etica e diritto</i><br/>Al Politecnico di Torino, <b>Paolo Benanti</b>, esperto di etica delle tecnologie, <b>Marina Geymonat</b>, che si occupa di innovazione in TIM, <b>Alessandro Mantelero</b>, docente ed esperto di protezione dei dati, con la moderazione di Carlo Blengino, parleranno delle cosiddette “macchine morali” e di come queste possano prendere decisioni al posto degli esseri umani.</p>
      <p>13.00 — <i>Libertà come servitù o libertà come servizio?<br/></i>Al Politecnico di Torino, <b>Evgenij Morozov</b>, sociologo e giornalista bielorusso esperto di nuovi media, parlerà dei rischi della sovranità tecnologica delle grandi piattaforme digitali.</p>
      <p>14.00 —<i>L’uso umano degli esseri umani</i><br/>Al Politecnico di Torino, <b>Chiara Valerio</b>, autrice di romanzi, racconti, critica letteraria e teatro, parlerà del linguaggio e del suo rapporto con le macchine, la letteratura e la religione.</p>
      <p>16.00 — <i>Scienza e tecnologia</i><br/>Al Politecnico di Torino, <b>Lucio Russo</b>, studioso di meccanica statistica, calcolo delle probabilità e storia della scienza, dialogherà col fisico <b>Andrea Cerroni</b> del rapporto tra scienza astratta e sviluppo tecnologico.</p>
      <p>16.00 — <i>Tecnologia a servizio della comunità</i><br/>Al Politecnico di Torino, l’enogastronomo e fondatore di Slowfood <b>Carlo Petrini</b> parlerà di come rendere lo sviluppo tecnologico il più possibile sostenibile e condiviso.</p>
      <p>17.00 — <i>ICT, digital media e rappresentazione delle diversità: riconoscere e superare gli stereotipi<br/></i>Al Circolo dei lettori, <b>Lavinia Hanay Raja</b>, attivista femminista e docente, <b>Shalini Kurapati</b>, cofondatrice di Clearbox.ai, e <b>Marta Palvarini</b>, game designer, parleranno dei pregiudizi (bias) presenti in alcune applicazioni tecnologiche comuni come videogames e assistenti vocali, con la moderazione di Tania Cerquitelli, docente del Politecnico.</p>
      <p>19.00 — <i>Processo alla tecnologia<br/></i>Al Politecnico di Torino, si terrà l’incontro conclusivo della rassegna di eventi di questa prima edizione del festival. <b>Stefano Geuna</b>, rettore dell’Università degli Studi di Torino, <b>Massimo Inguscio</b>, presidente del Consiglio Nazionale delle Ricerche, <b>Gianmarco Montanari</b>, direttore dell’Istituto Italiano di Tecnologia, <b>Simona Morini</b>, docente di Filosofia della Scienza, e <b>Guido Saracco</b>, rettore del Politecnico di Torino, insceneranno un “processo” alla tecnologia, col verdetto finale da parte di tre “giudici”.<br/>Per partecipare a questo evento è obbligatorio <a href="https://docs.google.com/forms/d/e/1FAIpQLSdPylqSG4fiUGzNv9g8u1ph8c4QNqcYSp2u8dQrJ1xs8tJCeQ/viewform">registrarsi qui</a>.</p>
      <related>
        <h4>Articoli Correlati</h4>
        <a href="https://www.ilpost.it/2019/10/16/libri-saggiatore-sconto-20-per-cento/"/>
        <a href="https://www.ilpost.it/2019/06/06/nuovi-audiolibri-giugno-storytel-audible/"/>
        <a href="https://www.ilpost.it/2019/10/22/audiolibri-treno-tra-roma-e-milano/"/>
      </related>
    </article>
  </body>
</html>