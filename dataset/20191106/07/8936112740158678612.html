<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/chelsea-f-c-ajax-amsterdam-wynik-dwie-czerwone-kartki-w-jednej-akcji-karny-liga-mistrzow-2019-20,983262.html"/>
    <meta property="og:site_name" content="TVN24"/>
    <meta property="article:published_time" content="2019-11-06T07:25:00+00:00"/>
    <meta property="og:title" content="Dwie czerwone kartki, karny i gol w jednej akcji. &quot;Futbol z Dzikiego Zachodu&quot;"/>
    <meta property="og:description" content="Szaleństwo. Ajax prowadził w Londynie z Chelsea 4:1 i był na najlepszej drodze, by odnieść trzecie zwycięstwo w tegorocznej edycji Ligi Mistrzów. Nie wygrał, bo wszystko posypało się w jednej akcji."/>
  </head>
  <body>
    <article>
      <h1>Dwie czerwone kartki, karny i gol w jednej akcji. "Futbol z Dzikiego Zachodu"</h1>
      <address>
        <time datetime="2019-11-06T07:25:00+00:00">06 Nov 2019, 07:25</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/30010e6a-c866-445b-aefa-3988d08a4cab-480p.mp4"/>
        <figcaption>Chelsea odrobiła straty w meczu z Ajaksem Foto: Getty Images | Video: Getty Images</figcaption>
      </figure>
      <h3>Szaleństwo. Ajax prowadził w Londynie z Chelsea 4:1 i był na najlepszej drodze, by odnieść trzecie zwycięstwo w tegorocznej edycji Ligi Mistrzów. Nie wygrał, bo wszystko posypało się w jednej akcji.</h3>
      <p>Dwa tygodnie temu amsterdamczycy przegrali z The Blues na własnym stadionie 0:1 i na Stamford Bridge przyjechali żądni rewanżu. Długo szło im rewelacyjnie i z ekipą Franka Lamparda robili, co chcieli.</p>
      <related>
        <a href="https://eurosport.tvn24.pl/pilka-nozna,105/od-1-4-do-4-4-pilkarze-chelsea-i-ajaksu-zadbali-o-emocje,983239.html"/>
      </related>
      <p>Po golu Donny'ego van de Beeka prowadzili już 4:1 i trudno było przypuszczać, że może nastąpić zwrot akcji. Drugą bramkę dla Chelsea zdobył Cesar Azpilicueta, ale obie ekipy wciąż dzieliła przepaść. A do ostatniego gwizdka pozostawało mniej niż pół godziny.</p>
      <h3>"Nie wiedzieliśmy, co się dzieje"</h3>
      <p>Wtedy przyszła 67. minuta. Daily Blind powalił pędzącego w kontrze Christiana Pulisica. Gwizdek arbitra milczał. Chelsea miała korzyść, więc Holender, chcąc przerwać toczącą się dalej akcję, faulował również Tammy'ego Abrahama. I tym razem sędzia nakazał grać dalej. Do piłki dopadł Callum Hudson-Odoi, a po jego strzale piłka trafiła w polu karnym w rękę Joela Veltmana.</p>
      <p>Decyzja arbitra Gianluki Rocchiego mogła być jedna - rzut karny. Ale to był dopiero początek złych wieści dla Ajaksu. Włoch wrócił do przewinień Blinda i Veltmana i pokazał im po żółtej kartce. A że wcześniej obaj już podobne upomnienie dostali, razem wylecieli z boiska.</p>
      <p> </p>
      <p> </p>
      <p> </p>
      <p>- Rozpętało się piekło, to był futbol z Dzikiego Zachodu - ekscytował się po meczu były reprezentant Anglii Gary Lineker, cytowany przez "Daily Mail". - Nie mieliśmy pojęcia, co się dzieje. Siedzieliśmy i zadawaliśmy pytania. To było szalone - wtórował mu inny były kadrowicz Rio Ferdinand.</p>
      <p>Po chwili drugiego tego dnia karnego wykorzystał Jorginho, a Chelsea miała kontakt z rywalem i przewagę dwóch graczy. Tego ekipa Lamparda nie mogła nie wykorzystać. Gola na wagę punktu strzelił Reece James. Londyńczycy mogli nawet mecz wygrać, ale kolejne trafienie Azpilicuety nie zostało uznane.</p>
      <p><b>Wyniki wtorkowych meczów Ligi Mistrzów:</b><br/>Barcelona - Slavia Praga 0:0<br/>Zenit - RB Lipsk 0:2<br/>Chelsea - Ajax 4:4<br/>Borussia Dortmund - Inter 3:2<br/>Liverpool - Genk 2:1<br/>Lyon - Benfica 3:1<br/>Napoli - Salzburg 1:1<br/>Valencia - Lille 4:1</p>
      <p>Autor: pqv / Źródło: eurosport.pl, dailymail.com</p>
    </article>
  </body>
</html>