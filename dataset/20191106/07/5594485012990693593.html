<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/dnes-cherpiat/golyam-praznik-cherpyat-vsichki-skromni-smireni-i-krotki-imena_news707571.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-06T07:40:00+00:00"/>
    <meta property="og:title" content="Голям празник! Черпят всички скромни, смирени и кротки имена"/>
    <meta property="og:description" content="Православната църква почита паметта на Св. Павел Константинополски, Св. Клавдия и Преп. Лука Тавроменийски"/>
  </head>
  <body>
    <article>
      <h1>Голям празник! Черпят всички скромни, смирени и кротки имена</h1>
      <h2>Православната църква почита паметта на Св. Павел Константинополски, Св. Клавдия и Преп. Лука Тавроменийски</h2>
      <address>
        <time datetime="2019-11-06T07:40:00+00:00">06 Nov 2019, 07:40</time>
      </address>
      <p>https://blitz.bg/dnes-cherpiat/golyam-praznik-cherpyat-vsichki-skromni-smireni-i-krotki-imena_news707571.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1572972178-big-1e19.jpg"/>
      </figure>
      <p><b>6 ноември е денят, посветен на Св. Павел Константинополски, Св. Клавдия и Преп. Лука Тавроменийски. Имен ден на 6 ноември имат Павел, Павлина, Павлета, Клавдия и Лука.<br/><br/><i>Значение и произход на името Павел</i></b><br/>От латински - значението може да се отъждестви с "малък", "скромен", "смирен", "кротък". <br/><br/>Св. Павел е архиепископ през 4-ти век. Той се изкачва на патриаршеския стол, но по това време в Православната църква властват различни ереси. Павел е свален и пратен на заточение от новия император Констаций.  Там Божият служител е удушен от незнаен човек, но по всяка вероятност причината е свързана с религията.<br/><br/>Св. Павел Константинополски умира през 350 година, а 31 години по-късно мощите му са пренесен в столицата Цариград.<br/><br/><i><b>На 6 ноември се чества и празникът на чудотворната икона на Пресвета Богородица: "Всех скорбящих радост"</b> </i><br/>На 6 ноември, в неделя по Светоотеческия календар се чества денят за памет на чудоворната икона на Пресвета Богородица - "Всех скорбящих радост" ("Радост за всички скърбящи"). По този повод ви предлагаме кратка информация и галерия с изображения на тази прекрасна икона.<br/><br/>В Москва през 1688 г. се извършило първото чудо от една икона "Всех скорбящих радость" над болната Евфимия, сестра на московския и всерусийски патриарх Йоаким. Храмът "Преображение Господне" с чудотворната икона се намира на ул."Ордынке" в гр.Москва.<br/><br/>През 1688 г., по време на царуването в Русия на Иоан и Петър, родната сестра на патриарх Иоаким, Евтимия, живееща в Москва, страдала от дълбока от която се виждали вътрешностите й. Тя лежала на легло и дори нямала сили да се повдигне без помощ от други.<br/><br/>Търпяла мъчителна болка, която често я довеждала до загубване на съзнание. Нещастната болна единствено се укрепявала духом с молитва и въпреки наглед безнадеждното си положение, твърдо се надявала да получи облекчение. И действително, тази вяра спасила болната.<br/><br/>Икона на Пресв. Богородица Всех скорбящих радость.  <br/><br/>Веднъж Евтимия се събудила рано на сутринта, дълго и усърдно се молела с Иисусовата молитва, а след това с помощта на тези, които се грижели за нея, се повдигнала малко на постелята и със сълзи се обърнала към Небесната Царица:<br/><br/>    - О, Всемилостива Владичице моя, Богородице! - казвала тя в молитвата си. - Чуй мен, немощната и ме помилвай в скръбта ми, защото вече съм на смъртно легло. Целият свят има Теб за Закрилница и всички приемат Твоите неоскъдняващи милости, само аз единствена съм лишена от тази Твоя благодат и, разбира се, получавам достойно наказание за моите безмерни беззакония и грехове. Но Ти, Всемилосърдна Дево, не с ярост, нито с гняв ме наказвай, но погледни добросърдечно на тази моя тежка немощ и ме помилвай!<br/><br/>Дълго и усърдно се молила болната и Пресветата Владичица изпълнила прошението и. По време на молитвата си Евтимия чула глас:<br/>- Евтимия! Ти така дълго страдаш. Защо не прибягваш към Целителката на всички?<br/>- А къде бих могла да намеря такава целителка? - с изумление отвърнала Евтимия.<br/>- В храма на Преображението на Моя Син - отвърнал невидимият глас - е Моят образ, наричан "Радост на всички скърбящи". Той стои от лявата страна, където обикновено застават жените. Повикай свещеника на църквата заедно с този образ, и когато той отслужи молебен с водосвет, ти ще получиш изцеление от своята болест. А когато оздравееш, не забравяй Моето милосърдие към теб и разказвай за него на другите - за прослава на Моя Син Иисус Христос и на Моето име.<br/><br/>При тези думи Евтимия видяла сякаш дяконски орар, разгърнат пред нея и сочещ и храма "Преображение Господне". След това, тя узнала от близките си, че действително в тази църква има икона на Божията Майка "Радост на всички скърбящи". Тогава помолила да я донесат при нея в дома и и да бъде отслужен молебен. Скоро молбата и била изпълнена и след усърдна молитва пред св. икона Евтимия оздравяла.<br/><br/>Затова на този ден е установен празникът на иконата. Има и акатист за иконата. В чест на тази икона са издигнати храмове и манастири. През XIX век в Москва издигнали храм "Всех скорбящих радост". В него била положена иконата, богато украсена с венец от скъпоценни камъни, бисери и елмази.<br/><br/>"Като се избавихме от вечната смърт чрез благодатта на родения от Тебе Христос, наш Бог и чрез Твоето Майчинско пред Него ходатайство ние, Твоите раби,благодарствени и победни песни пеем на Тебе, победоносния вожд. Като имаш непобедима сила, освободи от всякакви беди и скръбни обстоятелства нас, пеещите: Радвай се, благодатна Богородице Дево, Радост на всички скърбящи."(акатист)<br/><br/> В памет на това чудотворно изцеление (станало на 24 октомври = 6 ноември) е установен празникът в чест на св. икона на Божията Майка "Радост на всички скърбящи", на 24 октомври. И от това време, както свидетелства съставителят на сказанието за първото чудо от св. икона, "онези, които идват с вяра, приемат неоскъдняващо изцеление: слепите проглеждат, немите проговарят, глухите започват да чуват, разслабените закрепват и онеправданите получават закрила, бесноватите приемат здрав разум, неплодните жени се освобождават от неплодството, кърмачетата и децата получават здраве. Чрез осеняване с този чудотворен образ се премахват всякакви недъзи - различни очни болести, страхования и различни привидения - и хората получават помощ във всички свои скърби. Затова този свят образ справедливо е наречен "Радост на всички скърбящи".<br/><br/>Какво утешение има още в самото име на тази икона! То укрепява вярата в Света Богородица като дивна застъпница, която е навсякъде,където се чуват стоновете на страдащи хора. Тя изтрива сълзите на плачещите и в страданието дава минути на утеха и небесна радост.</p>
    </article>
  </body>
</html>