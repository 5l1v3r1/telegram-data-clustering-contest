<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/740272"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T07:40:00+00:00"/>
    <meta property="og:title" content="กำชับเขตพื้นที่ห้ามมีทุจริตอาหารกลางวัน"/>
    <meta property="og:description" content="สพฐ.เข้ม เปิดภาคเรียนที่ 2/2562 กำชับ ผู้บริหารโรงเรียนและเขตพื้นที่งบทุกบาทในโครงการอาหารกลางวันต้องใช้ทำอาหารให้เด็กอย่างเดียว ห้ามนำงบไปใช้อย่างอื่น  "/>
  </head>
  <body>
    <article>
      <h1>กำชับเขตพื้นที่ห้ามมีทุจริตอาหารกลางวัน</h1>
      <address>
        <time datetime="2019-11-06T07:40:00+00:00">06 Nov 2019, 07:40</time>
      </address>
      <p>
        <b>สพฐ.เข้ม เปิดภาคเรียนที่ 2/2562 กำชับ ผู้บริหารโรงเรียนและเขตพื้นที่งบทุกบาทในโครงการอาหารกลางวันต้องใช้ทำอาหารให้เด็กอย่างเดียว ห้ามนำงบไปใช้อย่างอื่น  </b>
      </p>
      <p>วันนี้ (6 พ.ย.) ดร.อํานาจ วิชยานุวัติ  รักษาราชการแทนเลขาธิการคณะกรรมการการศึกษาขั้นพื้นฐาน (กพฐ.) เปิดเผยว่า ในวันที่ 7 พ.ย.นี้ จะมีการประชุมผู้อำนวยการเขตพื้นที่การศึกษา (สพท.) ทั่วประเทศ  ซึ่งตนกำชับให้ผู้อำนวยการเขตพื้นที่การศึกษาดูแลโครงการอาหารกลางวันนักเรียนในภาคเรียนที่ 2 ประจำปีการศึกษา 2562 อย่างเต็มที่ เนื่องจากนาย ณัฏฐพล ทีปสุวรรณ รมว.ศึกษาธิการ ให้ความสำคัญเป็นอย่างมาก  โดยนักเรียนจะต้องได้รับอาหารกลางวันอย่างครบถ้วนตามที่สำนักงานคณะกรรมการการศึกษาขั้นพื้นฐาน (สพฐ.) กำหนด พร้อมกำชับด้วยว่า เมื่อได้รับการจัดสรรงบประมาณค่าอาหารกลางวันมื้อละ 20 บาทต่อคนต่อวัน จากกรมส่งเสริมการปกครองส่วนท้องถิ่น กระทรวงมหาดไทยแล้ว ให้โรงเรียนนำเงินจำนวนดังกล่าวไปใช้จ่ายที่เกี่ยวข้องกับการจัดอาหารกลางวันนักเรียนเพียงอย่างเดียว ห้ามนำไปใช้จ่ายอย่างอื่นเด็ดขาด หากพบโรงเรียนใดเกิดปัญหาผู้อำนวยการโรงเรียนและผู้อำนวยการเขตพื้นที่การศึกษาจะต้องรับผิดชอบ<br/><br/>“หากมองภาพรวมทั่วประเทศจำนวนงบประมาณในโครงการอาหารกลางวันมื้อละ 20 บาท ต่อคนต่อวัน ถือว่าเพียงพอแต่หากลงลึกในรายละเอียดกลับพบว่า ในโรงเรียนขนาดเล็กอีกหลายแห่งก็ยังไม่เพียงพอในงบประมาณดังกล่าว ดังนั้นหลังจากนี้ก็คงต้องไปหารือกับหน่วยงานที่เกี่ยวข้อง ทั้งกองทุนเพื่อโครงการอาหารกลางวันในโรงเรียนประถมศึกษา ที่ได้นำดอกผลของกองทุนมาสนับสนุนกิจกรรมของโรงเรียนต่างๆ ในเรื่องของอาหารกลางวัน และ กรมส่งเสริมการปกครองส่วนท้องถิ่น ที่เป็นหน่วยเบิกจ่ายเงินงบประมาณโครงการอาหารกลางวันมื้อละ 20 บาท ต่อคนต่อวัน เพื่อให้นักเรียนได้รับอาหารกลางวันที่สมบูรณ์ที่สุดต่อไป” ดร.อำนาจ กล่าว<br/> </p>
    </article>
  </body>
</html>