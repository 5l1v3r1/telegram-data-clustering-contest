<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/06/more-than-11000-scientists-issue-fresh-warning-earth-faces-a-climate-emergency"/>
    <meta property="og:site_name" content="euronews"/>
    <meta property="article:published_time" content="2019-11-06T07:45:39+00:00"/>
    <meta property="og:title" content="هشدار جدی یازده هزار دانشمند: وضعیت اقلیمی کره‌ زمین اضطراری است"/>
    <meta property="og:description" content="محققان می‌گویند که خدمات مربوط به تنظیم خانواده و سایر تلاش‌ها در راستای ایجاد عدالت اجتماعی باید صورت گیرد تا منجر به یک برابری کامل جنسیتی شود. این موضوع به تثبیت جمعیت جهان که سالانه حدود ۸۰ میلیون نفر به آن اضافه می‌شود کمک می‌کند."/>
  </head>
  <body>
    <article>
      <h1>هشدار جدی یازده هزار دانشمند: وضعیت اقلیمی کره‌ زمین اضطراری است</h1>
      <address><time datetime="2019-11-06T07:45:39+00:00">06 Nov 2019, 07:45</time> by <a rel="author">یورونیوز فارسی </a></address>
      <p>بیش از ۱۱ هزار دانشمند از ۱۵۳ کشور جهان با تأیید مطالعه‌ای در حوزه اقلیمی هشدار دادند که زمین با یک وضعیت اضطراری آب و هوایی روبرو است و تبعات و خطرات ناشی از آن جدی است.</p>
      <p>مطالعه جدید که درباره چگونگی تأثیر فعالیت‌های بشر در زمین طی چهار دهه گذشته است، تأکید می‌کند که انتشار گازهای مضر گلخانه‌ای به‌سرعت در حال افزایش است و دولت‌ها توجه کافی را به این بحران نشان نداده‌اند.</p>
      <p>آن‌ها در عین حال می‌گویند که دانشمندان وظیفه اخلاقی دارند که هرگونه تهدید فاجعه‌باری را شفاف به مردم هشدار دهند. یافته‌های این تحقیق روز سه‌شنبه در <a href="https://academic.oup.com/bioscience/advance-article/doi/10.1093/biosci/biz088/5610806">مجله بیوساینس</a> منتشر شد.</p>
      <p>این تحقیق که با سرپرستی ویلیام ریپل و کریستوفر وولف در دانشگاه ایالتی اورگن انجام شده است، شش حوزه اصلی را که در آن دولت‌ها، مشاغل و افراد عادی می‌توانند تغییرات اساسی ایجاد کنند شناسایی کرده است. یکی از این حوزه‌ها جمعیت زمین است که طبق توصیه صورت گرفته در این تحقیق باید تثبیت شود.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/10/16/swiss-glaciers-shrink-10-percent-in-five-years">طی ۵ سال گذشته ۱۰ درصد از یخچال‌های سوئیس از بین رفته‌اند</a>
        </li>
        <li>
          <a href="https://farsi.euronews.com/2019/10/14/climate-change-and-holland-approach-for-water-control">تغییرات آب و هوایی؛ نگاهی به عظیمترین آب‌بند ساحلی جهان در هلند</a>
        </li>
        <li>
          <a href="https://farsi.euronews.com/2019/09/16/climate-change-from-forest-fires-to-glaciers-melting">تغییرات آب و هوایی؛ از جنگل‌سوزی آمازون تا ذوب یخچال‌های طبیعی سوییس</a>
        </li>
      </ul>
      <h3>یافته‌های تحقیق: جمعیت جهان باید تثبیت شود</h3>
      <p>محققان می‌گویند که خدمات مربوط به تنظیم خانواده و سایر تلاش‌ها در راستای ایجاد عدالت اجتماعی باید صورت گیرد تا منجر به یک برابری کامل جنسیتی شود. این موضوع به تثبیت جمعیت جهان که سالانه حدود ۸۰ میلیون نفر به آن اضافه می‌شود کمک می‌کند.</p>
      <blockquote>توصیه‌هایی که این مطالعه درباره برابری جنسیتی و تنظیم خانواده برای کاهش زاد و ولد ارائه می‌کند، کاملا با مطالعات درباره اقداماتی که باید در مقابل تغییرات آب و هوایی انجام شود مطابقت دارد. یافته تحقیق <br/>لسی دورام <br/>استاد جغرافیا و منابع زیست محیطی در دانشگاه ایلینویز جنوبی<cite>استیو ایستربروک <br/>مدیر دانشکده محیط زیست دانشگاه تورنتو</cite></blockquote>
      <p>استیو ایستربروک، مدیر دانشکده محیط زیست دانشگاه تورنتو که یکی از امضا کنندگان این مطالعه است، می‌گوید: «بسیاری از دانشمندان از صحبت کردن درباره جمعیت خودداری می‌کند چراکه موضوع چالش برانگیزی است.»</p>
      <p>وی اضافه می‌کند: «توصیه‌هایی که این مطالعه درباره برابری جنسیتی و تنظیم خانواده برای کاهش زاد و ولد ارائه می‌کند، کاملا با مطالعات درباره اقداماتی که باید در مقابل تغییرات آب و هوایی انجام شود مطابقت دارد.» این استاد دانشگاه از پررنگ‌تر شدن این موضوع بیش از حد معمول در این تحقیق ابراز رضایت می‌کند.</p>
      <p>این مطالعه می‌گوید که کشورها باید سوخت‌های فسیلی را با منابع انرژی تجدیدپذیر جایگزین کنند و در عین حال در فن‌آوری‌هایی سرمایه‌گذاری کنند که به‌وسیله آن امکان استخراج دی‌اکسید کربین از جو زمین فراهم شود. طبق این مطالعه، دولت‌ها همچنین باید یارانه‌های شرکت‌های سوخت فسیلی را قطع و کشورهای ثروتمند باید از کشورهای فقیرتر برای رسیدن به منابع انرژی پاک حمایت کنند.</p>
      <p>علاوه بر این، کشورها نیاز است به کاهش شدید انتشار آلاینده‌های قوی مانند متان، دوده و هیدروفلوروکربن که ترکیبات ساخته شده توسط انسان هستند اقدام کنند. این ترکیبات معمولا در سیستم‌های تهویه هوا، یخچال‌ها و اسپری‌ها استفاده می‌شوند. محققان می گویند که محدود کردن استفاده از این آلاینده‌ها می‌تواند در کوتاه مدت روند گرمایش را طی چند دهه آینده ۵۰ درصد کاهش دهد.</p>
      <p>این دانشمندان می‌گویند که تلاش‌ برای مقابله با تغییرات آب و هوایی باید روی حفاظت و بازیابی اکوسیستم‌هایی مانند جنگل‌ها، صخره‌های مرجانی، دشت‌ها (ساوانا) و تالاب‌ها که به‌طور طبیعی دی‌اکسید کربن را از جو جذب و ذخیره‌ می‌کنند، متمرکز شود.</p>
      <blockquote>مردم باید بیشتر غذاهای گیاهی مصرف کنند که وضعیت سلامتی را بهبود می‌بخشد و باعث کاهش انتشار گازهای گلخانه‌ای از دام‌ها می‌شود</blockquote>
      <p>این مطالعه همچنین می‌گوید که مردم باید بیشتر غذاهای گیاهی مصرف کنند که وضعیت سلامتی را بهبود می‌بخشد و باعث کاهش انتشار گازهای گلخانه‌ای از دام‌ها می‌شود و اقتصادها باید به‌جای تمرکز بر رشد تولید ناخالص داخلی و افزایش رفاه، ابتکارات عاری از کربن و حفظ اکوسیستم‌ها را در اولویت قرار دهند.</p>
      <p>این تحقیق که طبق داده‌های ۴۰ ساله انجام شده است نشان می‌دهد که چگونه فعالیت‌های انسانی مانند تغییر در مصرف سوخت فسیلی، انتشار دی‌اکسید کربن، میزان جنگل‌زدانی ودمای سطح زمین روی این سیاره تأثیر گذاشته است. نویسندگان این تحقیق هشدار می‌دهند که تغییرات آب و هوایی سریعتر از آنچه دانشمندان پیش‌بینی کرده‌اند شدت می‌گیرد و اکوسیستم طبیعی و سرنوشت بشریت را تهدید می‌کند. دانشمندان هشدار می‌دهند که اقدام‌های فوری ضروری است.</p>
      <p>امضاءکنندگان این تحقیق شامل دانشمندان ۱۵۳ کشور جهان هستند که با عنوان اتحاد دانشمندان جهانی شناخته می‌شوند.</p>
      <blockquote>من می‌خواهم همه ما بدانیم که به‌عنوان انسان و ساکنان این سیاره باید باهم جمع شویم تا برای حفظ محیط زیست اقدامی انجام دهیم</blockquote>
      <p>لسی دورام، استاد جغرافیا و منابع زیست محیطی در دانشگاه ایلینوی جنوبی درباره انگیزه‌اش در تأیید یافته‌های این تحقیق گفت: «من نگران این بودم که موضوعات زیست محیطی را به یک مسئله سیاسی تبدیل کنیم. نباید محیط زیست را یک مسئله حزبی تلقی کرد.»</p>
      <p>وی اضافه می‌کند: «من می‌خواهم همه ما بدانیم که به‌عنوان انسان و ساکنان این سیاره باید باهم جمع شویم تا برای حفظ محیط زیست اقدامی انجام دهیم.»</p>
      <p>این مطالعه در عین حال پیشرفت‌ها را نیز نشان می‌دهد برای مثال طبق تحقیق تولید انرژی‌های پاک به‌طور قابل توجهی رشد کرده است به‌طوریکه مصرف انرژی خورشیدی و بادی در یک دهه از سال ۲۰۰۰ میلادی، ۳۷۳ درصد بیشتر شده است اما باز ۲۸ برابر کمتر از مصرف سوخت‌های فسیلی در سال ۲۰۱۸ است.</p>
      <p>مطالعه جدید بسیاری از یافته‌های گزارش‌های مشابه از جمله گزارش اصلی سازمان ملل در مورد تغییرات آب و هوایی را تکرار می‌کند اما بر ضرورت رسیدگی به افزایش جمعیت این سیاره که یک موضوع بحث برانگیز در موضوعات اقلیمی است تاکید می‌کند.</p>
      <p>ایستربروک می‌گوید بخشی از انگیزه وی برای امضای این مطالعه، حمایت از جنبش‌های اخیر جوانان برای اقدام فوری در تغییرات اقلیمی است.</p>
    </article>
  </body>
</html>