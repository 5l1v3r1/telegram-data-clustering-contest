<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/rusia/2019/11/06/putin-poiska-ruska-alternativa-na-uikipediia.428699"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T07:46:00+00:00"/>
    <meta property="og:title" content="Путин поиска руска алтернатива на Уикипедия"/>
    <meta property="og:description" content="Москва планира да похарчи близо 1,7 милиарда рубли за нея | Dnes.bg"/>
  </head>
  <body>
    <article>
      <h1>Путин поиска руска алтернатива на Уикипедия</h1>
      <h2>Москва планира да похарчи близо 1,7 милиарда рубли за нея</h2>
      <address><time datetime="2019-11-06T07:46:00+00:00">06 Nov 2019, 07:46</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Руският президент Владимир Путин призова да бъде създадена руска онлайн енциклопедия, която да стане алтернатива на Уикипедия, предаде Франс прес, цитирайки РИА Новости.<br/><br/>"Що се отнася до Уикипедия, по-добре е тя да бъде заменена" от нова Голяма руска енциклопедия в електронен вариант, заяви Путин на заседание на Съвета по руски език. <br/><br/>Информацията в нея ще е достоверна и поднесена в съвременна форма, каза той. <br/><br/>Руското правителство планира да похарчи близо 1,7 милиарда рубли (26,7 милиона долара) през следващите три години за създаването на онлайн енциклопедията, става ясно от официални документи, оповестени публично през септември.<br/><br/>Рускоезичната версия на Уикипедия твърди, че се състои от над милион и половина статии. През 2015 г. руските власти за кратък период от време забраниха Уикипедия заради статия, в която се дават обяснения как да се приготвят наркотици на основата на канабис, припомня БТА.</p>
    </article>
  </body>
</html>