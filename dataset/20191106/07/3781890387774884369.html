<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740266"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T07:29:00+00:00"/>
    <meta property="og:title" content="กมธ.สิ่งแวดล้อมฯตั้งอนุกมธ.แก้ฝุ่นพิษเป็นของขวัญปีใหม่"/>
    <meta property="og:description" content="กมธ.สิ่งแวดล้อมฯตั้งอนุกมธ.แก้ปัญหา PM 2.5 หวัง เป็นของขวัญปีใหม่ให้คนไทย ขณะที่ชาวบ้านปราจีนร้องตรวจสอบเหมืองทรายแก้ว หวั่นแย่งใช้น้ำ-กระทบมรดกโลกเขาใหญ่"/>
  </head>
  <body>
    <article>
      <h1>กมธ.สิ่งแวดล้อมฯตั้งอนุกมธ.แก้ฝุ่นพิษเป็นของขวัญปีใหม่</h1>
      <address>
        <time datetime="2019-11-06T07:29:00+00:00">06 Nov 2019, 07:29</time>
      </address>
      <p>
        <b>กมธ.สิ่งแวดล้อมฯตั้งอนุกมธ.แก้ปัญหา PM 2.5 หวัง เป็นของขวัญปีใหม่ให้คนไทย ขณะที่ชาวบ้านปราจีนร้องตรวจสอบเหมืองทรายแก้ว หวั่นแย่งใช้น้ำ-กระทบมรดกโลกเขาใหญ่</b>
      </p>
      <p>เมื่อวันที่ 6 พ.ย. ที่รัฐสภา นายนิติพล ผิวเหมาะ ส.ส.บัญชีรายชื่อ พรรคอนาคตใหม่ ในฐานะโฆษกคณะกรรมาธิการ (กมธ.) การที่ดิน ทรัพยากรธรรมชาติ และสิ่งแวดล้อม สภาผู้แทนราษฎร แถลงว่า ที่ประชุมมีมติตั้งคณะอนุกมธ.พิจารณาแก้ไขปัญหาฝุ่นละออง และมลพิษทางอากาศ PM 2.5 เพื่อแก้ไขปัญหาฝุ่นพิษในระยะยาว โดยอนุกมธ.ฯ จะตั้งใจทำงานให้เสร็จภายใน 45 – 60 วัน เพื่อมอบเป็นของขวัญปีใหม่ให้ประชาชน<br/><br/>ด้านนายเกียรติกร พากเพียรศิลป์ อดีต ส.ส.ปราจีนบุรี พรรคประชาธิปัตย์ นำประชาชนชาว อ.ประจันตคาม จ.ปราจีนบุรี เข้ายื่นหนังสือคัดค้านสัมปทานบัตรเหมืองแร่ทรายแก้ว จ.ปราจีนบุรี ต่อ กมธ.ที่ดิน ฯโดยมี น.ส.ผ่องศรี แซ่จึง รองประธานกรรมาธิการฯ คนที่หนึ่งเป็นตัวแทนรับหนังสือ<br/><br/>ทั้งนี้นายเกียรติกร กล่าวว่า เนื่องด้วยประชาชนในพื้นที่มีการประชุมประชาคม หมู่ที่ 10 ต.คำโตนด อ.ประจันตคาม เมื่อวันที่ 24 ต.ค. ซึ่งผลการประชุมประชาคม มีมติไม่เห็นด้วยกับการขอประทานบัตรของบริษัทสินทรัพย์ธรรมชาติ โดยเหตผลคือการขอประทานบัตร 3 ใบ (1-3/2560) หากมีการร้องเรียน เรื่องการประกอบการและการหยุดการประการไป ก็จะอ้างถึงประทานบัตรใบที่ 2-3 ในการดำเนินการต่อไปได้ การสัมปทานพื้นที่ จำนวน 528 ไร่ ส่งผลกระทบโยตรงต่อพื้นที่อยุ่อาศัย สาธารณูปโภคต่าง และสิ่งแวดล้อมในหมู่บ้าน ตลอดจนการประกอบอาชีพของประชาชน และเหมืองทรายแก้วแห่งนี้อยู่ในพิกัดตำแหน่งที่ไม่เหมาะสม เพราะตั้งอยู่ในเขตที่แห้งแล้ง ปกติในพื้นที่หมู่บ้านเแห่งนี้ประชาชนจะประสบปัญหาการขาดแคลนน้ำเพื่อการอุปโภคและบริโภค ตลอดจนการทำการเกษตรในพื้นที่จะประสบปัญหาภัยแล้งมาโดยตลอด ซึ่งการทำเหมืองแร่ทรายแก้ว จะมีการใช้น้ำเป็นปริมาณมาก และมีกิจกรรมการเปิดหน้าดินใหม่อยู่ตลอดเวลา ซึ่งจะส่งผลต่อธรณีวิทยา และเป็นอันตรายต่อประชาชนชาว จ.ปราจีนบุรีอย่างมาก ที่สำคัญบริเวณดังกล่าวยังอยู่ใกล้อุทยานแห่งชาติเขาใหญ่ มรดกโลกด้วย จึงเป็นพื้นที่ที่ไม่มีความเหมาะสม และขอให้กรรมาธิการฯ ช่วยตรวจสอบและให้ความช่วยเหลือประชาชนด้วย.</p>
    </article>
  </body>
</html>