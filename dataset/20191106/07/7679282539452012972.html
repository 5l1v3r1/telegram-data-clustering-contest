<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-lakhisarai-when-school-vehicles-trapped-at-railway-crossings-and-train-started-coming-on-track-2834629.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T07:47:38+00:00"/>
    <meta property="og:title" content="...जब रेलवे क्रॉसिंग पर फंसा स्कूली वाहन और ट्रैक पर आने लगी ट्रेन"/>
    <meta property="og:description" content="लखीसराय के किऊल-जमालपुर रेल खंड के दैता बांध रेलवे क्रॉसिंग पर बुधवार को एक बड़ा हादसा बच गया। यहां एक स्कूली वाहन क्रॉसिंग से पार करते समय पटरी में फंस गया। इसी दौरान ट्रेन भी आ रही..."/>
  </head>
  <body>
    <article>
      <h1>...जब रेलवे क्रॉसिंग पर फंसा स्कूली वाहन और ट्रैक पर आने लगी ट्रेन</h1>
      <address><time datetime="2019-11-06T07:47:38+00:00">06 Nov 2019, 07:47</time> by <a rel="author">कजरा(लखीसराय)। एक संवाददाता</a></address>
      <p>लखीसराय के किऊल-जमालपुर रेल खंड के दैता बांध रेलवे क्रॉसिंग पर बुधवार को एक बड़ा हादसा बच गया। यहां एक स्कूली वाहन क्रॉसिंग से पार करते समय पटरी में फंस गया। इसी दौरान ट्रेन भी आ रही थी। </p>
      <p>वाहन चालक ट्रेन के गुजरने से पहले वाहन को किसी तरह निकाल लेने की जुगत में था, लेकिन सब कुछ उल्टा पड़ गया। संयोगवश वहां मौजूद ग्रामीणों की नजर पड़ी और सूझबूझ से ट्रेन को लाल रंग गमछे को दिखा कर किसी तरह रोका गया। कम रफ्तार की डीएमयू ट्रेन होने की वजह से घटनास्थल के महज 50 मीटर की दूरी पर ड्राइवर ने ट्रेन को रोक लिया। इसके बाद वाहन को स्थानीय ग्रामीणों ने किसी तरह धक्का देकर वहां से निकाला। </p>
      <p>बताया जा रहा है कि लखीसराय शहरी क्षेत्र में स्थित एक निजी स्कूल का वाहन बच्चों को लेकर स्कूल जा रहा था। इसी दौरान वाहन पटरी में फंस गया। करीब 20 मिनट तक वाहन पटरी में फंसा रहा। वाहन के फंसे रहने के बाद सभी बच्चों को बाहर निकाल लिया गया। स्थानीय लोगों की मानें तो यह रेलवे क्रॉसिंग अवैध है। रेलवे कर्मियों ने पहले भी इस क्रॉसिंग को बिजली के पोल के सहारे बंद कर दिया था। बावजूद कुछ गांव के लोगों द्वारा पोल को हटाकर खुद का रास्ता तैयार कर लिया गया। </p>
    </article>
  </body>
</html>