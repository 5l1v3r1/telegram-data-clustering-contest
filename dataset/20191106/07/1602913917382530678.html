<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-hi-tech/15-ani-de-business-magazin-ce-asteptari-au-oamenii-de-afaceri-de-la-urmatorii-15-ani-de-business-in-romania-astazi-ioan-iacob-de-la-qualitance-18544853"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-06T07:05:00+00:00"/>
    <meta property="og:title" content="15 ani de Business MAGAZIN. Ce aşteptări au oamenii de afaceri de la următorii 15 ani de business în România? Astăzi Ioan Iacob de la Qualitance"/>
    <meta property="og:description" content="În octombrie 2004, prima ediţie a Business MAGAZIN ieşea din tipar, iar de atunci revista a crescut odată cu comunitatea românească de business. Am ales să sărbătorim cu o ediţie specială a revistei şi cu articole în care am adresat liderilor afacerilor câte o întrebare despre trecut şi o alta despre viitor. "/>
  </head>
  <body>
    <article>
      <h1>15 ani de Business MAGAZIN. Ce aşteptări au oamenii de afaceri de la următorii 15 ani de business în România? Astăzi Ioan Iacob de la Qualitance</h1>
      <address><time datetime="2019-11-06T07:05:00+00:00">06 Nov 2019, 07:05</time> by <a rel="author" href="https://www.zf.ro/autor/ioana-matei" target="_blank">Ioana Matei</a></address>
      <p>În octombrie 2004, prima ediţie a Business MAGAZIN ieşea din tipar, iar de atunci revista a crescut odată cu comunitatea românească de business. Am ales să sărbătorim cu o ediţie specială a revistei şi cu articole în care am adresat liderilor afacerilor câte o întrebare despre trecut şi o alta despre viitor. </p>
      <p>Iată ce spune Ioan Iacob, CEO şi cofondator al Qualitance:</p>
      <p>
        <b>Cum aţi descrie ultimii 15 ani de business în România şi pentru dvs.?</b>
      </p>
      <p>Pentru noi - şi cred că suntem un bun etalon pentru businessurile din România - ultimii 15 ani au fost de maturizare, învăţare şi transformare. Au fost procese fundamentale, nu doar incrementale.</p>
      <p>Industria în care activăm a crescut spectaculos - de 25 de ori ca venituri. Sunt mai multe considerente: avansul tehnologic, talentul specialiştilor români, precum şi schimbările inerente care au intervenit în societate şi în comportamentul de consum sub efectul marilor giganţi Amazon, Facebook, Google, Apple, care au redefinit standardul de servicii şi experienţă, stadiul incipient de digitalizare în care ne aflăm la nivel de ţară. Ultimii ani ne-au arătat că pariul pe care l-am făcut în 2007 a fost în direcţia corectă -  lumea se schimbă prin tehnologie. În mediul de business, tehnologia face diferenţa dintre profit şi pierdere.</p>
      <p>
        <b>Cum credeţi că vor fi următorii 15 ani pentru businessul românesc?</b>
      </p>
      <p>Astăzi nu mai există niciun dubiu că impactul tehnologiei va fi fundamental. </p>
      <p>Vedem o accelerare în adoptarea tehnologiei şi în micşorarea distanţei faţă de societăţile cele mai avansate digital. Deja România a preluat leadership-ul digital în multe arii. De exemplu, noi împreună cu BCR am dezvoltat cea mai avansată experienţă digitală bancară din lume; dacă HSBC în Londra se mândreşte cu faptul că în aplicaţia lor pentru creditele ipotecare poţi discuta pe chat cu consilierul tău, BCR acoperă în formă digitală întregul proces de obţinere a unui credit ipotecar - de la început până la sfârşit.</p>
      <p>Este foarte probabil ca multe businessuri mari care nu vor adopta tehnologie să fie complet înlocuite de companii - mari sau mici - care vor folosi tehnologia pentru a crea experienţe, produse şi servicii complet noi şi eficienţă operaţională. Diferenţa de cheltuieli operaţionale dintre companiile digitale şi companiile paper-driven este uriaşă.</p>
      <p>La rândul lor, businessurile mici care nu vor adopta tehnologie vor fi absolut decimate.</p>
    </article>
  </body>
</html>