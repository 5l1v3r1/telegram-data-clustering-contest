<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavnoe.ua/news/n357008191-vinnickie-gvardejcy-na-90-obespecheny-novejshej-sovremennoj-tehnikoj-(video)"/>
    <meta property="og:site_name" content="Главное™"/>
    <meta property="article:published_time" content="2019-11-06T07:28:00+00:00"/>
    <meta property="og:title" content="Винницкие гвардейцы на 90% обеспечены новейшей, современной техникой (видео)"/>
    <meta property="og:description" content="Про це розповіли начальник Західного територіального управління генерал-лейтенант Олександр Набок та командир 8-го полку оперативного призначення полковник Богдан Вакулко голові Вінницької облдержадміністрації Владиславу Скальському під час відвідування в..."/>
  </head>
  <body>
    <article>
      <h1>Винницкие гвардейцы на 90% обеспечены новейшей, современной техникой (видео)</h1>
      <address>
        <time datetime="2019-11-06T07:28:00+00:00">06 Nov 2019, 07:28</time>
      </address>
      <p>Про це розповіли начальник Західного територіального управління генерал-лейтенант Олександр Набок та командир 8-го полку оперативного призначення полковник Богдан Вакулко голові Вінницької облдержадміністрації Владиславу Скальському під час відвідування військової частини.</p>
      <p>Керівника області ознайомили із побутовими умовами військовослужбовців, облаштуванням кімнат підготовки офіцерів до занять, особливостями відпрацювання і проведення навчань на території частини, а також із зразками військової техніки.</p>
      <p>Варто зазначити, що 90% військової техніки полку є новою та зберігається в належних умовах. На сьогодні продовжується будівництво частини ангарів під накриття.</p>
      <p>Про основні завдання, які виконує військова частина поінформував командир військової частини полковник Богдан Вакулко: «З квітня 2014 року військовослужбовці частини виконують бойові завдання в зоні проведення АТО/ООС. Кожні три місяці здійснюються ротації, тільки 20 % проходять в частині строкову військову службу, а більшість особового складу – офіцери і контрактники. Порівняно з 2014 роком, значною мірою змінилось матеріально-технічне забезпечення. Сьогодні техніка на 90 % - нова. Також достатньо коштів виділяється обласною і місцевою владою на ремонт техніки та розвиток військової частини».</p>
      <related>
        <h4>Читайте также:</h4>
        <a href="https://glavnoe.ua/news/n357008146-gvardejcam-pogranichnikam-i-spasateljam-budut-platit-bolshe-na-10-15"/>
      </related>
      <p>Загалом, у військовій частині вжито комплекс заходів, спрямованих на створення належних умов для підвищення боєздатності та ефективного виконання завдань з охорони громадського порядку, зокрема: відновлено озброєння та військова техніка, що була пошкоджена під час бойових дій; створено умови для несення служби та покращені побутові умови особового складу, проведено будівництво місць зберігання озброєння та військової техніки частини тощо.</p>
      <p>Крім цього, на території військової частини знаходиться сучасний спортивний майданчик, що сприяє належному проведенню занять з фізичної підготовки військовослужбовців.</p>
      <p>Коментуючи побачене, голова облдержадміністрації Владислав Скальський зауважив: «Особовий склад військової частини не лише забезпечує громадський порядок та гарантує безпеку жителів Калинівки, а й виконує завдання в районі проведення операції Об’єднаних сил. В тому, що військовослужбовці частини добре знають свою роботу, ми мали можливість переконатися під час подій дворічної давнини. Сьогодні я пересвідчився в тому, що військова частина забезпечена з матеріально-технічної точки зору, тож особливо важливо зберігати техніку в належному стані. На прикладі саме цієї частини ми бачимо співпрацю міста, району й обласної державної адміністрації, адже всі розуміють поточні потреби і разом вирішують усі проблеми, які виникають. Ми сьогодні пересвідчились в тому, що казарми знаходяться в гарному стані, їдальня відремонтована, належними є побутові умови для військовослужбовців. Насправді, дуже важливо, в яких умовах служать і ті юнаки, що проходять строкову службу, і ті, що на контракті. Починаючи з 2016 року, з обласного бюджету було виділено більше 5 мільйонів гривень на покращення матеріально-технічного забезпечення військової частини. У 2019 році для військової частини 3028 з обласного бюджету виділено 990 тисяч гривень і, безперечно, у бюджеті області на 2020 рік також будуть передбачені кошти».</p>
      <related>
        <h4>Читайте также:</h4>
        <a href="https://glavnoe.ua/news/n357008099-v-harkove-molodyh-gvardejcev-uchat-chuvstvovat-lokot-tovarischa-(foto)"/>
      </related>
      <p>Під час зустрічі очільник області спільно з керівництвом району та військової частини вшанували пам'ять військовослужбовців, які загинули у зоні проведення АТО/ООС.</p>
      <figure>
        <iframe src="https://www.youtube.com/embed/dHI1BNL-4A0" width="640" height="360" data-service="Youtube" scrolling="no"/>
      </figure>
      <related>
        <h4>Читайте также:</h4>
        <a href="https://glavnoe.ua/news/n357008095-harkovskie-gvardejcy-budut-sluzhit-v-novoj-forme-(video)"/>
      </related>
    </article>
  </body>
</html>