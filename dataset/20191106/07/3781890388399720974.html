<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740263"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T07:29:00+00:00"/>
    <meta property="og:title" content="สมยศเผย'เปานที'พ้นโทษแบนแล้วอาจโดนลดชั้น"/>
    <meta property="og:description" content="'สมยศ' เผยเคสพักงาน 'เปานที' 2 เดือนครึ่ง พ้นโทษแล้วอาจโดนลดชั้นก็ได้ ระบุมีโครงการอัพเกรดผู้ตัดสินที่พลาดให้กลับมาทำหน้าที่เร็วขึ้น"/>
  </head>
  <body>
    <article>
      <h1>สมยศเผย'เปานที'พ้นโทษแบนแล้วอาจโดนลดชั้น</h1>
      <address>
        <time datetime="2019-11-06T07:29:00+00:00">06 Nov 2019, 07:29</time>
      </address>
      <p>
        <b>"สมยศ" เผยเคสพักงาน "เปานที" 2 เดือนครึ่ง พ้นโทษแล้วอาจโดนลดชั้นก็ได้ ระบุมีโครงการอัพเกรดผู้ตัดสินที่พลาดให้กลับมาทำหน้าที่เร็วขึ้น</b>
      </p>
      <p>ตามที่ คณะกรรมการพิจารณาวินัยมารยาท สมาคมกีฬาฟุตบอลแห่งประเทศไทย มีบทลงโทษกรณีการทำหน้าที่ของกรรมการ นที ชูสุวรรณ เกมไทยลีก นัดรองสุดท้าย คู่ บุรีรัมย์ พบ ท่าเรือ ซึ่ง เปานที ถูกห้ามทำหน้าที่เกมที่สมาคมฯจัด 2 เดือน กับ 2 สัปดาห์ โดยโทษ 2 เดือน จากจังหวะไม่เป่าจุดโทษ เซร์คิโอ ซัวเรซ ของท่าเรือ โดน ศศลักษณ์ ไหประโคน ทำฟาวล์ เป็นจังหวะชี้ผลแพ้-ชนะได้เลย ส่วน 2 สัปดาห์ จากกรณีปล่อยจังหวะได้เปรียบของบุรีรัมย์ แต่เมื่อยิงออกแล้ว กลับมาให้ฟรีคิกใหม่<br/><br/>การลงโทษดังกล่าว พล.ต.ท.อำนวย นิ่มมะโน ประธานคณะกรรมการระบุว่า จะเริ่มทันที ทำให้มีการตั้งข้อสังเกตว่า เปานที มาโดนพักงานในช่วงที่ลีกไทย ปิดฤดูกาลอยู่แล้ว<br/><br/>ล่าสุด เมื่อ 6 พ.ย. พล.ต.อ.สมยศ พุ่มพันธุ์ม่วง นายกสมาคมกีฬาฟุตบอลฯ ตอบคำถามผู้สื่อข่าวในเรื่องนี้ว่า การลงโทษก็คือการลงโทษ  แต่นโยบายใหม่ที่ตนนำมาใช้ ให้ฝ่ายพัฒนาผู้ตัดสินเขียนหลักสูตร การทบทวนความรู้ ทบทวนการปฏิบัติหน้าที่ให้กับผู้ตัดสินที่ถูกลงโทษทุกท่าน หลักสูตรนี้ทำให้ผู้ตัดสินมีโอกาสกลับมาทำหน้าที่เร็วขึ้น แต่ไม่ใช่ว่าผู้ตัดสินที่ผ่านหลักสูตรแล้ว จะได้กลับไปทำหน้าที่ในลีกเดิม อาจลดบทบาทลงไปในลีกรอง ส่วนของ นที ชูสุวรรณ ต้องขอกลับไปดูระเบียบข้อบังคับว่าถ้าสิ้นสุดลีกแล้ว เป็นเรื่องที่จะต้องยกเลิกหรือมาเริ่มนับโทษแบนใหม่</p>
      <figure>
        <iframe src="https://www.youtube.com/embed/SmpYYkrnE5I" width="640" height="360" data-service="Youtube" scrolling="no"/>
      </figure>
      <p> </p>
    </article>
  </body>
</html>