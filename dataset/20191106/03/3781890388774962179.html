<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/740211"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T03:55:00+00:00"/>
    <meta property="og:title" content="ผลสอบ'3เทศกิจ'คลองเตย ประพฤติชั่วร้ายแรงสั่งให้ออก"/>
    <meta property="og:description" content="'รองจั้ม' เผยผลสอบ '3 เทศกิจคลองเตย' พบเข้าข่ายประพฤติชั่วอย่างร้ายแรงจริง ทำให้เสื่อมเสียต่อภาพพจน์ของกรุงเทพมหานคร จึงสั่งให้ออกจากราชการเมื่อวันที่ 17 ต.ค.ที่ผ่านมา"/>
  </head>
  <body>
    <article>
      <h1>ผลสอบ'3เทศกิจ'คลองเตย ประพฤติชั่วร้ายแรงสั่งให้ออก</h1>
      <address>
        <time datetime="2019-11-06T03:55:00+00:00">06 Nov 2019, 03:55</time>
      </address>
      <figure>
        <img src="https://www.dailynews.co.th/admin/upload/20191106/news_vOyMATiooE105032_533.jpg?v=20191106231"/>
      </figure>
      <p>
        <b>"รองจั้ม" เผยผลสอบ "3 เทศกิจคลองเตย" พบเข้าข่ายประพฤติชั่วอย่างร้ายแรงจริง ทำให้เสื่อมเสียต่อภาพพจน์ของกรุงเทพมหานคร จึงสั่งให้ออกจากราชการเมื่อวันที่ 17 ต.ค.ที่ผ่านมา</b>
      </p>
      <p>คืบหน้าการสอบสวนวินัยร้ายแรงพนักงานเทศกิจเขตคลองเตย 3 นาย ที่ปรากฎในคลิปที่แชร์ในสื่อสังคมออนไลน์เมื่อวันที่ 11 ต.ค. ซึ่งมีลักษณะเหมือนเรียกรับเงินพ่อค้าขายผลไม้รถเข็นบริเวณใต้สถานี BTS อโศก เบื้องต้นเมื่อวันที่ 17 ต.ค. นายสุชัย อมรดารารัตน์ ผู้อำนวยการเขตคลองเตย ได้มีคำสั่งให้เจ้าหน้าที่ทั้ง 3 นายออกจากราชการไว้ก่อน พร้อมตั้งคณะกรรมการสอบสวนวินัยร้ายแรง<br/><br/>ล่าสุดเมื่อวันที่ 6 พ.ย. นายสกลธี ภัททิยกุล รองผู้ว่าราชการกรุงเทพมหานคร กล่าวถึงกรณีนี้ว่า ขณะนี้การสอบสวนวินัยร้ายแรงได้เสร็จสิ้นแล้วและในกระบวนการสอบสวนได้ให้โอกาสผู้ถูกกล่าวหาได้ชี้แจงและนำพยานหลักฐานที่เป็นประโยชน์กับฝ่ายเจ้าหน้าที่ทั้ง 3 นายมาชี้แจงภายในเวลาที่พอสมควร<i><b> แต่เนื่องจากภาพที่ปรากฎออกมาชัดเจนและรายละเอียดข้อหักล้างของเจ้าหน้าที่ทั้ง 3 นายฟังไม่ขึ้น การกระทำของเจ้าหน้าที่ทั้ง 3 ราย เข้าข่ายประพฤติชั่วอย่างร้ายแรงจริง ทำให้เสื่อมเสียต่อตำแหน่งและเกียรติศักดิ์ของเจ้าหน้าที่เทศกิจและเสียหายต่อภาพพจน์ของกรุงเทพมหานคร เจ้าหน้าที่ทั้ง 3 นายจึงมีความผิดจริงและผู้อำนวยการเขตคลองเตยในฐานะที่มีอำนาจบรรจุแต่งตั้งจึงลงโทษให้ออกจากราชการทั้ง 3 นาย มีผลตั้งแต่วันที่ 17 ต.ค.ที่ผ่านมา</b></i> ที่ได้ให้ออกจากราชการไว้ก่อน โดยได้เปิดโอกาสให้ทั้ง 3 นายอุทธรณ์ต่อกรุงเทพมหานครได้ภายใน 1 เดือน.</p>
    </article>
  </body>
</html>