<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740124"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T03:00:00+00:00"/>
    <meta property="og:title" content="อดีตฝังใจปัจจุบันตอกย้ำ สาวข้ามความกลัวจัดการหื่น"/>
    <meta property="og:description" content="สัปดาห์นี้ไปดูเรื่องราวของหญิงสาวที่อดีตและปัจจุบันถูกกระทำลวนลามโดยโรคจิตจนหวาดผวา ก่อนรวบรวมความกล้าแจ้งความ บอกเล่าการถูกคุกคามทางเพศ เพื่อจัดการจอมหื่น"/>
  </head>
  <body>
    <article>
      <h1>อดีตฝังใจปัจจุบันตอกย้ำ สาวข้ามความกลัวจัดการหื่น</h1>
      <address>
        <time datetime="2019-11-06T03:00:00+00:00">06 Nov 2019, 03:00</time>
      </address>
      <p>
        <b>สัปดาห์นี้ไปดูเรื่องราวของหญิงสาวที่อดีตและปัจจุบันถูกกระทำลวนลามโดยโรคจิตจนหวาดผวา ก่อนรวบรวมความกล้าแจ้งความ บอกเล่าการถูกคุกคามทางเพศ เพื่อจัดการจอมหื่น</b>
      </p>
      <p>เธอเคยนั่งรถโดยสารตอนเด็ก นั่นเป็นครั้งแรกที่เธอได้เห็น<b>อวัยวะเพศของผู้ชาย</b><br/><br/>มันมาจากชายหนุ่มที่ใส่เสื้อแขนยาว ไม่เห็นหน้าค่าตา เขารูดซิปแล้วเผยไอ้นั่นออกมา พยายามจะเอาสิ่งนั้นถูไถกับแขนของเธอระหว่างเดินทางกลับบ้าน เธอตื่นตะลึงทำอะไรไม่ถูก จวบจนชายที่นั่งข้างเธอตะโกนด่า <b>“ทำอะไรนะ!!!”</b><br/><br/>เสียงตะโกนของเขาหยุดคนโรคจิตได้สำเร็จ ไอ้นั่นรีบควักของกลับคืน แล้วพอรถชะลอ ก็รีบลงรถจากไปทันที<br/><br/><b>“เป็นอะไรไหม” </b>ชายหนุ่มถามเธอ ซึ่งตื่นตกใจทำอะไรไม่ถูก แต่แล้วก้อนความทรงจำแห่งเหตุการณ์นี้ก็ฝังลึกในใจเธอ<br/><br/>แม้ชีวิตจะผันผ่านจบมาทำงาน เธอตื่นกลัวทุกครั้งกับเหตุการณ์นั้น ความกลัวทำให้เธอมีความสัมพันธ์กับผู้ชายที่ย่ำแย่ ซอกหลืบแห่งตัวตน หญิงสาวกลัวว่าผู้ชายที่เธอคบหาเป็นชายโรคจิตคนนั้นทุกที</p>
      <figure>
        <img src="https://www.dailynews.co.th/admin/upload/20191105/news_UsKlvixGXe183538_533.jpg?v=20191112208?v=2811"/>
      </figure>
      <p>หญิงสาวผ่านวันคืนมาอย่างสับสน ในยุคที่จิตแพทย์ไม่ได้เป็นที่นิยมดังสมัยปัจจุบัน เธอกลัวว่าความคิดของเธอจะเป็นจุดเริ่มต้นแห่งความบ้า จึงพยายามกดมันไว้ในซอกหลืบแห่งตัวตน<br/><br/>เมื่อมาทำงานกรุงเทพพระมหานคร เธอประสบพบเจอเรื่องราวเหตุการณ์นี้อีกครั้ง <b>ชายคนหนึ่งลูบบั้นท้ายของเธอบนรถไฟฟ้า </b>ทีแรกเธอคิดว่าเป็นการเบียดเสียด แต่นานไป เธอตกใจ ผละออก เมื่อชายหนุ่มย่ามใจควักอวัยวะเพศชายเพื่อมาถูไถสีกับบั้นท้ายของเธอ<br/><br/><b>หญิงสาวกรีดร้อง ชายหนุ่มทำเสียงคราง ท่ามกลางผู้คนมากมาย รถไฟฟ้าจอด ชายโรคจิตรีบจากไป หญิงสาวมือไม้สั่น นี่คือความกลัวที่เธอไม่อยากให้ต้องเจอเรื่องแบบนี้อีก</b><br/><br/>เมื่อเล่าให้ใครหลายคนฟัง เธอจึงไปแจ้งความ ร้อยตำรวจโทถามเธอเพียงพอสมควร เดิมทีหญิงสาวกลัวว่าการไปแจ้งความเธอจะต้องเจอกับผู้ชายมากหน้าหลายตาที่ไม่รู้จัก ไม่พออาจจะต้องเล่าเรื่องแบบนี้ซ้ำแล้วซ้ำเล่า<br/><br/><b>“ไม่ได้โดนข่มขืนเสียหน่อย จะกลัวอะไรไป”</b> ผู้ชายที่ทำงานพยายามพูดลอยๆ ให้เธอได้ยิน หญิงสาวเจ็บปวด พวกเขาไม่เข้าใจและไม่พยายามเข้าใจ<br/><br/>มันคือการคุกคามทางเพศ เธอกลัว เธออ่อนแอ เธอครุ่นคิด ตัวเองเป็นฝ่ายผิดหรือไม่ เธอแต่งตัวโป๊ไปหรือเปล่า พยายามยั่วยุ ใส่ชุดรัดรูปไปไหม</p>
      <figure>
        <img src="https://www.dailynews.co.th/admin/upload/20191105/news_jFdWvBDmQW183538_533.jpg?v=20191112208?v=8835"/>
      </figure>
      <p>แต่เพื่อนสนิทแนะนำว่า <b>“ไปแจ้งความเถอะ อย่างน้อยอย่าให้ไอ้โรคจิตนั่นไปทำอะไรกับใครอีกเลย วันนี้มันแค่ลวนลาม ถ้ามันย่ามใจ วันต่อไปอาจข่มขืนใครสักคนก็ได้ เธอต้องกล้าหาญนะ เพื่อคนอื่นๆ ฉันจะไปเป็นเพื่อนด้วย”</b><br/><br/>ร้อยตำรวจโทฟังคำให้การ แล้วจดบันทึกเขาประสานสายสืบให้ พวกเขาไล่ล่ากล้องวงจรปิด ร้อยตำรวจโทสอบถามว่า<b> “เป็นอะไรไหม” </b>ถ้อยคำเหมือนชายหนุ่มที่ถามเธอบนรถโดยสารในอดีต<br/><br/><b>“มันอาจจะมีความเจ็บปวดในใจ หรือความกลัวในใจ ผมแนะนำว่าถ้ามีปัญหาให้พบจิตแพทย์จะดีกว่าครับ ร่างกายบาดเจ็บเรายังต้องให้หมอตรวจ จิตใจมีปัญหาการพบจิตแพทย์ก็ถือว่าเป็นการตรวจเช่นกัน”</b><br/><br/>หญิงสาวมองหน้าร้อยตำรวจโท เขาไม่ได้ยิ้มหรือมีทีท่าจะจีบเธอ เขาพูดเหมือนกับบอกคนปกติ<br/><br/><b>“อีกอย่างผมถือว่าคุณกล้าหาญมากนะครับ พวกคุณคือผู้ถูกกระทำในการคุกคามทางเพศ พวกคุณไม่ควรจะต้องปิดปากเงียบกับเรื่องแบบนี้ ต้องเปิดปากจัดการคนที่ทำแย่ๆ แบบนี้”</b><br/><br/><b>“ทำไมหมวดถึงพูดแตกต่างจากคนอื่น ฉันคิดว่ามาโรงพักแล้วจะเจออะไรที่แย่จนไม่อยากจะมาแจ้งความอีก”</b><br/><br/><b>“ก็ยังไม่ทุกคนที่เท่าทันเรื่องแบบนี้ แต่คุณรู้จัก #Metoo เปล่าครับ”</b> หญิงสาวครุ่นคิดพลางสงสัย <i>“เป็นขบวนการที่ผู้หญิงหรือแม้กระทั่งผู้ชายในสหรัฐอเมริกาและทั่วโลก ออกมาพูดแฉหลังถูกคุกคามทางเพศ โดยบุคคลที่เป็นคนระดับใหญ่โตในวงการต่างๆ ทั้งภาพยนตร์ สื่อมวลชน แพทย์ประจำทีมชาติ กองทัพ นักศึกษา ปัญญาชน ดารา หรือแม้กระทั่งคณะกรรมการโนเบล พวกคนเหล่านี้คือนักล่าจอมข่มขืนตัวยง เมื่อผู้ถูกกระทำออกมาพูด ทำให้คนใหญ่โตเหล่านี้ถูกดำเนินคดี ถูกไล่ออกจากงาน และทำให้คนอีกเป็นจำนวนมากไม่ต้องตกเป็นเหยื่อ”</i><br/><br/>เธอหาข้อมูลรับรู้ในเวลาต่อมาว่า ในประเทศไทยยังมีผู้ถูกคุกคามทางเพศอีกเป็นจำนวนมาก บางคนถูกข่มขืนโดยเพื่อนผู้ชายที่เธอคิดว่าสนิทหลังจากไปเที่ยวกันมา เรื่องราวต่างๆ สังคมกลับชี้ไปที่ผู้หญิง มันสร้างความเจ็บปวดให้กับผู้ถูกกระทำ</p>
      <figure>
        <img src="https://www.dailynews.co.th/admin/upload/20191105/news_jRRQaMdKHW183539_533.jpg?v=20191112208?v=8222"/>
      </figure>
      <p><b>“ทั้งๆ ที่ผู้ชายเป็นคนผิด พวกเขาต่างหากที่ต้องโทษไม่ใช่ผู้ถูกกระทำ”</b> ร้อยตำรวจโทบอกเธอหลังจากเขาแจ้งว่า ตำรวจจับคนร้ายโรคจิตได้แล้ว อยากมาดูตัวไหม พวกเขาพาเธอไปห้องชี้ตัว การชี้ตัว 3 ครั้งเธอชี้ถูกหมด จึงแจ้งข้อหาดำเนินคดีตามกฎหมายต่อไป<br/><br/><b>“ผู้ชายไทยหลายคนยังมองผู้ถูกกระทำผิดว่าสมยอมสมควรจะโดน แต่ผมไม่อยากเป็นแบบนั้น”</b><br/><br/><b>“คุณตำรวจ ฉันถามได้ไหมค่ะว่า ทำไมคุณถึงไม่เป็นแบบใครอื่นในสังคม”</b><br/><br/><b>“เพราะบางครั้งผมอาจรู้จักผู้ถูกกระทำ หรืออาจเป็นผู้ถูกกระทำเสียเอง บางทีเราอาจเป็น #Metoo ดังนั้นในคุณค่าของความเป็นคน เราต้องให้เกียรติและให้ความเป็นธรรมกับทุกคน ใครล่วงละเมิดศักดิ์ศรีความเป็นคน ไม่ว่าจะใหญ่โตแค่ไหนก็ต้องถูกดำเนินคดีตามกฎหมาย” </b>หมวดหนุ่มพูด<br/><br/><b>“ว่าแต่...เป็นอะไรไหมครับ”</b><br/><br/><b>“ดีขึ้นแล้วค่ะ หลับสนิทมาหลายคืนแล้ว”</b><br/><br/><b>“ขอบคุณในความกล้าหาญนะครับ”</b> หมวดหนุ่มบอกเธอ มันทำให้หญิงสาวยิ้มออกมาและหวังใจว่าเรื่องราวการกล้าออกมาพูด กล้าออกมาเล่าเรื่องการถูกคุกคามทางเพศ จะจัดการจอมข่มขืนทั้งหลาย และจะทำให้โลกนี้จะน่าอยู่ขึ้นกว่าเดิม.<br/>.....................................<br/>คอลัมน์ : <mark><b>หนอนโรงพัก</b></mark><br/>โดย <mark><b>"ณัฐกมล ไชยสุวรรณ"</b></mark></p>
    </article>
  </body>
</html>