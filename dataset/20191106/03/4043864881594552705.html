<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/6/7231116/"/>
    <meta property="og:site_name" content="Українська правда"/>
    <meta property="article:published_time" content="2019-11-06T03:13:30+00:00"/>
    <meta property="og:title" content="Рябошапка заявив, що прокурори не хотіли розслідувати справу Гандзюк"/>
    <meta property="og:description" content="Генеральний прокурор України Руслан Рябошапка заявив, що в справі вбивства активістки Катерини Гандзюк мало зрушень через низку проблем серед групи прокурорів."/>
  </head>
  <body>
    <article>
      <h1>Рябошапка заявив, що прокурори не хотіли розслідувати справу Гандзюк</h1>
      <address>
        <time datetime="2019-11-06T03:13:30+00:00">06 Nov 2019, 03:13</time>
      </address>
      <p>Генеральний прокурор України Руслан Рябошапка заявив, що в справі вбивства активістки Катерини Гандзюк мало зрушень через низку проблем серед групи прокурорів.</p>
      <p><b>Джерело:</b> інтерв'ю генерального прокурора України Руслана Рябошапки виданню <a href="https://lb.ua/news/2019/11/05/441431_ruslan_ryaboshapka_suspilstvo.html">LB.ua</a></p>
      <p>На запитання журналіста чи був зі сторони прокурорів, які займалися цією справою, саботаж, Рябошапка відповів:</p>
      <p>"Я не буду прямо відповідати на це запитання. Скажу лише, що ми поміняли групу прокурорів. В цій справі є величезна проблема... Її не хотіли розслідувати", - зазначив генпрокурор.</p>
      <p>Відповідаючи на запитання про те, чи пов'язаний цей факт із можливою причетністю до справи Гандзюк представників правоохоронних органів, Рябошапка сказав, що "те середовище, що існувало на час вчинення злочину, на час здійснення розслідування, впливало на його результати".</p>
      <p>
        <i>
          <b>Читайте також: <a href="https://www.pravda.com.ua/articles/2018/11/15/7198237/">Нові прізвища у справі Гандзюк, та хто насправді відкрив таємницю слідства</a></b>
        </i>
      </p>
      <p>
        <b>Нагадаємо:</b>
      </p>
      <ul>
        <li>3 грудня 2018 року генеральний прокурор <a href="https://www.pravda.com.ua/news/2018/12/3/7200117/">Юрій Луценко заявив</a>, що замовники, організатори та виконавці вбивства Катерини Гандзюк встановлені.</li>
        <li>4 грудня правоохоронці <a href="https://www.pravda.com.ua/news/2018/12/4/7200172/">оголосили підозру</a> в організації нападу на Гандзюк громадянину на прізвище Левін.</li>
        <li>Нардеп Мустафа Найєм повідомив, що підозрюваний <a href="https://www.pravda.com.ua/news/2018/12/4/7200183/">Олексій Левін (справжнє прізвище – Москаленко</a>) є помічником депутата Херсонської облради Миколи Ставицького, і зараз перебуває в Домінікані.</li>
        <li>У січні СБУ оголосила в розшук підозрюваного в організації вбивства Гандзюк <a href="https://www.pravda.com.ua/news/2019/01/21/7204382/">Олексія Левіна (Москаленка).</a></li>
        <li>31 липня у Херсоні біля під'їзду чоловік <a href="https://www.pravda.com.ua/news/2018/07/31/7187849/">вилив на Катерину Гандзюк кислоту</a>. Вона потрапила до реанімаційного відділення з сильними опіками. </li>
        <li>4 листопада <a href="https://www.pravda.com.ua/news/2018/11/4/7197205/">Катерина Гандзюк померла</a> у лікарні після багатьох операцій.</li>
      </ul>
      <related>
        <a href="https://www.pravda.com.ua/news/2019/11/6/7231118/"/>
        <a href="https://www.pravda.com.ua/news/2019/11/4/7230989/"/>
        <a href="https://www.pravda.com.ua/news/2019/11/4/7230958/"/>
      </related>
    </article>
  </body>
</html>