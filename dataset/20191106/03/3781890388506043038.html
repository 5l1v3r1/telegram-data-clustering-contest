<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740200"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T03:13:00+00:00"/>
    <meta property="og:title" content="ทรัมป์เสนอส่งทหารล่าแก๊งค้ายาจังโก้ฆ่าหมู่ชาวอเมริกัน"/>
    <meta property="og:description" content="ประธานาธิบดีโดนัลด์ ทรัมป์ เรียกร้องรัฐบาลเม็กซิโกยอมรับ 'ความช่วยเหลือทางทหาร' จากสหรัฐ ในการไล่ล่าแก๊งค้ายาเสพติดซึ่งสังหารโหดครอบครัวชาวอเมริกัน 9 ศพ"/>
  </head>
  <body>
    <article>
      <h1>ทรัมป์เสนอส่งทหารล่าแก๊งค้ายาจังโก้ฆ่าหมู่ชาวอเมริกัน</h1>
      <address>
        <time datetime="2019-11-06T03:13:00+00:00">06 Nov 2019, 03:13</time>
      </address>
      <p>
        <b>ประธานาธิบดีโดนัลด์ ทรัมป์ เรียกร้องรัฐบาลเม็กซิโกยอมรับ "ความช่วยเหลือทางทหาร" จากสหรัฐ ในการไล่ล่าแก๊งค้ายาเสพติดซึ่งสังหารโหดครอบครัวชาวอเมริกัน 9 ศพ</b>
      </p>
      <p>สำนักข่าวต่างประเทศรายงานจากกรุงวอชิงตัน ประเทศสหรัฐอเมริกา เมื่อวันที่ 5 พ.ย. ว่านายโฮแกน กิดลีย์ รองโฆษกทำเนียบขาว กล่าวเมื่อวันอังคาร ว่ารัฐบาลวอชิงตันประณามการกระทำอันป่าเถื่อนที่เกิดขึ้นในเม็กซิโก ซึ่งคร่าชีวิตผู้บริสุทธิ์ชาวอเมริกันมากถึง 9 คน และหน่วยงานที่เกี่ยวข้องทุกแห่งในสหรัฐมีความพร้อมอย่างเต็มที่ ในการมอบความสนับสนุนไปยังเม็กซิโก เพื่อติดตามจับกุมผู้กระทำผิดมารับโทษตามกฎหมายให้ได้<br/> </p>
      <figure>
        <iframe data-src="https://twitter.com/realDonaldTrump/status/1191708086140047361?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/realDonaldTrump/status/1191708902041227264?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ การแถลงของรองโฆษกทำเนียบขาวถือเป็นการย้ำความต้องการและเป็นการเพิ่มแรงกดดันของสหรัฐไปยังรัฐบาลเม็กซิโก ว่าให้เร่งดำเนินการ เนื่องจากในเวลาเดียวกันประธานาธิบดีโดนัลด์ ทรัมป์ ทวีตข้อความว่าเขายกย่องความพยายามของประธานาธิบดีอันเดรส มานูเอล โลเปซ โอบราดอร์ ในการจัดการกับปัญหาการค้ายาเสพติด แต่แก๊งค้ายาเพสติดในเม็กซิโกนั้นมีขนาดใหญ่และทรงอิทธิพลมาก และต้องใช้ "มาตรการขั้นเด็ดขาด" ระดับกองทัพ รัฐบาลวอชิงตันของเขาพร้อมให้ความช่วยเหลือ "ที่จะเกิดขึ้นอย่างรวดเร็วและมีประสิทธิภาพ" ทันทีที่ได้รับการร้องขอ<br/> </p>
      <figure>
        <iframe data-src="https://twitter.com/Reuters/status/1191904282997473280?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191106/news_OMlNQRbuAx102436_533.jpg?v=20191106213?v=6559"/>
      </figure>
      <p><b>ประธานาธิบดีอันเดรส มานูเอล โลเปซ โอบราดอร์ ผู้นำเม็กซิโก ( คนขวาสุด ) สนทนาทางโทรศัพท์กับประธานาธิบดีโดนัลด์ ทรัมป์ ผู้นำสหรัฐ</b><br/><br/>อย่างไรก็ตาม ผู้นำเม็กซิโกกล่าวว่าเขาต้องการ "ยุติสงครามยาเสพติด" ไม่ได้ต้องการ "ทำสงครามครั้งใหม่" พร้อมทั้งวิจารณ์ว่ารัฐบาลวอชิงตันต้องจัดการปัญหาการค้าอาวุธเถื่อนข้ามพรมแดนเช่นกัน แต่ยินดีรับ "ความร่วมมือที่จำเป็น" จากสหรัฐ เพื่อคืนความยุติธรรมให้กับผู้เสียชีวิตทั้ง 9 คน</p>
      <figure>
        <img src="https://www.dailynews.co.th/admin/upload/20191106/news_xzikjvdxcI102425_533.jpg?v=20191106213?v=3214"/>
      </figure>
      <p>ขณะที่นายอัลฟองโซ ดูราโซ รมว.กระทรวงมหาดไทยของเม็กซิโก กล่าวว่าผู้เสียชีวิตทั้ง 9 คน เป็นเด็ก 6 คน และผู้หญิง 3 คน และยังมีเด็กได้รับบาดเจ็บอีก 6 คน โดยทุกคนเป็นสมาชิกในครอบครัวเดียวกันจากตระกูลเลอบารอน จากชุมชนมอร์มอน ซึ่งเป็นชุมชนชาวอเมริกันในพื้นที่แถบนั้นของเม็กซิโก และทุกคนถือสองสัญชาติคืออเมริกัน-เม็กซิกัน โดยเหตุการณ์เกิดขึ้นในเวลากลางวันของวันจันทร์ตามเวลาท้องถิ่น บริเวณพรมแดนระหว่างรัฐชีวาวากับรัฐโซโนรา ที่อยู่ทางเหนือ เบื้องต้นเจ้าหน้าที่เชื่อว่า "เป็นผิดพลาด" ในการสื่อสารของแก๊งค้ายาเสพติดในพื้นที่ ส่งผลให้เข้าใจผิดว่าขบวนรถยนต์เอสยูวี 3 คันเป็นของแก๊งคู่อริ.<br/><br/><b>เครดิตภาพ : AP</b></p>
    </article>
  </body>
</html>