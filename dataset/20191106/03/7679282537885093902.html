<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-boy-attack-girl-through-blade-on-overbridgle-in-lucknow-2834508.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T03:09:38+00:00"/>
    <meta property="og:title" content="ओवरब्रिज पर देर रात आया प्रेमी और लड़की के साथ कर दी ऐसी हरकत"/>
    <meta property="og:description" content="लखनऊ के चिनहट में मल्हौर स्टेशन ओवरब्रिज के पास मंगलवार देर रात प्रेमी ने 20 वर्षीय युवती पर ब्लेड व धारदार हथियार से हमला करके उसे लहूलुहान कर दिया। घटना को अंजाम देने के बाद वह युवती की स्कूटी लेकर..."/>
  </head>
  <body>
    <article>
      <h1>ओवरब्रिज पर देर रात आया प्रेमी और लड़की के साथ कर दी ऐसी हरकत</h1>
      <address><time datetime="2019-11-06T03:09:38+00:00">06 Nov 2019, 03:09</time> by <a rel="author">लाइव हिन्दुस्तान, नई दिल्ली</a></address>
      <p>लखनऊ के चिनहट में मल्हौर स्टेशन ओवरब्रिज के पास मंगलवार देर रात प्रेमी ने 20 वर्षीय युवती पर ब्लेड व धारदार हथियार से हमला करके उसे लहूलुहान कर दिया। घटना को अंजाम देने के बाद वह युवती की स्कूटी लेकर फरार हो गया। </p>
      <p>पीड़िता की चीख-पुकार सुनकर जुटे राहगीरों ने उसे अस्पताल पहुंचाने के साथ पुलिस को सूचना दी। पुलिस के मुताबिक युवती के शरीर पर गहरे घाव हैं। मुकदमा दर्ज करके आरोपी की तलाश की जा रही है।</p>
      <p>इंस्पेक्टर चिनहट ने बताया कि लौलाई में काशीराम कालोनी निवासी युवती फैजाबाद रोड स्थित ओमेगा ग्रीन सिटी के पास एक ब्यूटी पार्लर में काम करती है। उसका दुबग्गा निवासी अरहान उर्फ रेहान नाम के युवक से प्रेम प्रसंग चल रहा है। मंगलवार रात 10 बजे युवती ब्यूटी पार्लर से घर के लिए निकली थी। रास्ते में रेहान का फोन आने पर वह मल्हौर स्टेशन ओवरब्रिज के पास उससे मिलने के लिए रुक गई। </p>
      <p>प्रत्यक्षदर्शियों के मुताबिक दोनों काफी देर तक बातचीत करते रहे। इस बीच उनमें कहासुनी होने लगी और रेहान ने ब्लेड से उसकी गर्दन व शरीर पर कई जगह वार कर दिए। शरीर में कई घाव होने से युवती लहूलुहान हो गई। वह शोर मचाते हुए भागी। यह देख आरोपी उसकी स्कूटी लेकर फरार हो गया। राहगीरों ने उसे सीएचसी पहुंचाया जहां से उसे लोहिया अस्पताल रेफर कर दिया गया।</p>
      <p>डॉक्टरों ने उसके गले और शरीर के अन्य हिस्सों में टांके लगाए हैं। उसकी हालत गंभीर है। इंस्पेक्टर ने बताया कि युवती की मां व रिश्तेदार अस्पताल पहुंच गए थे। युवती ने ने आरोपी का नाम बताया है। घरवालों की तहरीर पर मुकदमा दर्ज किया जा रहा है।</p>
    </article>
  </body>
</html>