<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/kaos-etter-haaland-mal/71787608"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T03:41:15+00:00"/>
    <meta property="og:title" content="Kaos etter Haaland-mål"/>
    <meta property="og:description" content="Italienske medier melder om kaos i Napoli-leiren etter at Erling Braut Haaland sørget for at det endte uavgjort i tirsdagens Champions League-kamp."/>
  </head>
  <body>
    <article>
      <h1>Kaos etter Haaland-mål</h1>
      <h2>Italienske medier melder om kaos i Napoli-leiren etter at Erling Braut Haaland sørget for at det endte uavgjort i tirsdagens Champions League-kamp.</h2>
      <address><time datetime="2019-11-06T03:41:15+00:00">06 Nov 2019, 03:41</time> by <a rel="author">Frode Andresen</a></address>
      <p>Natt til onsdag melder italienske medier om totalt kaos i Napoli-leiren etter at de spilte uavgjort mot Red Bull Salzburg og Erling Braut Haaland i Champions League tirsdag kveld.</p>
      <p>Tidligere denne uka beordret Napolis klubbpresident Aurelio De Laurentiis at spillerne skulle holdes på en lukket treningsleir på klubbens treningssenter fram til søndag.</p>
      <h3>Offentlig konflikt</h3>
      <p>Avgjørelsen kom som følge av svake resultater, som har ført laget til en skuffende sjuendeplass i Serie A.</p>
      <p>
        <b>Det hele førte til en offentlig konflikt mellom klubbpresidenten og hovedtrener Carlo Ancelotti.</b>
      </p>
      <p>Presidenten uttrykte støtte til Ancelotti, og sa blant annet at det er gruppen som en helhet som må løse lagets problemer. Ancelotti gikk derimot ut og uttrykte misnøye med den pålagte treningsleiren.</p>
      <p>- Klubben har tatt en avgjørelse, og vi vil akseptere det. Men om du spør meg om jeg er enig eller ikke, så vil jeg si at jeg ikke er det, sa Ancelotti ifølge <a href="https://www.espn.com/soccer/napoli/story/3981315/napoli-players-told-to-spend-week-at-training-ground-following-poor-form">ESPN</a>.</p>
      <h3>Fult kaos</h3>
      <p>Etter at Erling Braut Haalands mål sørget for nok et skuffende resultat, brøt det ut fullt kaos i Napoli-leiren.</p>
      <p>Først forlot Carlo Ancelotti stadion uten å stille til pressekonferanse, som han plikter til å gjøre. Så ble det varslet at også spillerne hadde dratt hjem uten å stille til intervjuer.</p>
      <p>
        <b>Dermed ser det ut til at den lukkede treningsleiren, som i Italia kalles «ritiro», plutselig er avsluttet.</b>
      </p>
      <p>- Skulle til å skrive i går at dette går aldri. Napoli ble beordret på ritiro hele denne uka. Derifra rett på landslagssamlinger. Ancelotti var uenig. Nå kommer rapporter om at Napoli-spillerne har dratt hjem, skriver Serie A-ekspert <a href="https://twitter.com/heggelund7/status/1191859420772360192">Per-Jarle Heggelund på Twitter</a>.</p>
      <h3>Spekulasjoner</h3>
      <p>Napoli har foreløpig ikke kommentert hendelsen, noe som har ført til spekulasjoner.</p>
      <p>- Opprør i Napoli! Ancelotti og Napoli-spillerne nekter å gjennomføre de resterende fem dagene av treningsleiren som presidenten plutselig påla dem i går via radio. Jeg kan ikke minnes at noe liknende har hendt på et sånt nivå, skriver sportsjournalist <a href="https://twitter.com/tancredipalmeri/status/1191866028847972353">Tancredi Palmeri på Twitter</a>.</p>
      <p>Han hevder også at AC Milan-legenden Alessandro Costacurta uttaler at han «har kjent Ancelotti i 33 år, og har aldri sett ham droppe et kampintervju».</p>
      <h3>Haaland-scoring</h3>
      <p><a href="https://www.dagbladet.no/sport/haaland-scoret-og-satte-ny-champions-league-rekord/71787247">For Erling Braut Haaland ble kampen derimot en gedigen opptur</a>. Med sitt sjuende mål i Champions League på fire kamper satte han ny rekord, ifølge <a href="https://twitter.com/OptaJoe">statistikkbyrået Opta</a>, og omtalte nordmannen som et vidunderbarn.</p>
      <p>Thierry Henry, Didier Drogba, Ivan Klasnic og Diego Costa deler andreplassen bak Erling Braut Haaland med fem mål på deres fire første Champions League-kamper.</p>
      <p>- Det føles godt å score mål. Når du er spiss liker du å score mål. Det er viktig, sa Haaland og tilføyet:</p>
      <p>
        <b>- Jeg lever drømmen, så det gjelder å kose seg.</b>
      </p>
      <p>I tillegg skrev han seg inn som den fjerde spilleren i Champions League-historien som har scoret i alle sine fire første Champions League-kamper. De tre andre spillerne som har oppnådd samme bragd er Zé Carlos, Alessandro Del Piero og Diego Costa, ifølge Opta.</p>
    </article>
  </body>
</html>