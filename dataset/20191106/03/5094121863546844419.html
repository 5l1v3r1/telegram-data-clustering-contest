<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/svatek-svateho-martina-se-blizi-po-husach-od-farmaru-se-uz-davno-zaprasilo-20191105.html"/>
    <meta property="og:site_name" content="Deník.cz"/>
    <meta property="article:published_time" content="2019-11-06T03:50:00+00:00"/>
    <meta property="og:title" content="Svatomartinská husa? Po těch od farmářů se už dávno zaprášilo"/>
    <meta property="og:description" content="Těšíte se na propečenou svatomartinskou husu? Pokud ji chcete pořídit od českých chovatelů a vzpomněli jste si na ni až nyní, nejspíš budete mít smůlu. „Chlazenou husu z českého chovu už dnes nekoupíte,“ řekl Zbyněk Opatrný, který na své farmě v Tovačově oblíbených ptáků vykrmí ročně až tisícovku."/>
  </head>
  <body>
    <article>
      <h1>Svatomartinská husa? Po těch od farmářů se už dávno zaprášilo</h1>
      <address><time datetime="2019-11-06T03:50:00+00:00">06 Nov 2019, 03:50</time> by <a rel="author">Jiří Janda</a></address>
      <p>Jeho poslední kusy si strávníci rozebrali přede dvěma týdny. Ideální dobou na objednávky je tak podle jeho zkušenosti začátek září. Nyní lidem podle něj zbývá vzít zavděk mraženými výrobky z dovozu.</p>
      <figure>
        <img src="https://g.denik.cz/50/1c/svatomartinske-oslavy-vino-kl-18_denik-150-3x2.jpg"/>
      </figure>
      <aside>
        <a href="https://www.denik.cz/regiony/svatomartinske-vino-lide-ochutnaji-vyjimecne-driv-na-prani-vinaru-a-gastronomu-20190612.html">Svatomartinské víno lidé ochutnají výjimečně dřív. Na přání vinařů a gastronomů Přečíst článek ›</a>
      </aside>
      <p>Husy se v Česku chovají ve 48 hospodářstvích, líhnou se v sedmi líhních. Podle předsedkyně Českomoravské drůbežářské unie Gabriely Dlouhé se letos v Česku vylíhlo přes 175 tisíc housat. Bylo jich asi o 9000 méně než loni. Ze zahraničí bylo dovezeno téměř pět tisíc kusů, naopak na export šlo přes 20 tisíc českých housat.</p>
      <h3>Šťavnaté a jemné maso</h3>
      <p>Husí maso mají strávníci rádi zejména pro kulinářské kvality: je šťavnaté a jemné. Průměrný Čech jej sní ročně asi 200 gramů. „Maso z českých chovů je chuťově vyzrálejší,“ konstatoval chovatel Opatrný.</p>
      <p>Čeští chovatelé podle něj husy chovají v přírodních podmínkách, tedy ve volném výběhu, nebo dokonce na vodní ploše, kde je vykrmují po dobu pěti měsíců. Přitom ptáci dovážení obvykle z Maďarska se porážejí již po osmi až devíti týdnech.</p>
      <p>Pokud lidé husí maso nakupují přímo od farmářů, zaplatí podle Dlouhé za kilogram asi 200 korun. Na farmářských trzích je maso přijde asi na dvojnásobek, naopak levnější jsou mražené výrobky dovezené ze zahraničí.</p>
      <figure>
        <img src="https://g.denik.cz/1/3d/linecke-testo-cukrovi_denik-150-3x2.jpg"/>
      </figure>
      <aside>
        <a href="https://www.denik.cz/gastronomie/k-vanocnim-zvykum-patri-i-peceni-denik-vam-prinasi-recepty-na-tradicni-cukrovi-20201024.html">Staročeské Vánoce. Vyzkoušejte recepty na tradiční vánoční cukroví Přečíst článek ›</a>
      </aside>
      <p>„Maso, které projde mrazem, může být na talíři tuhé. Může mít horší kvalitu a také hrozí, že bude jinak zbarvené,“ uvedl šéfkuchař Petr Ježek. Kvalitní husí maso je podle něj nažloutlé nebo načervenalé, nemá však být vybledlé.</p>
      <p>Drůbežího masa se loni v Česku spotřebovalo 28,4 kilogramu na osobu. U spotřebitelů je oblíbené zejména kvůli snadné kuchyňské úpravě a nízké ceně. „Soběstačnost České republiky v této komoditě je 65 procent,“ uvedl náměstek ministra zemědělství Jindřich Fialka.</p>
    </article>
  </body>
</html>