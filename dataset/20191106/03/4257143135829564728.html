<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/06/ketszaz-kilometert-autozott-rakos-betege-oxigenpalackjaert-a-nemzett-haziorvosa"/>
    <meta property="og:site_name" content="infostart"/>
    <meta property="article:published_time" content="2019-11-06T03:52:00+00:00"/>
    <meta property="og:title" content="Kétszáz kilométert autózott rákos betege oxigénpalackjáért a nemzet háziorvosa"/>
    <meta property="og:description" content="Átadták az idei Nemzet Háziorvosa díjakat. Az elismerést tíz magyarországi és tíz határon túli alapellátásban dolgozó szakember és munkatársaik kapták meg. Az emberi erőforrások minisztere nagyon szép kezdeményezésnek nevezte a pályázatot."/>
  </head>
  <body>
    <article>
      <h1>Kétszáz kilométert autózott rákos betege oxigénpalackjáért a nemzet háziorvosa</h1>
      <address><time datetime="2019-11-06T03:52:00+00:00">06 Nov 2019, 03:52</time> by <a rel="author">InfoRádió</a></address>
      <h3>Átadták az idei Nemzet Háziorvosa díjakat. Az elismerést tíz magyarországi és tíz határon túli alapellátásban dolgozó szakember és munkatársaik kapták meg. Az emberi erőforrások minisztere nagyon szép kezdeményezésnek nevezte a pályázatot.</h3>
      <p>A nemzet háziorvosa pályázat első helyezését Fekete Borbála kisapostagi háziorvos nyerte el, a határon túlról pedig a vajdasági Topolyáról Herbut Elvira.</p>
      <p>Idén hirdették meg kilencedik alkalommal A nemzet háziorvosa pályázatot, amelyen a páciensek ajánlásai alapján választották ki a Kárpát-medence legjobb háziorvosait és munkatársaikat. A tíz hazai és a tíz határon túli toplistást a zsűri választotta ki, a végső sorrendet azonban az <a href="https://www.evpraxisa.hu/palyazatok/">evpraxisa.hu</a> internetes portál olvasói és szavazói döntötték el.</p>
      <p>Az orvoscsaládból származó Dr. Fekete Borbála aneszteziológus, emellett intenzív terápiás és sürgősségi betegellátó orvosi szakvizsgákkal is rendelkezik a háziorvosi szakvizsga mellett. A doktornő a Fejér megyei településre 2011-ben költözött 11 éves fiával.</p>
      <p>A doktornőt egy baracsi lakos nevezte be a versenyre, miután egy helyi, végső stádiumos rákos beteg elhasználta a rendelkezésre álló oxigénpalackját sorozatos rosszulléteivel. A háziorvost értesítették, aki kiment a helyszínre, és látta, hogy nagy a baj, a légzés megtámogatásához szükség van sürgősen egy új palackra - <a href="https://www.hellovidek.hu/csalad/2019/11/05/o-az-egyik-legjobb-doktorno-az-orszagban-megvalasztottak-a-nemzet-haziorvosat">idézi az Indexet a Hello Vidék</a>.</p>
      <p>Mint írják, a Baracshoz legközelebbi oxigénpalack-elosztó hely a Baracstól 96 kilométerre fekvő Alsónémediben található. A doktornő beült a saját autójába, azonnal elhajtott Alsónémedibe, és – erős nyomást gyakorolva az ottani elosztóra – szerzett palackot a betegének, napi bérleti díj ellenében. Mindezt a saját költségén vállalta.</p>
      <p>Dr. Herbut Elviráról ajánlásában azt írta Topolya község elnöke, hogy szakmai hozzáértése, a betegekkel szembeni alázata és empátiája munkatársai iránt érzett maximális tisztelete követendő példa.</p>
      <p>A díjátadón Kásler Miklós, az emberi erőforrások minisztere a díjátadón a háziorvosok szerepének jelentőségét hangsúlyozta. Mint mondta, az esetek többségében a diagnosztizálástól a gyógyításig kísérik a betegeket,</p>
      <blockquote>"ők azok az orvosok, akiket annak idején Hippokratész megálmodott", és ők azok, akik munkáját közvetlenül ítélik meg a betegek.</blockquote>
      <p>Hozzátette: a gyógyítás igazi esszenciája - a felfedezéseken és a tudományos eredményeken túl - a szereteten alapuló orvos-beteg viszony.</p>
      <p>
        <b>Kapcsolódó hang</b>
      </p>
      <p>Nemzet Háziorvosa díjakat átadták</p>
      <figure>
        <audio src="https://infostart.hu/audio/00004/00004e58b.mp3"/>
      </figure>
      <p> </p>
    </article>
  </body>
</html>