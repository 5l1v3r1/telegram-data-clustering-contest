<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740183"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T03:15:00+00:00"/>
    <meta property="og:title" content="เด็กขายกระทงขึ้นโรงพัก แจ้งจับคนล่อซื้อกรรโชกทรัพย์"/>
    <meta property="og:description" content="เด็กสาวขายกระทง ควงแม่ขึ้นโรงพัก เอาผิดคนล่อซื้อกระทงการ์ตูน พบอีกรายสาวโคราชวัย 16 ปี ถูกล่อซื้อซองพลาสติกใส่โทรศัพท์มือถือลายการ์ตูน"/>
  </head>
  <body>
    <article>
      <h1>เด็กขายกระทงขึ้นโรงพัก แจ้งจับคนล่อซื้อกรรโชกทรัพย์</h1>
      <address>
        <time datetime="2019-11-06T03:15:00+00:00">06 Nov 2019, 03:15</time>
      </address>
      <p>
        <b>เด็กสาวขายกระทง ควงแม่ขึ้นโรงพัก เอาผิดคนล่อซื้อกระทงการ์ตูน พบอีกรายสาวโคราชวัย 16 ปี ถูกล่อซื้อซองพลาสติกใส่โทรศัพท์มือถือลายการ์ตูน</b>
      </p>
      <p>จากกรณีโลกออนไลน์เกิดกระแสวิจารณ์อย่างหนัก ภายหลังจากที่คุณพ่อรายหนึ่งได้เผยเรื่องราวของลูกสาววัย 15 ปีทำกระทงขายเพื่อหารายได้พิเศษ ได้ถูกลูกค้าสั่งทำกระทงเน้นย้ำทำ "กระทงลายการ์ตูน" แต่เมื่อนัดรับส่งของกลับแจ้งจับละเมิดลิขสิทธิ์พร้อมเรียกปรับเป็นเงิน 30,000 แต่ทางผู้ปกครองขอต่อรองจ่ายเพียง 5,000 บาท จนทำให้เรื่องราวดังกล่าวกลายเป็นที่วิพากษ์วิจารณ์ในสังคมออนไลน์อย่างกว้างขวางนั้น.<br/><br/>ความคืบหน้าเมื่อเวลา 09.00 น.วันที่ 6 พ.ย.ผู้สื่อข่าวรายงานว่า ที่ สภ.เมือง จ.นครราชสีมา แม่และเด็กสาววัย 15 ปี ที่ถูกล่อซื้อกระทงรูปการ์ตูน ได้เดินทางไปแจ้งความร้องทุกข์เอาผิดกับทางคนล่อซื้อกระทงรูปการ์ตูนแล้ว ในข้อหา กรรโชกทรัพย์</p>
      <figure>
        <img src="https://www.dailynews.co.th/admin/upload/20191106/news_STFHgfTPeB082146_533.jpg?v=20191106141?v=7248"/>
      </figure>
      <p>ขณะที่ล่าสุดพบผู้เสียหายอีกรายคือ น.ส.นิภารัตน์ เสงี่ยมกลาง อายุ 46 ปี ได้นำหลักฐานมาพบตำรวจ สภ.เมืองนครราชสีมา กรณีลูกสาวอายุ 16 ปี ถูกล่อซื้อซองพลาสติกใส่โทรศัพท์มือถือกันน้ำ ลวดลายการ์ตูนโดเรม่อนและคิตตี้ จำนวน 10 ชิ้น ก่อนถูกจับกุม<br/><br/>น.ส.นิภารัตน์ กล่าวว่า ลูกสาวถูกตัวแทนลิขสิทธิ์ข่มขู่เรียกเงิน 50,000 บาท หากไม่จ่ายจะต้องติดคุก มีการไกล่เกลี่ยต่อรองจนตกลงจ่ายค่าเสียหาย 25,000 บาท ข่มขู่ว่าต้องรีบหาเงินมาจ่ายภายในวันเดียว จึงจำยอมต้องไปหาเงินโดยกู้เงินนอกระบบดอกเบี้ยแพงมาจ่ายให้ สร้างความเจ็บปวดแก่ลูกสาวที่ต้องการหารายได้พิเศษช่วยพ่อแม่ โดยเหตุเกิดเมื่อวันที่ 5 เม.ย.ที่ผ่านมา  หลังเห็นข่าวขบวนการล่อซื้อกระทงลิขสิทธิ์ มั่นใจว่าลูกสาวตกเป็นเหยื่อของขบวนการเดียวกันนี้ จึงนำหลักฐานมาพบตำรวจ เพื่อแจ้งความเอาผิดฐานกรรโชกทรัพย์</p>
      <figure>
        <img src="https://www.dailynews.co.th/admin/upload/20191106/news_foqHxOTPBi100441_533.jpg?v=20191106141?v=2142"/>
      </figure>
      <figure>
        <img src="https://www.dailynews.co.th/admin/upload/20191106/news_RgossBfZrO100442_533.jpg?v=20191106141?v=8167"/>
      </figure>
      <p>
        <b>
          <i>ข่าวที่เกี่ยวข้อง<br/><a href="https://www.dailynews.co.th/politics/740221">'สมศักดิ์'สั่งยุติธรรมโคราช ช่วยเหลือคดีล่อซื้อกระทงเด็ก</a></i>
        </b>
      </p>
    </article>
  </body>
</html>