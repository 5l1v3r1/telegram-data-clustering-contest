<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-spinners-and-batsmen-are-the-key-of-success-in-icc-t20-world-cup-says-adam-gilchrist-2834501.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T03:02:46+00:00"/>
    <meta property="og:title" content="ICC टी-20 वर्ल्ड कप 2020 में स्पिनर और कलात्मक बल्लेबाज दिलाएंगे सफलता: एडम गिलक्रिस्ट"/>
    <meta property="og:description" content="क्रिकेट के सबसे छोटे प्रारूप टी-20 को ताबड़तोड़ बल्लेबाजी करने वाले खिलाड़ियों का खेल माना जाता है, लेकिन अपने जमाने के आक्रामक बल्लेबाज एडम गिलक्रिस्ट का मानना है कि अगले साल होने वाले इस प्रारूप के..."/>
  </head>
  <body>
    <article>
      <h1>ICC टी-20 वर्ल्ड कप 2020 में स्पिनर और कलात्मक बल्लेबाज दिलाएंगे सफलता: एडम गिलक्रिस्ट</h1>
      <address><time datetime="2019-11-06T03:02:46+00:00">06 Nov 2019, 03:02</time> by <a rel="author">एजेंसी,नई दिल्ली</a></address>
      <p>क्रिकेट के सबसे छोटे प्रारूप टी-20 को ताबड़तोड़ बल्लेबाजी करने वाले खिलाड़ियों का खेल माना जाता है, लेकिन अपने जमाने के आक्रामक बल्लेबाज एडम गिलक्रिस्ट का मानना है कि अगले साल होने वाले इस प्रारूप के विश्व कप में स्पिनर और कलात्मक बल्लेबाज ज्यादा कामयाब हो सकते हैं, क्योंकि ऑस्ट्रेलिया के मैदान दूसरी जगहों से काफी बड़े होते हैं। विश्व कप को लेकर यहां आयोजित 'टूरिज्म वेस्टर्न ऑस्ट्रेलिया' के कार्यक्रम में पहुंचे गिलक्रिस्ट ने इस मौके पर भारतीय प्रशंसकों से इसका लुत्फ उठाने के लिए पश्चिम ऑस्ट्रेलिया आने का न्योता भी दिया। </p>
      <p>इस मौके पर गिलक्रिस्ट के साथ क्रिकेट कमेंटेटर हर्षा भोगले और पश्चिम ऑस्ट्रेलिया के प्रीमियर (भारत में मुख्यमंत्री के समान) मार्क मैकगोवन भी मौजूद थे। ऑस्ट्रेलिया को पहली बार टी20 विश्व कप की मेजबानी मिली है, जहां भारतीय पुरुष टीम 24 अक्टूबर 2020 को पर्थ के नए स्टेडियम में दक्षिण अफ्रीका के खिलाफ अपने अभियान की शुरुआत करेगी। इसी दिन भारतीय महिला टीम पर्थ के ही वाका मैदान पर बांग्लादेश से भिड़ेगी।</p>
      <p>
        <b>
          <a href="https://www.livehindustan.com/cricket/story-icc-announces-mens-t20-world-cup-2020-full-schedule-and-fixtures-in-australia-know-when-and-where-to-watch-2830785.html">ICC टी-20 वर्ल्डकप 2020 का शेड्यूल जारी, जानें कब और कहां होंगे सभी मैच</a>
        </b>
      </p>
      <p>गिलक्रिस्ट से जब इस टी20 विश्व कप में सफलता हासिल करने की कुंजी के बारे में पूछा गया तो उन्होंने कहा, '' ऑस्ट्रेलिया में मैदान (बाउंड्री) थोड़ी बड़ी हैं ऐसे में यह कई चीजोंपर निर्भर करेगा। तकनीकी तौर पर अपको जिन चीजों को ध्यान में रखना होगा, उसमें स्पिनरों का इस्तेमाल के अलावा तेजी से दौड़कर रन चुराना शामिल है।</p>
      <p>उन्होंने कहा, ''इंग्लैंड, न्यूजीलैंड और दक्षिण एशियाई देशों की तुलना में ऑस्ट्रेलिया के मैदान बड़े होते हैं ऐसे में छक्का लगाने के लिए अपके पास टाइमिंग और ताकत का सही मिश्रण होना चाहिए। यहां ऐसे बल्लेबाज ज्यादा कामयाब होंगे जो मैदान के खाली जगहों पर शॉट लगा कर तेजी से दो-तीन रन दौड़ कर पूरा कर सके। टी20 विश्व कप में इसका काफी असर पड़ेगा। एक बल्लेबाज के तौर पर आपके पास हर तरह का कौशल होना चाहिए।'' </p>
      <p>विश्व कप के दावेदारों के बारे में पूछे जाने पर इस पूर्व दिग्गज ने कहा, ''सफेद गेंद से क्रिकेट खेलने के मामले में भारत और इंग्लैंड का रिकॉर्ड पिछले कुछ समय में शानदार रहा है। इंग्लैंड ने हाल ही में 50 ओवर का विश्व कप जीता। न्यूजीलैंड की टीम विश्व कप में हमेशा कड़ी चुनौती देती है। मुझे लगता है कि घरेलू परिस्थितियों में ऑस्ट्रेलिया के पास भी मौका होग। टी20 प्रारूप में हालांकि टीम का रिकॉर्ड अच्छा नहीं रहा है लेकिन वे अब लय में आ रहे है और मुझे लगता है घरेलू परिस्थितियों में अच्छा प्रदर्शन करेंगे।''</p>
      <h3>
        <a href="https://www.livehindustan.com/cricket/story-rohit-sharma-on-verge-of-major-milestone-in-t20i-cricket-at-rajkot-india-vs-bangladesh-2834496.html">INDvsBAN: राजकोट टी-20 में यह खास मुकाम हासिल करेंगे रोहित शर्मा</a>
      </h3>
      <p>उन्होंने कहा, ''टी20 ऐसा प्रारूप है जहां कोई भी टीम दावेदार नहीं होगी। इस प्रारूप को यही चीज सबसे रोचक बनाता है।'' भोगले ने कहा कि अगर मौजूदा प्रदर्शन देखे तो ऑस्ट्रेलिया की टीम ज्यादा तैयार है। भारतीय टीम में मजबूत है लेकिन वे अभी सही संयोजन बनाने की कोशिश कर रहे है। टूर्नामेंट में अभी 11 महीने का समय है और भारतीय टीम इस दौरान सभी संयोजन को आजमाना चाहती है। </p>
      <p>उन्होने कहा, ''अभी की बात करें तो ऑस्ट्रेलियाई टीम सबसे अच्छी तरह तैयार है लेकिन इस प्रारूप में कुछ भी संभव है। रैंकिंग में शीर्ष पर काबिज पाकिस्तान को श्रीलंका की दूसरे दर्जे की टीम ने 3-0 से हराया। बांग्लादेश ने पहले टी-20 में भारत को आसानी से हराया। ऐसे में किसी को दावेदार बताना सही नहीं होगा।''</p>
    </article>
  </body>
</html>