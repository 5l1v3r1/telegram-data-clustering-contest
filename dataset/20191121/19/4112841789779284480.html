<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/77589-Toto-je-najrychlejsi-traktor-na-svete-vytiahne-az-24747-kmh"/>
    <meta property="og:site_name" content="REFRESHER"/>
    <meta property="article:published_time" content="2019-11-21T19:12:00+00:00"/>
    <meta property="og:title" content="Toto je najrýchlejší traktor na svete, vytiahne až 247,47 km/h"/>
    <meta property="og:description" content="Samozrejme, stroj musel byť pomerne výrazne upravený. Pôvodných je však viac než 50 % dielcov."/>
  </head>
  <body>
    <article>
      <h1>Toto je najrýchlejší traktor na svete, vytiahne až 247,47 km/h</h1>
      <address><time datetime="2019-11-21T19:12:00+00:00">21 Nov 2019, 19:12</time> by <a rel="author">Matej Krajčovič</a></address>
      <p>
        <b>Samozrejme, stroj musel byť pomerne výrazne upravený. Pôvodných je však viac než 50 % dielcov.</b>
      </p>
      <p>S <b>traktormi</b> na slovenských cestách pravdepodobne nemáš práve tie najlepšie skúsenosti. Zväčša idú pomaly a za sebou tak vytvárajú dlhé kolóny s nervóznymi vodičmi. </p>
      <p>Špeciálne upravený traktor <b>JCB Fastrac </b>by takéto dopravné komplikácie určite nespôsoboval. Za volant tejto beštie sa totiž posadil Brit <b>Guy Martin </b>a stanovil <b>svetový rýchlostný rekord </b>pre spomínaný druh vozidiel. </p>
      <figure>
        <img src="https://i.refresher.sk/public/matejkrajcovic/Screen_Shot_2019-11-21_at_14.30.46_PM.jpg"/>
        <figcaption>
          <cite>https://www.jcb.com/en-gb/campaigns/fastrac/wft</cite>
        </figcaption>
      </figure>
      <p>Maximálka v jeden moment dosiahla<b> 247,47 km/h</b> a priemerná rýchlosť na meranom úseku, ktorá je dôležitá pre vylúčenie vplyvu vetra alebo prípadného mierneho klesania, zas 217,56 km/h.</p>
      <p>Pokus potvrdili aj zástupcovia Guinnessovej knihy rekordov, rekord je teda oficiálny. Jedným zo zámerov firmy JCB ale určite bolo aj spropagovanie svojej bežnej produkcie. Výrobca totiž tvrdí, že rekordný stroj bol vyvinutý z bežného traktoru Fastrac, aký si môžeš bežne kúpiť. </p>
      <figure>
        <img src="https://i.refresher.sk/public/matejkrajcovic/Screen_Shot_2019-11-21_at_14.30.29_PM.jpg"/>
        <figcaption>
          <cite>https://www.jcb.com/en-gb/campaigns/fastrac/wft</cite>
        </figcaption>
      </figure>
      <related>
        <a href="https://refresher.sk/68325-Slovensky-traktorista-sa-druhykrat-narodil-ked-na-poli-zatal-do-funkcnej-miny-z-2-svetovej-vojny"/>
      </related>
      <p>Zdieľať s ním má viac než 50 % dielcov. Vnútri bežal <b>7,2-litrový šesťvalcový dieselový motor.</b> Výrazne upravená bola aerodynamika vďaka zníženiu podvozku o 20 centimetrov a zúženiu kabíny.</p>
      <p>Pokorenie takýchto rýchlostí s traktorom zas nie je úplne prekvapivé, stroj mal totiž viac než 1 016 koní a krútiaci moment na úrovni 2 500 Nm. Kľúčom k úspechu však bola <b>správne nastavená prevodovka</b>. </p>
      <figure>
        <iframe src="https://www.youtube.com/embed/H8QIyVQ29-Y" width="700" height="393" data-service="Youtube" scrolling="no"/>
      </figure>
      <p>Kým bežný traktor potrebuje krátke prevody, aby dokázal potiahnuť aj ťažké radlice zaborené do zablateného poľa, odľahčený JCB Fastrac mal dostatok času rozgúľať sa po hladučkom asfalte pôvodne vojenského letiska Elvington pri britskom mestečku York. Jeho dráha je s vyše tromi kilometrami jednou z najdlhších na Ostrovoch.  </p>
      <p>A samotný pilot <b>Guy Martin</b>? Ten má s rýchlosťou a s riskovaním poriadne skúsenosti, na legendárnom motocyklovom podujatí <b>Isle od Man TT, </b>ktoré sa jazdí po úplne bežných okreskách, má napríklad až 17 pódiových umiestnení. Na motorke si však aj dvakrát zlomil chrbticu. </p>
      <figure>
        <iframe src="https://www.youtube.com/embed/cAhQ6Xp-ilE" width="700" height="393" data-service="Youtube" scrolling="no"/>
      </figure>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/27349-Najvacsia-fotografia-sveta-zachytava-Mont-Blanc-v-celej-jeho-krase-a-dostane-do-uzasu-aj-vas"/>
        <a href="https://refresher.sk/35999-Futuristicky-traktor-nema-kabinu-pre-vodica-a-ovladat-sa-da-z-tabletu-Farmarsky-sen-vie-na-pole-vyjst-uplne-sam"/>
        <a href="https://refresher.sk/33150-Hoverboard-preletel-nad-morom-cez-2-kilometre-a-zapisal-sa-do-Guinnessovej-knihy-rekordov-Vie-lietat-az-10-minut-a-dosiahnut-rychlost-150-kilometrov-za-hodinu"/>
        <a href="https://refresher.sk/77578-SUV-ofenziva-Mercedesu-vrcholi-634konovym-AMG-a-ultraluxusnym-Maybachom"/>
        <a href="https://refresher.sk/76796-Na-svete-je-dalsi-premiovy-elektromobil-Elektricky-Sportback-od-Audi-ma-nielen-unikatne-spataky-ale-aj-svetla"/>
        <a href="https://refresher.sk/77560-Nove-RS-Q8-vyraza-dych-600konova-bestia-z-Bratislavy-je-najrychlejsim-SUV-na-Nurburgringu"/>
        <a href="https://refresher.sk/76947-Spadla-dalsia-tradicna-hradba-Aston-Martin-DBX-je-prvym-SUVckom-znacky"/>
        <a href="https://refresher.sk/76590-Ferrari-ozivilo-legendarny-model-Nadherna-novinka-prekvapi-menom-dizajnom-i-technikou"/>
      </related>
    </article>
  </body>
</html>