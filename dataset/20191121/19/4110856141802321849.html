<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/oikonomia/arthro/elkystikos_proorismos_gia_tous_touristes_h_athina-588792/"/>
    <meta property="og:site_name" content="Real.gr"/>
    <meta property="article:published_time" content="2019-11-21T19:47:00+00:00"/>
    <meta property="og:title" content="Γόντικας: Η Energean εστιάζει σε 4 σημαντικές ενεργειακές υποδομές στην Αν. Μεσόγειο"/>
    <meta property="og:description" content="Με 8,1 στα 10 βαθμολογούν οι τουρίστες την Αθήνας, όπως προκύπτει από την 15η ετήσια Eρευνα της GBR Consulting που έγινε για λογαριασμό της Eνωσης Ξενοδόχων Αθηνών - Αττικής και Αργοσαρωνικού (ΕΞΑΑΑ)."/>
  </head>
  <body>
    <article>
      <h1>
        <a href="https://www.real.gr/oikonomia/arthro/gontikas_h_energean_estiazei_se_4_simantikes_energeiakes_ypodomes_stin_an_mesogeio-588751/">Γόντικας: Η Energean εστιάζει σε 4 σημαντικές ενεργειακές υποδομές στην Αν. Μεσόγειο</a>
      </h1>
      <address><time datetime="2019-11-21T19:47:00+00:00">21 Nov 2019, 19:47</time> by <a rel="author">Της Εύας Οικονομάκη</a></address>
      <p>
        <b>Με 8,1 στα 10 βαθμολογούν οι τουρίστες την Αθήνας, όπως προκύπτει από την 15η ετήσια Eρευνα της GBR Consulting που έγινε για λογαριασμό της Eνωσης Ξενοδόχων Αθηνών - Αττικής και Αργοσαρωνικού (ΕΞΑΑΑ).</b>
      </p>
      <p>Οι περισσότεροι επισκέπτες, δηλαδή ένα 87%, θα ξαναέρχονταν στην ελληνική πρωτεύουσα ή θα σύστηναν σε ποσοστό 96% την Αθήνα και δηλώνουν ευχαριστημένοι από το ταξίδι τους, ωστόσο για μία ακόμη χρονιά επισημαίνουν προβλήματα, με βασικότερο αυτό της καθαριότητας της πόλης, για την οποία η Αθήνα βαθμολογείται με κάτι περισσότερο από τη βάση, 5.6 στα 10.</p>
      <p>Την εξαετία 2012-2018, η ταξιδιωτική κίνηση από το εξωτερικό στο μεγαλύτερο αεροδρόμιο της χώρας, το «Ελευθέριος Βενιζέλος», υπερδιπλασιάστηκε από 2,5 εκατ. το 2012 σε 5,7 εκατ. το 2018, με τα στοιχεία μέχρι το Σεπτέμβριο που μας πέρασε να καταδεικνύουν περαιτέρω αύξηση της τάξης του 12% σε ετήσια βάση.</p>
      <p>Η ζήτηση προέρχεται κυρίως από ταξιδιώτες αναψυχής, 87%, εκ των οποίων το 31% μετέβη σε άλλους προορισμούς της Ελλάδας και μόνο το 13% των κατοίκων εξωτερικού ήρθε στην Αθήνα για επαγγελματικούς σκοπούς.</p>
      <p>Σε ό,τι αφορά το μίγμα των τουριστών της ελληνικής πρωτεύουσας, με τους Αμερικανούς να αποτελούν μακράν την κύρια αγορά της Αθήνας. Ακολουθεί η Γερμανία, το Ηνωμένο Βασίλειο, η Γαλλία και η Ιταλία.</p>
      <p>
        <b>Απόδοση ξενοδοχείων</b>
      </p>
      <p>Η έντονη εποχικότητα, η εντυπωσιακή πτώση του επαγγελματικού τουρισμού, καθώς και θέματα προβολής του προορισμού συγκαταλέγονται στα συμπεράσματα της έρευνας, ενώ παράλληλα, παρατηρείται στασιμότητα στις πληρότητες των ξενοδοχείων της Αθήνας παρά την αύξηση των αφίξεων επισκεπτών στο αεροδρόμιο.</p>
      <p>Σύμφωνα με τα ευρήματα, η σημαντική άνοδος της ζήτησης είχε ως αποτέλεσμα την αύξηση της προσφοράς καταλυμάτων με τη μορφή βραχυχρόνιας μίσθωσης. Ο συνολικός αριθμός ξενοδοχείων και δωματίων στην Αττική αυξήθηκε κατά 1% και 3% αντίστοιχα την περίοδο 2015 – 2019.</p>
      <p>Την ίδια στιγμή, τα επίπεδα πληρότητας των ξενοδοχείων της Αθήνας μειώθηκαν κατά 2,4% τον Σεπτέμβριο του 2019, ενώ οι τιμές δωματίων αυξήθηκαν ελαφρώς κατά 1,2%, κατά συνέπεια την υποχώρηση του RevPAR κατά 1,3%.</p>
      <p>Την ίδια περίοδο, η Μαδρίτη και η Βαρκελώνη σημείωσαν βελτίωση του RevPAR κατά 14,4% και 13,6% αντίστοιχα κυρίως λόγω μεγάλων εκδηλώσεων και συνεδρίων, επισημαίνοντας για ακόμη μια φορά τη σημασία προσέλκυσης εκδηλώσεων και της σύγχρονης υποδομής συνεδρίων.</p>
      <p>H <b>πρόεδρος της ΕΞΑΑΑ, Λαμπρινή Καρανάσιου Ζούλοβιτς</b>, τόνισε χαρακτηριστικά: «Βρισκόμαστε, παραμονές του 2020 σε ένα σημείο που θεωρητικά θα έπρεπε να το έχουμε ξεπεράσει εδώ και δεκαετίες. Τα στοιχεία κίνησης και απόδοσης του 2019 των ξενοδοχείων της Αθήνας, δείχνουν ξεκάθαρα την τάση μας στη στασιμότητα, ωστόσο η Αθήνα μπορεί και πρέπει να ξεπεράσει αυτό το σημείο, υπάρχουν πολλά καλά δεδομένα που αφορούν στην ζήτηση και στις αφίξεις στην πόλη μας, όπως υπάρχουν και καλά μηνύματα από τους ίδιους επισκέπτες μας -που αναλύονται διεξοδικά στην φετινή 15η έρευνά μας. Δεν υπάρχει χρόνος, πρέπει να τρέξουμε για να καλύψουμε τα κενά και να χαράξουμε νέους δρόμους. Και αυτό καλούμαστε να το κάνουμε όλοι μαζί, ενωμένοι, άλλοτε ως επιχειρήσεις συσπειρωμένες και εστιασμένες στο δικό μας ιδιαίτερο ρόλο, άλλοτε μέσα από συνέργειες και αγαστή συνεργασία μεταξύ δημόσιου και ιδιωτικού τομέα. Οι επιχειρήσεις μας, παρά τις απώλειες και τις προκλήσεις της δύσκολης δεκαετίας, άντεξαν και συνεχίζουν, πολλές δε ανακαινίζονται και επανατοποθετούνται και η επιχειρηματικότητα, ήρθε η στιγμή να υποστηριχθεί και να διευκολυνθεί στο έργο της καθώς συμβάλλει τα μέγιστα στην Οικονομία  και στην Απασχόληση. Ταυτόχρονα, νέες επενδύσεις και σημαντικά διεθνή ονόματα από τον χώρο της ξενοδοχίας, προσθέτουν νέες ποιοτικές προτάσεις διαμονής στην πρωτεύουσα, μετά τα δύσκολα χρόνια που προηγήθηκαν. «Καυτά» θέματα που μας απασχολούν όλους ανεξαρτήτου κατηγορίας και μεγέθους, όπως η υπερφορολόγηση των ξενοδοχείων, αλλά και οι κανόνες με τους οποίους θα λειτουργούν -οι πολλές πλέον- τουριστικές κλίνες κάθε τύπου στην Αθήνα, περιμένουμε να τακτοποιηθούν το ταχύτερο. Αναμένουμε να ανατείλει μια νέα εποχή για την πόλη μας συμβατή με τις πραγματικές ανάγκες πολιτών, επισκεπτών και τουριστικών επιχειρήσεων».</p>
      <p>Από την πλευρά του,<b> ο υφυπουργός Τουρισμού, Μάνος Κόνσολας,</b> επεσήμανε ότι η βελτιωμένη εικόνα της Αθήνας ως προορισμού αποδεικνύεται από τους αριθμούς, βάζοντας ταυτόχρονα ψηλά στην κυβερνητική ατζέντα τη χάραξη τουριστικής στρατηγικής για τα επόμενα 10 χρόνια. Αναφερόμενος, μάλιστα, στις βραχυχρόνιες μισθώσεις, ο υφυπουργός Τουρισμού τόνισε ότι τα δύο αρμόδια υπουργεία, Οικονομικών και Τουρισμού έχουν την πρόθεση να ελέγξουν την ανεξέλεγκτη ανάπτυξη της συγκεκριμένης δραστηριότητας.</p>
      <p>«Η Αθήνα είναι sexy, πουλάει, είναι καλύτερα απ’ ό,τι ήταν. Το θέμα είναι ποιο μοντέλο θέλουμε να ακολουθήσουμε, Βερολίνο ή Κάιρο; Όλα θέλουν ισορροπίες. Η Αθήνα είναι ο 12μηνος καθρέφτης της Ελλάδας», είπε ο <b>Αλέξανδρος Βασιλικός, πρόεδρος του Ξενοδοχειακού Επιμελητηρίου Ελλάδας.</b></p>
    </article>
  </body>
</html>