<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/seful-de-la-protectia-consumatorului-somat-de-ministrul-economiei-virgil-popescu-sa-inceteze-speculatiile-legate-de-reorganizarea-anpc-sunt-actiuni-personale-de-pr.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-21T19:03:17+00:00"/>
    <meta property="og:title" content="Șeful de la Protecția Consumatorului, somat de ministrul Economiei, Virgil Popescu, să înceteze speculațiile legate de reorganizarea ANPC: ”Sunt acțiuni personale de PR”"/>
    <meta property="og:description" content="Președintele Autorității Naționale pentru Protecția Consumatorului, Horia Constantinescu, a afirmat, într-o declarație pentru Bugetul.ro, că pregătește"/>
  </head>
  <body>
    <article>
      <h1> Șeful de la Protecția Consumatorului, somat de ministrul Economiei, Virgil Popescu, să înceteze speculațiile legate de reorganizarea ANPC: ”Sunt acțiuni personale de PR” </h1>
      <address><time datetime="2019-11-21T19:03:17+00:00">21 Nov 2019, 19:03</time> by <a rel="author">Daniel Budescu</a></address>
      <p>Președintele Autorității Naționale pentru Protecția Consumatorului, Horia Constantinescu, a afirmat, într-o declarație pentru <a href="https://www.bugetul.ro/exclusiv-s-a-inceput-destructurarea-pe-ascuns-a-unei-institutii-de-forta-mutare-fara-acordul-guvernului-orban/">Bugetul.ro</a>, că pregătește reorganizarea instituției, inclusiv prin obligarea unor comisari să dea concurs pentru posturile pe care le ocupă acum. Ulterior, Virgil Popescu, ministrul  Economiei, l-a somat public pe Constantinescu să pună capăt acestei discuții deoarece ministerul nu intenționează să reorganizeze ANPC.</p>
      <p>Horia Constantinescu a spus că intenționează scoaterea la concurs a posturilor ocupate până acum de persoane care nu au dat concurs. ”Comisarii regionali se vor ocupa de realizarea concursurilor. Sunt vizate persoanele legate afectiv, emoțional, de rudenie cu alte persoane din structură. Probabil că acest lucru doar cel mai tare că restructurarea îi poate prinde în ofsaid pe unii dintre ei și cumva să ridice semne de întrebare în momentul angajării acestora”, a declarat Horia Constantinescu.</p>
      <p>”În unele situații, angajările la stat se fac pe parti-pris-uri, nu pe nivel de cunoștințe și îmi susțin afirmația, dacă este nevoie, până în pânzele albe”, a mai spus șeful ANPC, precizând că scoaterea a posturilor vacante va fi însoțită și de o recalculare a numărului  de posturi necesar pentru fiecare regiune, în condițiile în care numărul angajaților din zona București-Ilfov este prea mic față de necesar.</p>
      <p>Ministrul Economie, Virgil Popescu, a afirmat, într-o postare pe Facebook, că reorganizarea ANPC nu intră în atribuțiile lui Horia Constantinescu.</p>
      <p>”Reorganizarea ANPC se face prin Hotărâre de Guvern, inițiată de Ministerul Economiei, Energiei și Mediului de Afaceri, iar statul de funcții se aprobă prin ordin al ministrului Economiei. Niciunul din aceste documente nu se află în atenția mea în perioada imediat următoare. Declarațiile președintelui ANPC sunt acțiuni personale de PR și îl somez, public, să înceteze. Vreau mai multă muncă și mai puțin zgomot”, a scris Virgil Popescu.</p>
      <p><a href="https://www.g4media.ro/cine-este-horia-constantinescu-noul-sef-al-protectiei-consumatorului-nasul-de-cununie-al-lui-andrei-nastase-poreclit-corrado-cattani-de-fostul-ministru-de-interne-nicolae-moga.html">Horia Constantinescu a fost numit în august șeful Autorității Naționale pentru Protecția Consumatorului, la propunerea premierului Vioricăi Dăncilă</a>. Horia Constantinescu (45 de ani) a devenit celebru după ce, în calitate de șef al OPC Constanța, a închis restaurante celebre din oraș și stațiunea Mamaia, a sancționat McDonald’s și a amendat Primăria Constanța pentru starea în care se aflau locurile de joacă din oraș (ulterior, OPC Constanța a pierdut definitiv procesul cu Primăria Constanța).</p>
      <p>Horia Constantinescu este nepotul lui Miron Constantinescu, istoric și sociolog marxist care a contribuit la instaurarea comunismului în România, fost președinte al Marii Adunări Naționale. Miron Constantinescu este cel care a încercat să-l răstoarne pe Gheorghe Gheorghiu Dej, în 1956, după ce Hrușciov a denunțat staliniștii.</p>
      <p>Totodată, noul șef ANPC este nașul de cununie al lui Andrei Năstase și, la rândul său, Andrei Năstase a botezat unul dintre copiii lui Constantinescu. În episodul ”bodyguarzilor” care au venit să îl apere pe Liviu Dragnea la ÎCCJ, în octombrie 2017, Horia Constantinescu a declarat că este prieten cu doi dintre bărbații care l-au apărat pe fostul șef PSD și că aceștia au fost judecați incorect doar după aspectul fizic.</p>
      <p>
        <i>Foto: Președintele ANPC Horia Constantinescu/ Info Sud-Est</i>
      </p>
    </article>
  </body>
</html>