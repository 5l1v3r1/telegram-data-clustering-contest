<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622675/%D9%86%D8%A7%D9%85%D9%87%E2%80%8C-%D8%AC%D8%A7%D9%85%D8%B9%D9%87-%D8%AA%D9%88%D8%B1%DA%AF%D8%B1%D8%AF%D8%A7%D9%86%D8%A7%D9%86-%D8%A7%DB%8C%D8%B1%D8%A7%D9%86-%D8%A8%D9%87-%D8%B4%D9%88%D8%B1%D8%A7%DB%8C-%D8%B9%D8%A7%D9%84%DB%8C-%D8%A7%D9%85%D9%86%DB%8C%D8%AA-%D9%85%D9%84%DB%8C-%D8%A7%D8%B1%D8%AA%D8%A8%D8%A7%D8%B7%D9%85%D8%A7%D9%86-%D8%A8%D8%A7-%D8%AA%D9%88%D8%B1%DB%8C%D8%B3%D8%AA%E2%80%8C%D9%87%D8%A7-%D9%88-%D8%A2%DA%98%D8%A7%D9%86%D8%B3%E2%80%8C%D9%87%D8%A7-%DA%A9%D8%A7%D9%85%D9%84%D8%A7-%D9%82%D8%B7%D8%B9-%D8%B4%D8%AF%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T19:46:00+00:00"/>
    <meta property="og:title" content="نامه‌ جامعه تورگردانان ایران به شورای عالی امنیت ملی: ارتباطمان با توریست‌ها و آژانس‌ها کاملا قطع شده"/>
    <meta property="og:description" content="رییس جامعه تورگردانان ایران گفت: به شورای عالی امنیت ملی نامه‌ای نوشته‌ایم، چراکه ارتباطمان با توریست‌ها و آژانس‌های خارجی کاملا قطع شده است و خبر نداریم چه تصمیمی برای سفر به ایران گرفته‌اند."/>
  </head>
  <body>
    <article>
      <h1>نامه‌ جامعه تورگردانان ایران به شورای عالی امنیت ملی: ارتباطمان با توریست‌ها و آژانس‌ها کاملا قطع شده</h1>
      <address>
        <time datetime="2019-11-21T19:46:00+00:00">21 Nov 2019, 19:46</time>
      </address>
      <p>
        <i>رییس جامعه تورگردانان ایران گفت: به شورای عالی امنیت ملی نامه‌ای نوشته‌ایم، چراکه ارتباطمان با توریست‌ها و آژانس‌های خارجی کاملا قطع شده است و خبر نداریم چه تصمیمی برای سفر به ایران گرفته‌اند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ابراهیم پورفرج به نمایندگی از آژانس‌های گردشگری که در زمینه جذب گردشگر خارجی به ایران فعالیت می‌کنند، اظهار کرد: با هیچ آژانسی در خارج از کشور نمی‌توانیم مکاتبه داشته باشیم. از نتایج تصمیمات آن‌ها درباره سفر ایران اطلاعی نداریم. همه رایزنی‌های قبلی با آژانس‌ها و توریست‌های خارجی بدون جواب مانده است. نمی‌دانیم پیشنهاد سفر به ایران را پذیرفته‌اند یا منصرف شده‌اند. رویه کار معمولا این‌طور بود که از طریق پیام‌رسان‌های اینترنتی با توریست‌ها و آژانس‌های خارجی ارتباط برقرار می‌کردیم و کمتر ارتباط مستقیم تلفنی یا فکسی برقرار می‌شد. حالا با قطع اینترنت همه دسترسی‌ها نیز قطع شده است.</p>
      <p>به گزارش آفتاب‌نیوز؛ وی ادامه داد: ایران در میانه فصل گردشگری به سر می‌برد. معمولا برخی گردشگران وقتی کشوری با شرایط اضطراری مواجه می‌شود، در دقیقه آخر تصمیم می‌گیرند سفر خود را لغو کنند. ما حتی نمی‌دانیم تکلیف تورهایی که در راه ایران هستند چه می‌شود. آیا آن‌ها قرار است به ایران سفر کنند یا تصمیم‌شان متوقف شده است.</p>
      <figure>
        <img src="https://aftabnews.ir/files/fa/news/1398/8/30/361939_342.jpg"/>
      </figure>
      <p>او درباره وضعیت توریست‌هایی که هم‌اکنون در ایران به سر می‌برند نیز گفت: با توجه به ناآرامی‌هایی که در برخی شهرها ایجاد شده برنامه بازدید بعضی از گردشگران محدود شده است.</p>
      <p>رییس جامعه تورگردانان ایران سپس به بلاتکلیفی آژانس‌های ایرانی که ارتباط‌های خود را با آژانس‌های خارجی از دست داده‌اند، اشاره کرد و گفت: نامه‌ای برای شورای عالی امنیت ملی با شرح مشکلات پیش آمده در یک هفته اخیر پس از قطع اینترنت فرستاده‌ایم تا دست‌کم برای صنعت گردشگری ایران تا پیش از آن‌که بیشتر متضرر شوند، راهکاری ارائه دهند. کشور برنامه‌های بلندمدتی برای توسعه گردشگری ترسیم کرده. قرار بود این صنعت جایگزین نفت شود و منبعی برای درآمدزایی کشور باشد.</p>
      <p>او درباره اقداماتی که برای خنثی کردن اثر ناآرامی‌ها بر گردشگری کشور باید انجام داد، بیان کرد: هر گونه ناآرامی و ناامنی اثر مستقیم و سریعی در گردشگری دارد که اقتصاد را نیز متاثر می‌کند. این ناآرامی‌ها در هر کشوری ممکن است رخ دهد اما معمولا کشورها بعد از این اتفاقات بلافاصله گام بعدی را برای خنثی کردن اثر آن برمی‌دارند و روی معرفی کشورشان و پاک‌سازی چهره منفی ایجاد شده متمرکز می‌شوند و برای آن هزینه می‌کنند تا به مردم جهان اعلام کنند آماده پذیرایی شده‌اند و محیط امن برای سفر فراهم شده است.</p>
      <p>وی به یک نمونه اشاره کرد و افزود: زمانی که آن توریست آلمانی کتک خورد اخبار منفی به شکل گسترده‌ای منتشر شد و شبکه‌های خارجی خبری بارها به این اتفاق پرداختند اما درباره اقدامات مثبت بعدی در راستای آن حادثه خبری منعکس نشد یا خبر دستگیری آن دو توریست استرالیایی که در همه رسانه‌ها و شبکه‌های اجتماعی بازتاب پیدا کرد اما پس از آزادی خبر آن به شکل محدودی منتشر شد و تقریبا خیلی‌ها اطلاع نداشتند این توریست‌ها آزاد شده‌اند. طبیعی است که این جریان یکطرفه خبری ذهن‌ها را نسبت به امنیت ایران آشفته می‌کند.</p>
      <p>پورفرج گفت: یکی از امتیازهای ایران امنیت آن بوده است. ما در همه رویدادهای بین‌المللی ایران را به عنوان مقصدی امن معرفی می‌کنیم که اثرگذاری مثبتی هم داشته اما حالا که ناآرامی‌های داخل کشور منعکس می‌شود ضرورت دارد پس از آرام شدن اوضاع حرکت مثبتی انجام دهیم.</p>
      <p>رییس جامعه تورگردانان درباره اثر سهمیه‌بندی و اصلاح قیمت بنزین بر سفر نیز اظهار کرد: هنوز اثر آن مشخص نشده است. تصمیمی گرفته شده که بهتر بود همه‌جانبه باشد. بنزین سهمیه‌بندی شد اما برای اتومبیل‌ها یا موتورسیکلت‌های خارجی که به ایران سفر می‌کنند، فکری نشده است، معلوم نیست سوخت این وسایل نقلیه چگونه باید تامین شود. هفته گذشته ما برای تامین سوخت گازوئیل اتومبیل دو گردشگر خارجی بلاتکلیف مانده بودیم، چون به کارت گازوئیل دسترسی نداشتیم؛ یعنی برای تامین سوخت یک‌سری از وسایل نقلیه فکری نشده است.</p>
      <p>
        <b>کاهش چشمگیر سفر گردشگران به یزد</b>
      </p>
      <p>«سید امیر ناصر طباطبایی»، رییس جامعه هتلداران یزد نیز از کاهش 40 درصدی ضریب اقامت در یزد خبر داد و اظهار کرد: به دنبال افزایش نرخ بنزین و قطع شدن اینترنت، سفر به یزد و به دنبال آن اقامت و اسکان در استان کاهش چشمگیری داشته به طوری که ضریب اقامت از 60 درصد به 20 درصد کاهش یافته است.</p>
      <p>این مسئول با تاکید بر این که ارتباط شهر جهانی یزد با دنیا قطع شده است، گفت: انواع راه‌های ارتباطی با دنیای بیرون و گردشگران خارجی محدود و شهر جهانی یزد در حال حاضر هیچ ارتباطی با گردشگران خارجی ندارد و صنایع هتلینگ و گردشگری با مشکل روبرو شده‌ است.</p>
      <p>طباطبایی از مسئولان خواست تا این مشکل را با توجه به اهمیت صنعت گردشگری برای توسعه کشور در اسرع وقت مرتفع کنند.</p>
      <p>عصر امروز (پنج‌شنبه، ۳۰ آبان‌ماه) از آغاز اتصال اینترنت به صورت محدود خبر می‌رسد.</p>
    </article>
  </body>
</html>