<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/kolin-as-vatandasi-magdur-etti-somada-neler-oluyor-257385h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-21T19:02:00+00:00"/>
    <meta property="og:title" content="Kolin AŞ vatandaşı mağdur etti: Soma'da neler oluyor?"/>
    <meta property="og:description" content="CHP Manisa Milletvekili Ahmet Vehbi Bakırlıoğlu, maden tespit edilen bölgelerde vatandaşın arazilerinin değerinin çok altında fiyata alınmaya çalışıldığını ve Kolin AŞ'nin TKİ'den kısmi kamulaştırma talep ettiğini iddia etti."/>
  </head>
  <body>
    <article>
      <h1>Kolin AŞ vatandaşı mağdur etti: Soma'da neler oluyor?</h1>
      <address><time datetime="2019-11-21T19:02:00+00:00">21 Nov 2019, 19:02</time> by <a rel="author">Yeni Çağ Gazetesi</a></address>
      <p>
        <b>CHP Manisa Milletvekili Ahmet Vehbi Bakırlıoğlu, maden tespit edilen bölgelerde vatandaşın arazilerinin değerinin çok altında fiyata alınmaya çalışıldığını ve Kolin AŞ'nin TKİ'den kısmi kamulaştırma talep ettiğini iddia etti.</b>
      </p>
      <p>Bölgede 1983'te başlayan madencilik faaliyetlerinin ardından Kolin İnşaat Turizm Sanayi ve Ticaret Anonim Şirketi'nin 2016'da rödovans sözleşmesi yaptığını dile getiren CHP Manisa Milletvekili Ahmet Vehbi Bakırlıoğlu, daha sonra bölgeye ilişkin kamulaştırma kararı alındığını belirtti.<br/><br/>Mahallenin yerleşim alanının kamulaştırılacak alanın içinde yer aldığına işaret eden Bakırlıoğlu, 2017'de bilirkişi heyetinin, 456 şahıs parseline ilişkin değer tespiti yaptığını, 2018'de ise şirketin hak sahipleriyle uzlaşma görüşmeleri yapmaya başladığını anımsattı.<br/><br/>Görüşmelerde, şirketin parsellere ilişkin "değerinin çok altında fiyat vermesi" nedeniyle uzlaşma sağlanamadığını anlatan Bakırlıoğlu, "Bunun üzerine Kolin AŞ, kamulaştırma işlemlerinin finansal olarak ağır yük getireceğini ve 10-15 yıl sonra kullanılacak parsellerin şimdiden alınmasının sıkıntı yaratacağını' iddia etmiş ve Türkiye Kömür İşletmeleri'nden (TKİ) kısmi kamulaştırma talep etmiştir. Bu talep ise ne yazık ki TKİ tarafından uygun bulunmuştur. Şu an şirket kullanacağı kadar alanı kamulaştırıyor, Deniş Mahallesi sakinleri ise kamulaştırmanın bir an önce bitmesini istiyor." dedi.<br/><br/>Mahalle sakinlerinin dertlerine çözüm bulmak için her kapıyı çaldığını ancak sonucun değişmediğini aktaran Bakırlıoğlu, "Deniş Mahallesi'nde hakkaniyetli, kimseyi mağdur etmeyecek bir kamulaştırmanın bir an önce yapılması gerekiyor. Bu konuda TKİ, Enerji ve Tabii Bakanlığı inisiyatif almalı, bu sorunları bir an önce çözmelidir." diye konuştu.</p>
    </article>
  </body>
</html>