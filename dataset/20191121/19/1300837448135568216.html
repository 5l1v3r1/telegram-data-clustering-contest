<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/economia/2019/11/21/ocse-pil-italia-04-in-2020-05-in-2021_f6bc954e-2114-44f8-9e0b-e6353d70f595.html"/>
    <meta property="og:site_name" content="ANSA.it"/>
    <meta property="article:published_time" content="2019-11-21T19:08:09+00:00"/>
    <meta property="og:title" content="Ocse: 'Ok Italia, si rivede la luce'. Pil +0,4% nel 2020, +0,5% nel 2021"/>
    <meta property="og:description" content="La capo economista Boone:'Timori per la crescita ma bene il dialogo con l'Europa' (ANSA)"/>
  </head>
  <body>
    <article>
      <h1>Ocse: 'Ok Italia, si rivede la luce'. Pil +0,4% nel 2020, +0,5% nel 2021</h1>
      <h2>La capo economista Boone:'Timori per la crescita ma bene il dialogo con l'Europa'</h2>
      <address><time datetime="2019-11-21T19:08:09+00:00">21 Nov 2019, 19:08</time> by <a rel="author">Redazione ANSA</a></address>
      <p><b>La crescita del Pil italiano dovrebbe riprendere "molto gradualmente"</b>, allo 0,4% nel 2020 e allo 0,5% nel 2021, contro lo 0,2% del 2019: è quanto emerge dalle Prospettive economiche dell'Ocse.</p>
      <p>Da un lato peseranno la "fiacca domanda esterna" e le "persistenti incertezze" legate agli attriti commerciali globali dall'altro "i consumi interni dovrebbero crescere in modo moderato, spinti dalla stabilizzazione della fiducia dei consumatori e dai tagli al cuneo fiscale per molti lavori dipendenti".</p>
      <p>Inoltre - sottolinea l'Ocse - "con la riduzione delle incertezze legate alla politica interna, le condizioni di finanziamento diverranno più agevoli e gli incentivi fiscali dovrebbero sostenere gli investimenti".<br/><br/><b>Il tasso di disoccupazione dell'Italia è calato al 10%</b> nel 2019 e nel 2020 dopo il 10,6% del 2018: è quanto emerge dalle prospettive economiche dell'Ocse diffuse oggi. Secondo l'organismo con sede a Parigi, il dato dovrebbe tornare a crescere, al 10,2%,nel 2021. "L'occupazione - scrive l'Ocse nella scheda di sintesi dedicata all'Italia - ha continuato a crescere, anche se ad un ritmo più lento, con una quota maggiore di nuove assunzioni coperte da contratti a tempo indeterminato".</p>
      <p><b>In Italia si comincia "a vedere una luce.</b> Ed è bene così",  ha detto la capo economista dell'Ocse, Laurence Boone, rispondendo all'ANSA alla presentazione dell' Economic Outlook.</p>
      <p> Alla domanda se fosse preoccupata della crescita del debito pubblico fotografata oggi dall'Ocse, Boone ha risposto: "Quello che mi preoccupa è riuscire a far ripartire la crescita in Italia e quello che mi rassicura è che oggi penso ci siano le condizioni necessarie, c'è un vero dialogo con l'Europa, si cerca di equilibrare le riforme, il sostegno all'attività, il piano Industria 4.0".<br/><br/><b>L'Ocse invita l'Italia a mettere il "debito pubblico su una traiettoria discendente sostenibile</b>, accompagnando al tempo stesso la crescita, in particolare, nelle regioni in ritardo": è quanto si legge nella scheda sull'Italia dell'Economic Outlook. Per l'Ocse, questo richiede "l'attuazione di un programma di bilancio credibile sul medio termine e di riforme strutturali ambiziose". Tra queste, c'è la richiesta di "passare in rassegna le spese, per razionalizzarle, rivedendo le modifiche sulle regole di prepensionamento adottate nel 2019". <b>Un chiaro riferimento a Quota 100.</b></p>
      <p>
        <b>   </b>
      </p>
      <footer>RIPRODUZIONE RISERVATA © Copyright ANSA</footer>
      <related>
        <h4>Notizie Correlate</h4>
        <a href="http://www.ansa.it/sito/notizie/cronaca/2019/11/21/inps-35-cig-a-ottobre-vola-ordinaria-81-in-deroga_af535c20-c00c-4924-b4b9-8d0aa03265fb.html"/>
      </related>
    </article>
  </body>
</html>