<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-fotbal-23505949-taison-suspendat-meci-pentru-reactionat-insultele-rasiste-partida-dinamo-kiev.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T19:20:00+00:00"/>
    <meta property="og:title" content="Taison, suspendat un meci pentru că a reacţionat la insultele rasiste la o partidă cu Dinamo Kiev"/>
    <meta property="og:description" content="Fotbalistul brazilian Taison (Şahtor Doneţk) a fost suspendat un meci pentru că a reacţionat la insultele rasiste la o partidă cu Dinamo Kiev, relatează L’Equipe."/>
  </head>
  <body>
    <article>
      <h1>Taison, suspendat un meci pentru că a reacţionat la insultele rasiste la o partidă cu Dinamo Kiev</h1>
      <address><time datetime="2019-11-21T19:20:00+00:00">21 Nov 2019, 19:20</time> by <a rel="author">Silviu Dumitru</a></address>
      <p><b>​Fotbalistul brazilian Taison (Şahtior Doneţk) a fost suspendat un meci pentru că a reacţionat la insultele rasiste la o partidă cu Dinamo Kiev, relatează L’Equipe.</b><br/><br/>De asemenea, el a primit o sancţiune cu suspendare de încă două jocuri.<br/><br/>Săptămâna trecută, sindicatul internaţional al jucătorilor, FIFPro, a cerut federaţiei ucrainene să anuleze cartonaşul roşu primit de Taison la meciul Şahtior Doneţk – Dinamo Kiev.<br/><br/>La partida respectivă, Taison, căpitanul echipei Şahtior Doneţk, a fost eliminat pentru că a răspuns insultelor rasiste venite din tribună.<br/><br/>Pe Stadionul Metalist din Harkov, unde Şahtior îşi dispută meciurile de pe teren propriu, Taison a faultat un adversar, apoi a devenit victima insultelor rasiste venite din tribuna oaspeţilor, în minutul 74 al meciului. Brazilianul le-a arătat degetul mijlociu fanilor şi a şutat o minge înspre sectorul de unde au fost proferate jignirile. Arbitrul a întrerupt partida cinci minute, timp în care jucătorii au mers la vestiare. Taison a părăsit terenul în lacrimi, dar îmbrăţişat şi consolat de jucători ai echipei din Kiev. Înainte de reluarea meciului, internaţionalul brazilian de 31 de ani, care evoluează în Ucraina din 2011, a primit cartonaşul roşu pentru reacţia sa, în minutul 82. <br/><br/>Şahtior s-a impus cu 1-0 în derbiul cu Dinamo Kiev, scrie News.ro.<br/><br/><br/></p>
    </article>
  </body>
</html>