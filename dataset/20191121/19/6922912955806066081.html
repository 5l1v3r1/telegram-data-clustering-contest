<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/to-londino-parotrini-to-israil-na-stamatisi-tin-epektasi-ton-epikismon"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-21T19:00:00+00:00"/>
    <meta property="og:title" content="Το Λονδίνο παροτρύνει το Ισραήλ να σταματήσει την επέκταση των εποικισμών"/>
    <meta property="og:description" content="Η Βρετανία παρότρυνε το Ισραήλ να σταματήσει την «αντιπαραγωγική» επέκταση των εποικισμών, τονίζοντας ότι είναι παράνομοι με βάση το διεθνές δίκαιο."/>
  </head>
  <body>
    <article>
      <h1>Το Λονδίνο παροτρύνει το Ισραήλ να σταματήσει την επέκταση των εποικισμών</h1>
      <address>
        <time datetime="2019-11-21T19:00:00+00:00">21 Nov 2019, 19:00</time>
      </address>
      <p>Η Βρετανία παρότρυνε το Ισραήλ να σταματήσει την «αντιπαραγωγική» επέκταση των εποικισμών, τονίζοντας ότι είναι παράνομοι με βάση το διεθνές δίκαιο.</p>
      <p>Το βρετανικό υπουργείο Εξωτερικών επαναδιατύπωσε τη θέση του για τους εποικισμούς μετά την απόφαση της Ουάσινγκτον να εγκαταλείψει τη θέση που διατηρούσε επί 40 χρόνια ότι οι εβραϊκοί οικισμοί δεν συνάδουν με το διεθνές δίκαιο, αναγνωρίζοντας επί της ουσίας το δικαίωμα του Ισραήλ να κατασκευάζει τέτοιους οικισμούς στην κατεχόμενη Δυτική Όχθη.</p>
      <p>«Η θέση του Ηνωμένου Βασιλείου για τους οικισμούς είναι σαφής», υπογραμμίζει η ανακοίνωση του Φόρεϊν Όφις.</p>
      <p>«Είναι παράνομοι σύμφωνα με το διεθνές δίκαιο, αποτελούν ένα εμπόδιο στην ειρήνη και απειλούν τη βιωσιμότητα της λύσης των δύο κρατών. Παροτρύνουμε το Ισραήλ να σταματήσει αυτή την αντιπαραγωγική επέκταση των εποικισμών».</p>
    </article>
  </body>
</html>