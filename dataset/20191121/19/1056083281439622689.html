<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019708/%D8%A7%D9%85%D8%B6%D8%A7%DB%8C-%D8%AA%D9%81%D8%A7%D9%87%D9%85%D9%86%D8%A7%D9%85%D9%87-%D8%B3%D9%87-%D8%AC%D8%A7%D9%86%D8%A8%D9%87-%D8%A8%DB%8C%D9%86-%D8%AC%D9%87%D8%A7%D8%AF-%D8%AF%D8%A7%D9%86%D8%B4%DA%AF%D8%A7%D9%87%DB%8C-%D9%88%D8%B2%D8%A7%D8%B1%D8%AA-%D8%AA%D8%B9%D8%A7%D9%88%D9%86-%D9%88-%D8%A8%D9%86%DB%8C%D8%A7%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T19:26:44+00:00"/>
    <meta property="og:title" content="امضای تفاهمنامه سه‌جانبه بین جهاد دانشگاهی، وزارت تعاون و بنیاد ملی توسعه فناوری"/>
    <meta property="og:description" content="رئیس جهاد دانشگاهی درباره اهمیت رمزنگاری گفت: در بخش هوش مصنوعی، اینترنت اشیاء و بلاک‌چین بحث رمزنگاری بسیار مهم است؛ همانگونه که در دفاع مقدس فناوری بسیار مهم بود و جوانان ما توانستند بازگشایی سیستم مخابراتی کشور مهاجم را انجام داده و بسیار موفق شدند."/>
  </head>
  <body>
    <article>
      <h1>امضای تفاهمنامه سه‌جانبه بین جهاد دانشگاهی، وزارت تعاون و بنیاد ملی توسعه فناوری</h1>
      <address><time datetime="2019-11-21T19:26:44+00:00">21 Nov 2019, 19:26</time> by <a rel="author">یگانه کربلایی</a></address>
      <p>رئیس جهاد دانشگاهی درباره اهمیت رمزنگاری گفت: در بخش هوش مصنوعی، اینترنت اشیاء و بلاک‌چین بحث رمزنگاری بسیار مهم است؛ همانگونه که در دفاع مقدس فناوری بسیار مهم بود و جوانان ما توانستند بازگشایی سیستم مخابراتی کشور مهاجم را انجام داده و بسیار موفق شدند.</p>
      <p>به گزارش ایسنا، حمیدرضا طیبی در آیین افتتاح بنیاد ملی توسعه فناوری در حوزه‌های بلاک‌چین، هوش مصنوعی و اینترنت اشیاء گفت: پرداختن به فناوری هوش مصنوعی، بلاک‌چین، اینترنت اشیاء و کار در مورد سلول‌های بنیادی برای درمان پارکینسون از کارهای جهاد دانشگاهی است که امسال جایزه المصطفی به دانشمند این حوزه دکتر بهاروند داده شد.</p>
      <p>او افزود: تحلیل آینده کاربرد فناوری اطلاعات در صنایع خودرویی از ۱۰ سال قبل شروع شد و با نصب تجهیزاتی بر روی برخی خودروهایی که در مسیر تهران به رشت به کار گرفته می‌شدند، استفاده از این خودروها هوشمند شد. همچنین در آینده کشاورزی هوشمند نیاز به استفاده از فناوری‌های نو دارند.</p>
      <p>رئیس جهاد دانشگاهی ادامه داد: بنیاد ملی کسب و کار توسط بخش خصوصی متولی توسعه فناوری‌های نو می‌شود و وزارت کار نیز در این زمینه بسیار کمک کرده است.</p>
      <p>در ادامه این نشست وزیر تعاون، کار و رفاه اجتماعی با اشاره به تشکیل اتاق شنیدن در این بنیاد از وزرا و مسئولان برای شنیدن دغدغه‌ها و مشکلات فعالان حوزه فناوری اطلاعات دعوت کرد.</p>
      <p>وی با اشاره به بیانات رهبر معظم انقلاب در دیدار با فعالان اقتصادی اظهار کرد: برای این که درست تصمیم بگیریم باید هم خوب بشنویم و هم خوب ببینیم و امروز باید این نقیصه را با استفاده از ابزارهای نوین مثل هوش مصنوعی، اینترنت اشیاء و بلاک‌چین مرتفع کرد.</p>
      <p>شریعتمداری ادامه داد:‌ به عنوان حامی، مشوق و تسهیل‌گر قطعا از این نوع فعالیت‌ها حمایت می‌کنم و در این راستا در آینده خبرهای خوبی در حوزه کسب و کارهای اقتصاد دیجیتال خواهید شنید.</p>
      <p>وزیر تعاون، کار و رفاه اجتماعی با اشاره به توسعه فناوری و پیشی گرفتن کشورهای منطقه در حوزه تکنولوژی تصریح کرد: امروز از رقابت صحبت می‌کنیم در حالی که کشور امارات به عنوان یک کشور کوچک دارای وزارت هوش مصنوعی است.</p>
      <p>وی افزود: امروز فناوری‌های جدید فقط در حوزه تکنولوژی تاثیر نمی‌گذارند بلکه به صورت گسترده در متغیرهای کلان اقتصادی تاثیرگذار هستند. اشتغال نیز تحت تاثیر فناوری‌های نو حرکت می‌کند.</p>
      <p>شریعتمداری با اشاره به تاکید سازمان جهانی کار به پدیده آینده کار گفت: در دنیای اتصالات شبکه‌ای روابط کار نیازمند تغییر است.</p>
      <p>وزیر تعاون، کار و رفاه اجتماعی خاطرنشان کرد: رویکرد ما دیگر حمایت از یک بنگاه اقتصادی با وام نیست بلکه امروز به حمایت گروهی دولتی - خصوصی به صورت فعالیت‌های مشارکت‌جویانه نیازمند هستیم که در ۲۲ ماه باقی‌مانده از دولت در این زمینه تمرکز خواهیم کرد.</p>
      <p>وی همچنین درباره فعالیت بنیاد ملی توسعه کارآفرینی اظهار کرد: توسط این بنیاد ۹ مدرسه تاسیس می‌شود که یکی از مدارس آن در حوزه هوش مصنوعی است.</p>
      <p>شریعتمداری در پایان اظهار امیدواری کرد که با نهادسازی‌های جدید بتوان آینده فناوری‌های نوین را به ویژه در حوزه کسب و کار تضمین کرد.</p>
      <p>در ادامه آیین افتتاح بنیاد ملی توسعه فناوری دبیر شورای عالی فضای مجازی با تاکید بر این که باید برای مواجهه با شرایطی که فناوری برای ما ایجاد می‌کند، آماده باشیم، افزود: در غیر این صورت با چالش‌های بسیاری در آینده روبه‌رو خواهیم شد.</p>
      <p>فیروزآبادی ادامه داد: هم‌اکنون در حوزه فناوری هوش مصنوعی، اینترنت اشیاء و بلاک‌چین بیشترین بخش‌ها را به خود اختصاص داده‌اند و هر یک از آنها فصل‌های ثانویه‌ای را دربردارند.</p>
      <p>او با بیان این که هم‌اکنون در بخش‌های مذکور سرمایه‌گذاری‌های عظیمی در جهان انجام گرفته است، گفت: ارتباط ملت‌ها، کشورها و شرکت‌ها و سازمان‌ها در حال بازتعریف بر اساس حوزه‌های مذکور است.</p>
      <p>فیروزآبادی با یادآوری این که در قرون ۱۹ و ۲۰ اقتصاد تعریف دیگری داشت، اظهار کرد: اکنون حرف از تعامل در اقتصاد بر پایه اینترنت اشیاء، هوش مصنوعی و بلاک‌چین است. نظام پولی کهنه برآمده از دوره صنعتی به رغم این که به بلوغ رسیده است، به آهستگی در حال حذف شدن از اقتصاد جهانی است و اکنون فناوری‌هایی همچون بلاک‌چین مطرح هستند.</p>
      <p>دبیر شورای عالی فضای مجازی با تاکید بر این که جهانی شدن به سرعت در حال شکل گرفتن است، افزود: در تعریف جدید جهانی شدن و اقتصاد جهانی، بحث‌های جغرافیایی و سیاسی در حال بازتعریف هستند و آن چه در گذشته به عنوان هویت و اراده ملی مطرح بود، تغییر پیدا کرده است.</p>
      <p>وی افزود: در این عرصه ما نیز باید به دنبال بازتعریف هویت ملی خود در عرصه جهانی باشیم و باید بپذیریم که برای این مهم نیازمند ایجاد شرکت‌های قدرتمند و بزرگ پلتفورمی هستیم. جوانان و نسل آینده ما اگر می‌خواهند هویت ملی خود را حفظ کنند باید برای دفاع از هویت ملی قدرت بزرگی را بر روی پلت‌فورم‌ها شکل دهند.</p>
      <p>در بخش دیگری از این نشست عیسی منصوری، معاون توسعه کارآفرینی و اشتغال وزارت تعاون، کار و رفاه اجتماعی با بیان این که برای تحول اقتصاد دیجیتال در کشور به نظام حکمرانی ناظر بر آن نیازمند هستیم، گفت: باید سهم ایران از کسب و کارهای حوزه دیجیتال را افزایش دهیم. در راستای نهادسازی و قاعده‌مند کردن فضای کسب و کار و اشتغال. اخیراً موضوع نهادسازی و توسعه نهادها را آغاز کردیم تا بتوانیم نهادهای توسعه‌ای را گسترش داده و قاعده‌مند کنیم. یکی از این نهادها بنیاد ملی توسعه فناوری در حوزه‌های اینترنت اشیاء، بلاک‌چین و هوش مصنوعی است.</p>
      <p>عیسی منصوری درباره ارزش افزوده کسب و کارهای حوزه فناوری اطلاعات گفت: روند موجود در دنیا نشان می‌دهد تا سال ۲۰۲۲ ارزش کسب و کارهای حوزه آی‌تی‌ به حدود شش هزار میلیارد دلار می‌رسد. در حالی که در سال ۲۰۱۵ این میزان حدود ۴ هزار و ۳۰۰ میلیارد دلار بوده است. اگر سهم ایران از بازار حوزه آی‌تی را حدود یک درصد از این بازار در دنیا بدانیم باید امروز درآمد کشور ما در کسب و کارهای حوزه فناوری اطلاعات حدود ۴۰ هزار میلیارد تومان باشد. اما متاسفانه به دلیل این که معمولا اقدامات ما معطوف به حوزه‌های محدود در کسب و کارهای فناوری اطلاعات است درآمد کشور از محل حوزه آی‌تی بسیار ناچیز است.</p>
      <p>وی با تاکید بر این که در دنیا ۷۰ درصد ارزش افزوده حوزه فناوری اطلاعات مربوط به بخش تولید محتوا است و فقط ۳۰ درصد به حوزه زیرساخت و شبکه اختصاص دارد، افزود: در کشور ما این سهم برعکس است و بیش از این که به حوزه تولید محتوا بپردازیم به زیرساخت و شبکه توجه شده است. البته قطعا باید این را بپذیریم که زیرساخت و شبکه لازمه ورود به فضای تولید و محتوا است. اما باید نظام حکمرانی کشور در کسب و کارهای دیجیتال را در جهت تولید محتوا، توسعه اکوسیستم کارآفرینی و توسعه پلتفورم سوق دهیم.</p>
      <p>منصوری افزود: برای آن که دولت در مواجهه با کسب و کارهای حوزه اقتصاد دیجیتال رویکرد فعال داشته باشد، انتظار داریم انجام مداخلات توسعه‌ای، نهادسازی و توسعه اکوسیستم را مورد توجه قرار دهد. ما در حوزه تولید محتوا و حوزه آی‌تی فعالیت‌هایی که انجام می‌دهیم از جنس تزئینی است. یعنی بخش خصوصی فعالیتی را آغاز می‌کند و دولت آن را افتتاح می‌کند. در حالی که ورود ما به تکنولوژی باید از جنس توسعه پیش‌بینی باشد. به این معنا که پیش از ورود بخش خصوصی، دولت زیرساخت‌ها را برای فعالیت آنها فراهم کند.</p>
      <p>معاون توسعه کارآفرینی و اشتغال وزیر تعاون، کار و رفاه اجتماعی با تاکید بر این که تاکنون نظام حکمرانی کشور ناظر بر تحول اقتصاد دیجیتال نبوده است، گفت: در این راستا امروز به تدریج گام برداشته‌ایم؛ چراکه در بین الگوهای کشورهای مختلف در مواجهه با اقتصاد دیجیتال مدلی که در ایران برای مواجهه با توسعه کسب و کار و اشتغال در حوزه اقتصاد دیجیتال جواب می‌دهد مدل دولتی خصوصی در قالب بنیاد است که باید با دو رویکرد توسعه اکوسیستم و پلتفورم‌سازی باشد.</p>
      <p>سهیل وطن‌دوست، مدیرعامل بنیاد ملی توسعه فناوری گفت: کشورهای همسایه مانند ترکیه، عربستان و امارات در برنامه‌های کلان خود برنامه‌ریزی کرده‌اند تا ۱۰ سال آینده ۱۲.۵ درصد درآمد ناخالص خود را در حوزه هاب داشته باشند. متاسفانه سهم ایران از هاب به اندازه‌ای ناچیز است که امکان مقایسه در آن وجود ندارد.</p>
      <p>وطن‌دوست با بیان این که فناوری زندگی روزمره و کسب و کار ما را متحول کرده است، گفت: با توجه به این که عمر فناوری ۱۰ ساله است، یک کسب و کار نمی‌تواند یک عمر دوام داشته باشد.</p>
      <p>او با بیان اینکه حوزه فناوری به هوش مصنوعی، اینترنت اشیاء و بلاک‌چین معروف است، افزود: در سال ۱۴۰۰، ۲.۵ میلیون شغل در حوزه هوش مصنوعی ایجاد خواهد شد.</p>
      <p>وطن‌دوست افزود: در همسایگی ما کشورهایی وجود دارند که بیش از ۱۷ میلیارد دلار از هوش مصنوعی سهم می‌برند که در این بین می‌توان به عربستان به میزان ۳ میلیارد دلار، ترکیه ۲ میلیارد دلار و امارات ۱.۵ میلیارد دلار اشاره کرد.</p>
      <p>او با بیان این که ۴۷ درصد از بازار هوش مصنوعی در اختیار کشورهای همسایه است، افزود: کشورهای همسایه مانند ترکیه، عربستان و امارات در برنامه‌های کلان خود برنامه‌ریزی کرده‌اند تا ۱۰ سال آینده ۱۲.۵ درصد درآمد ناخالص خود را در حوزه هاب داشته باشند.</p>
      <p>مدیرعامل بنیاد ملی توسعه فناوری دلیل سهم ناچیز ایران را در حوزه هاب در چهار فصل تقسیم‌بندی کرد و افزود: این مشکلات به دلیل کندی سازمان‌ها، قوانین، فاصله فارغ‌التحصیلان با نیاز بازار و از دست دادن افراد متخصص و مهاجرت آنهاست.</p>
      <p>وی با بیان این که باید سازمان دولتی و خصوصی برای رفع این مشکل ایجاد شود، گفت: این سازمان باید ایجاد شود تا از طریق پژوهش مطالعاتی انجام و استانداردسازی کند و از سوی دیگر فاصله بین نیروهای تخصصی و بازار را کم کند.</p>
      <p>وطن‌دوست در پایان اظهار کرد: ماموریت بنیاد ملی توسعه فناوری شامل پژوهش، آموزش و تجاری‌سازی است که در بخش پژوهش قرار است راهکارهایی در اختیار سازمان‌ها قرار بگیرد. همچنین در بخش آموزش نیز از طریق مدارس چهارگانه (بلاک‌چین، اینترنت اشیاء، هوش مصنوعی و مدیریت سرمایه) آموزش دهد.</p>
      <p>در این جلسه تفاهمنامه سه‌جانبه بین معاونت توسعه کارآفرینی و اشتغال وزارت تعاون، کار و رفاه اجتماعی، بنیاد ملی توسعه فناوری و معاونت آموزش و سازمان تجاری سازی فناوری و اشتغال دانش آموختگان جهاد دانشگاهی در حوزه های آموزش، پژوهش، کارآفرینی و اشتغال در زمینه هوش مصنوعی، اینترنت اشیا و بلاک‌چین امضا شد.</p>
      <p>انتهای پیام</p>
    </article>
  </body>
</html>