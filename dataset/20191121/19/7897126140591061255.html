<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kaz.zakon.kz/4995887-t-rk-stan-oblysynda-azamattardy-b-r-ay.html"/>
    <meta property="og:site_name" content="zakon.kz"/>
    <meta property="article:published_time" content="2019-11-21T19:12:00+00:00"/>
    <meta property="og:title" content="Түркістан облысында азаматтарды біріңғай қабылдау күні өтті"/>
    <meta property="og:description" content="Таңғы сағат 9:00-ден басталған қабылдауға осы уақыт аралығында 50-ден астам азамат жеке сұрақтарымен келіп, тиісті жауаптарын алды."/>
  </head>
  <body>
    <article>
      <h1>Түркістан облысында азаматтарды біріңғай қабылдау күні өтті</h1>
      <h2>Таңғы сағат 9:00-ден басталған қабылдауға осы уақыт аралығында 50-ден астам азамат жеке сұрақтарымен келіп, тиісті жауаптарын алды.</h2>
      <address>
        <time datetime="2019-11-21T19:12:00+00:00">21 Nov 2019, 19:12</time>
      </address>
      <p><b>Түрлі түйіткілдерімен келген тұрғындар аймақ басшылығына арыз-шағымдарын тікелей бетпе-бет жеткізуге мүмкіндік алды. Республика бойынша өткен бірыңғай азаматтарды қабылдау күніне келген облыс тұрғындарының басым бөлігі жеке басының уәжімен келді. Сондай-ақ, әлеуметтік, көлік, туризм, спорт, ауыл шаруашылығы мен инфрақұрылым салалары бойынша бірқатар өтініштері мен ұсыныстарын жеткізді.</b> Бұл туралы <a href="https://kaz.zakon.kz/">Zakon.kz</a> Түркістан облысы әкімінің баспасөз қызметі берген ақпаратқа сілтеме жасап хабарлайды.</p>
      <p>Тұрғындардың талап-тілектерін мұқият тыңдаған облыс әкімінің міндетін уақытша атқарушы Қосман Айтмұхаметов көтерілген мәселелерге байланысты жауапты басқарма басшыларына айтылған арыз-шағымдарды назарға алып, шешуді тапсырды.</p>
      <figure>
        <img src="https://static.zakon.kz/uploads/posts/2019-11/1574341943_0b01ab59-426d-4873-b40f-2778c19f11de.jpg"/>
      </figure>
      <p>Мемлекет басшысы Қасым-Жомарт Кемелұлы Тоқаевтың ағымдағы жылғы 2 қыркүйектегі "Сындарлы қоғамдық диалог – Қазақстанның тұрақтылығы мен өркендеуінің негізі" атты Қазақстан халқына арнаған Жолдауында "Халық үніне құлақ асатын мемлекет" тұжырымдамасын ілгерілету қадамдарының бірі ретінде 21 қараша күні еліміз бойынша мемлекеттік органдарда Бірыңғай азаматтарды қабылдау күні өткізілді. Басты мақсат – билік органдарының азаматтардың нақты әлеуметтік проблемаларын шеше отырып, халықпен тікелей қатынас орнату.</p>
      <figure>
        <img src="https://static.zakon.kz/uploads/posts/2019-11/1574341929_1ede0e5b-e997-4318-a81f-c7b21139cd79.jpg"/>
      </figure>
      <p>Ашық есік күніне келген барлық азаматтар үшін Түркістан облысы әкімдігінде арнайы бөлме ашылған. Онда тұрғындар демалып, теледидар көріп отырып кезек күтуде. Қажет болған жағдайда медициналық және психологиялық көмек көрсету үшін мамандар жұмылдырылған.</p>
      <figure>
        <img src="https://static.zakon.kz/uploads/posts/2019-11/1574342006_9ce80878-8573-415e-a79f-5ae3b2ec6de2.jpg"/>
      </figure>
      <p>Таңғы сағат 9:00-ден басталған қабылдауға осы уақыт аралығында 50-ден астам азамат жеке сұрақтарымен келіп, тиісті жауаптарын алды. Қабылдау кешкі сағат 19:00-ге дейін жалғасады.</p>
      <p>Жалпы Түркістан облысы бойынша аудан және қала әкімдерінің қабылдауына 500-ге жуық адам жазылған.</p>
      <figure>
        <img src="https://static.zakon.kz/uploads/posts/2019-11/1574341943_f0fdd728-5ea4-4e6e-8c95-f7b2a39d9280.jpg"/>
      </figure>
    </article>
  </body>
</html>