<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/20-g-blgariya-e-plnopraven-chlen-na-tsern-407288.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-21T19:15:56+00:00"/>
    <meta property="og:title" content="20 г. България е пълноправен член на ЦЕРН"/>
    <meta property="og:description" content="Във форума за ЦЕРН участваха министърът на образованието и науката Красимир Вълчев и вицепремиерът Томислав Дончев"/>
  </head>
  <body>
    <article>
      <h1>20 г. България е пълноправен член на ЦЕРН</h1>
      <address><time datetime="2019-11-21T19:15:56+00:00">21 Nov 2019, 19:15</time> by <a rel="author">Стандарт</a></address>
      <p>Европейската организация за ядрени изследвания /ЦЕРН/ е най-голямата лаборатория, в която се проучват елементарните частици, изграждащи материята и Вселената. ЦЕРН е изключителен пример за научно сътрудничество, защото организацията работи с 18 000 учени от над 100 националности. България участва в научните експерименти в ЦЕРН с около 100 много изтъкнати учени, като най-младите от тях са на 27 години, а около 50 процента от българските учени са под 40 години. Това каза генералният директор на Европейската организация за ядрени изследвания /ЦЕРН/ д-р Фабиола Джианоти, която участва в първата интердисциплинарна международна среща дискусия "RELOGIA Триалози 2019 - наука-изкуство-технологии".</p>
      <p>България стана пълноправен член на ЦЕРН преди 20 години, припомни д-р Джианоти и отбеляза, че сега в ЦЕРН членуват 23 страни. Българските учени участват в много експерименти на ЦЕРН, има и програма, по която български гимназисти и преподаватели идват на посещения в лабораториите на нашата организация, каза директорът на ЦЕРН. В ЦЕРН има и програми, при които се свързват науката, техниката и изкуството. Едно от проучванията, които се осъществяват в ЦЕРН, е да се установи как се е зародила Вселената след Големия взрив преди 13,7 милиарда години, обясни д-р Фабиола Джианоти. За да се постигнат изключително амбициозните научни цели, изследователите в ЦЕРН работят с технологии, свързани с големите бази от данни и с криогенетиката, добави тя.</p>
      <p>По проекта на ЦЕРН LHC - за Големия адронен колайдер, беше открит предсказаният преди половин век бозон на Хигс, който беше единственият липсващ елемент в Стандартния модел на елементарните частици, каза директорът на ЦЕРН.</p>
      <p>Във форума за ЦЕРН участваха също министърът на образованието и науката Красимир Вълчев и вицепремиерът Томислав Дончев. Министър Вълчев и д-р Джианоти ще открият изложба, посветена на 20 години от приемането на България за пълноправен член на ЦЕРН.</p>
    </article>
  </body>
</html>