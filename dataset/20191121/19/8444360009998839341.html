<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/papandreou-den-paei-sto-synedrio-tou-pasok-epilegei-vienni/2920780/"/>
    <meta property="og:site_name" content="Newsit.gr"/>
    <meta property="article:published_time" content="2019-11-21T19:24:00+00:00"/>
    <meta property="og:title" content="Παπανδρέου: Δεν πάει στο Συνέδριο του ΠΑΣΟΚ – Επιλέγει… Βιέννη"/>
    <meta property="og:description" content="Δεν θα δώσει το παρών στο Συνέδριο του ΠΑΣΟΚ ο Γιώργος Παπανδρέου. Ο λόγος είναι η παρουσία του στη Βιέννη για εκδηλώσεις στο πλαίσιο της ιδιότητάς του ως προέδρου της Σοσιαλιστικής Διεθνούς."/>
  </head>
  <body>
    <article>
      <h1>Παπανδρέου: Δεν πάει στο Συνέδριο του ΠΑΣΟΚ – Επιλέγει… Βιέννη</h1>
      <h2>Δεν θα δώσει το παρών στο Συνέδριο του ΠΑΣΟΚ ο Γιώργος Παπανδρέου. Ο λόγος είναι η παρουσία του στη Βιέννη για εκδηλώσεις στο πλαίσιο της ιδιότητάς του ως προέδρου της Σοσιαλιστικής Διεθνούς.</h2>
      <address><time datetime="2019-11-21T19:24:00+00:00">21 Nov 2019, 19:24</time> by <a rel="author">Newsit Newsroom</a></address>
      <p>Ο κ. <b>Παπανδρέου</b> θα συμμετάσχει σε συνάντηση πρώην υπουργών Εξωτερικών και διεθνών προσωπικοτήτων, από την Παρασκευή (22.11.2019) μέχρι την Κυριακή (24.11.2019). Ως εκ τούτου δεν θα παραστεί στο συνέδριο του ΠΑΣΟΚ όπου έχει προσκληθεί, ενώ έχει ενημερώσει σχετικά την Φώφη Γεννηματά.</p>
      <p>Πρόκειται για το Aspen Ministers Forum, το οποία γίνεται πρωτοβουλία της πρώην υπουργού Εξωτερικών των ΗΠΑ, Μαντλίν Ολμπράιτ.</p>
      <h3>Παπανδρέου διεθνής</h3>
      <p>Στη συνάντηση μεταξύ άλλων θα συμμετάσχουν οι πρώην υπουργοί Εξωτερικών, Γιόσκα Φίσερ της Γερμανίας, Τζίπι Λίβνι του Ισραήλ, Ιγκόρ Ιβανόβ της Ρωσίας, Μάργκοτ Βάλστρομ της Σουηδίας, Αλεξάντερ Ντάουνερ της Αυστραλίας, Λόυντ Αξγουέρθυ του Καναδά, Ντέιβιντ Μίλιμπαντ της Βρετανίας.</p>
      <p>Κατά τη διάρκειά της, θα γίνει ανταλλαγή απόψεων για φλέγοντα ζητήματα ασφάλειας και διεθνούς πολιτικής, όπως το τέλος της αμερικανο – ρωσικής συνεργασίας σε σχέση με τα πυρηνικά όπλα, η αντιμετώπιση αναδυόμενων πυρηνικών δυνάμεων, τα απαιτούμενα μέτρα για την αντιμετώπιση των κυβερνοαπειλών και η προστασία των θαλασσών.</p>
      <p>Η συνάντηση αυτή αποκτά ιδιαίτερη σημασία, σε μια εποχή που χαρακτηρίζεται από μια σειρά σημαντικών εξελίξεων, μεταξύ των οποίων, η αμφισβήτηση του άρθρου 5 του ΝΑΤΟ από τον Πρόεδρο Μακρόν, η εγκατάλειψη παγίων αρχών του διεθνούς δικαίου από τον Πρόεδρο Τραμπ, η ανάγκη προώθησης της τήρησης των αρχών της Σύμβασης του ΟΗΕ για το Δίκαιο της Θάλασσας και η αύξηση των κυβερνοεπιθέσεων στην ευρύτερη περιοχή μας.</p>
    </article>
  </body>
</html>