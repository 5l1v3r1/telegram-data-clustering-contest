<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191121_tiborcz_istvan_bdpst_group_meszaros_lorinc_szalloda_andrassy_rezidencia_wine__spa"/>
    <meta property="og:site_name" content="HVG.hu"/>
    <meta property="article:published_time" content="2019-11-21T19:30:00+00:00"/>
    <meta property="og:title" content="Átvándorolt Tiborczhoz egy tetszetős szálloda"/>
    <meta property="og:description" content="Borsod-Abaúj-Zemplén megye egyetlen ötcsillagos szállodája korábban Mészáros Lőrinc tulajdonában volt."/>
  </head>
  <body>
    <article>
      <h1>Átvándorolt Tiborczhoz egy tetszetős szálloda</h1>
      <address><time datetime="2019-11-21T19:30:00+00:00">21 Nov 2019, 19:30</time> by <a rel="author">hvg.hu</a></address>
      <p>
        <b>Borsod-Abaúj-Zemplén megye egyetlen ötcsillagos szállodája korábban Mészáros Lőrinc tulajdonában volt.</b>
      </p>
      <p>A BDPST Group megvásárolta Borsod-Abaúj-Zemplén megye egyetlen ötcsillagos szállodáját - írja a <a href="https://www.portfolio.hu/ingatlan/20191121/a-bdpst-tulajdonaba-kerult-a-tarcali-andrassy-rezidencia-407857?utm_source=hirkereso_es_kapu&amp;utm_medium=portfolio_linkek&amp;utm_campaign=hiraggregator"><i>Portfolio.hu</i></a>. A tarcali Andrássy Rezidencia Wine &amp; Spa szállodát tulajdonló és üzemeltető Témadesign Kft. 2008-ban nyitotta meg a szállodát. </p>
      <p>A portál szerint a BDPST Group “komplex, értékteremtő beruházás keretében” felújítja a szállodát,  és többek között 12 új szobát, kültéri medencét és rendezvényhelyszínt is kialakít hozzá. </p>
      <p>A BDPST Group egyik fő célja az átalakítással, hogy “a szállodához tartozó, eddig kihasználatlan borászati épület több mint 100 fő befogadására alkalmas, modern rendezvényhelyszínné” alakítsák, illetve “jövedelmezőbbé tegyék a létesítményt, a munkahelyek hosszú távú megőrzése érdekében” - írta a lap.</p>
      <p>Az 1700-as években épült főúri udvarház az 1830-as években került az Andrássyak tulajdonába és az ő leszármazottaik birtokolták egészen a II. világháborút követő államosításokig. Ez a szálloda egyébként az egyetlen ötcsillagos hotel Tokaj-Hegyalján; 2017-ben derült ki róla, <a href="https://hvg.hu/kkv/20170308_Meszaros_Lorinc_megszerzett_egy_otcsillagos_tarcali_szallodat_is">hogy Mészáros Lőrinc érdekeltségébe került</a>.</p>
      <p>A BDPST Group felhasználhatja a korábbi tulajdonos által a Kisfaludy Turisztikai Fejlesztési Program keretén belül elnyert, 324,5 millió forintos vissza nem térítendő szállodafejlesztési támogatást is.</p>
      <related>
        <a href="https://hvg.hu/itthon/20191114_orban_viktor_tiborcz_istvan_ado_kubatov_gabor_habony_arpad"/>
        <a href="https://hvg.hu/360/201947_bellevue_es_bellavista_tiborcz_atrendez"/>
      </related>
    </article>
  </body>
</html>