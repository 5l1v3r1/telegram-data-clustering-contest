<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/21/7232677/"/>
    <meta property="og:site_name" content="Українська правда"/>
    <meta property="article:published_time" content="2019-11-21T19:55:59+00:00"/>
    <meta property="og:title" content="Садовий каже, що не має 50 млн на заставу: Треба щось продавати"/>
    <meta property="og:description" content="Міський голова Львова Андрій Садовий заявив, що у його сім’ї немає 50 мільйонів гривень для оплати застави, про яку Спеціалізована антикорупційна прокуратура клопотатиме перед судом."/>
  </head>
  <body>
    <article>
      <h1>Садовий каже, що не має 50 млн на заставу: Треба щось продавати</h1>
      <address>
        <time datetime="2019-11-21T19:55:59+00:00">21 Nov 2019, 19:55</time>
      </address>
      <p>Міський голова Львова Андрій Садовий заявив, що у його сім'ї немає 50 мільйонів гривень для оплати застави, про яку Спеціалізована антикорупційна прокуратура клопотатиме перед судом.</p>
      <p><b>Джерело:</b> <a href="https://hromadske.ua/posts/treba-shos-prodavati-sadovij-zayaviv-sho-ne-maye-50-mln-grn-dlya-vnesennya-zastavi">Громадське</a> з посиланням на заяву Садового в ефірі ZAXID.NET.LIVE.</p>
      <p><b>Пряма мова:</b> "Я собі важко уявляю, де вони ту суму нарахували.</p>
      <p>Ви знаєте, моя декларація є публічна, все, що я маю. Подивіться — моя зарплата, те, що Катерина (дружина — ред.) отримує, у нас немає чогось іншого. Є будинок, є машина"</p>
      <p><b>Деталі:</b> На запитання, де він братиме гроші на внесення застави, міський голова відповів, що буде звертатися до людей.</p>
      <p>Він додав, що можливо треба буде щось продавати.</p>
      <p><b>Що було раніше:</b> 21 листопада стало відомо, що САП оголосила про підозру у зловживанні владою меру Львова Андрію <a href="https://www.pravda.com.ua/news/2019/11/21/7232628/">Садовому</a>.</p>
      <p>За даними Української правди, сторона обвинувачення буде <a href="https://www.pravda.com.ua/news/2019/11/21/7232658/">клопотати</a> про заставу для Андрія Садового в розмірі 50 мільйонів гривень.</p>
      <p>Йдеться про "зловживання під час операцій із земельними ділянками, що розташовані на території Рясне-Руської сільської ради Львівської області, які завдали збитків громадянам та державі на суму понад 93,5 млн гривень".</p>
      <p>Слідство встановило, що понад 23,49 га земель були продані за договором купівлі-продажу посадовцями Львівської міськради без аукціону за заниженою вартістю, як землі промисловості.</p>
      <p>У САП також повідомили, що продана земля взагалі не належить територіальній громаді Львова, а фактично належить до земель Рясне-Руської сільської ради області, як земля сільськогосподарського призначення.</p>
      <p>Посадовцям Львівської міськради інкримінують вчинення злочину за ч.2 ст.28, ч.2 ст.364 ККУ.</p>
      <p>Земельна ділянка у 23 гектари на момент продажу в кінці 2015 року була спірною, бо не були визначені межі міста Львів і села Рясне-Руське. Станом на 2015 рік на цій ділянці були людські городи, паї майже 300 мешканців Рясне-Руського.</p>
      <p>Проте у 2017 році Львівська міськрада затвердила <a href="https://www8.city-adm.lviv.ua/inteam/uhvaly.nsf/(SearchForWeb)/A7FAB89DFD0D3F68C22581E0002D2DE6?OpenDocument&amp;fbclid=IwAR3AcmbMKtGhoWmYWs-OUp2wlsJgcsN1J6LigHsNr_t-EZrsZFsrgoUE7Nw">меморандум</a> із Рясне-Руською сільською радою. Ухвалою встановлювалася межа Львова і спірна ділянка перейшла до Львова. Також громада села мала припинити протестувати проти будівництва на цій території індустріального парку компанією "СіТіПарк".</p>
      <p>Правоохоронці вважають, що проєкт землеустрою, за яким ділянка відводиться під парк, "не відповідає за складом і змістом вимогам земельного законодавства та іншим нормативним документам з питань землеустрою та землекористування, чинних на дату його затвердження". </p>
      <p>Зокрема, земельні ділянки розташовані або за межами Львова, або частково у Львові, але в межах земель колишнього колгоспу "Нове життя".</p>
      <p>
        <b>Передісторія: </b>
      </p>
      <ul>
        <li>У 2016 році генпрокурор Юрій Луценко заявив: <i>"У вересні 2015 року Львівською міськрадою одному із суб'єктів господарювання було <a href="https://www8.city-adm.lviv.ua/inteam/uhvaly.nsf/9315c344519dd559c2256bb50042bc5c/92d6c7d693036147c2257bbe00250bab?OpenDocument&amp;fbclid=IwAR3an1wj15dTgNFjFGIf0WWXbCHJi-vRYkXKDvNOk0gqq2Hs4QzXXW74qPw">надано в оренду земельну ділянку площею 23 га</a>, нормативно-грошова оцінка якої склала 140 мільйонів гривень. Вже через 3 місяці (у грудні того ж року) землю за особистим підписом голови міськради продали за ціною 52 мільйони гривень, що на 88 мільйонів менше її оцінки"</i>.</li>
        <li>За версією слідства, у 2015-2016 рр., львівська мерія незаконно заволоділа землею, а потім продала її приватній фірмі втричі дешевше, ніж ринкова вартість.</li>
        <li>Під договором купівлі-продажу землі стоїть особистий підпис Садового.</li>
        <li>Станом на 2016 рік земля була спірною. Через те, що не були визначені межі міста Львів і села Рясне-Руське.</li>
      </ul>
      <p>
        <b>
          <i>Читайте також: <a href="https://www.pravda.com.ua/articles/2016/11/21/7127442/">Втриматися на колії: Садовий в облозі силовиків</a></i>
        </b>
      </p>
      <related>
        <a href="https://www.pravda.com.ua/news/2019/11/21/7232658/"/>
        <a href="https://www.pravda.com.ua/news/2019/11/21/7232628/"/>
        <a href="https://www.pravda.com.ua/news/2019/10/19/7229505/"/>
      </related>
    </article>
  </body>
</html>