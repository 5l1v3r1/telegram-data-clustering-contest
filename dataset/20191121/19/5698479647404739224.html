<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/21/russian-parliament-backs-law-label-individuals-foreign-agents"/>
    <meta property="og:site_name" content="euronews"/>
    <meta property="article:published_time" content="2019-11-21T19:00:31+00:00"/>
    <meta property="og:title" content="مصوبه جدید مجلس روسیه: شرایط شناسایی و محکومیت خبرنگاران نفوذی دشمن"/>
    <meta property="og:description" content="مجلس نمایندگان روسیه روز پنجشنبه طرحی را تصویب كرد كه به دولت امکان می‌دهد خبرنگاران را به عنوان عوامل نفوذ کشورهای خارجی شناسایی و محکوم کند، قانونی كه به زعم منتقدان موجب محدودیت بیشتر فعالیت رسانه‌ها خواهد شد."/>
  </head>
  <body>
    <article>
      <h1>مصوبه جدید مجلس روسیه: شرایط شناسایی و محکومیت خبرنگاران نفوذی دشمن</h1>
      <address><time datetime="2019-11-21T19:00:31+00:00">21 Nov 2019, 19:00</time> by <a rel="author">یورونیوز فارسی </a></address>
      <p>مجلس نمایندگان روسیه روز پنجشنبه طرحی را تصویب كرد كه به دولت امکان می‌دهد خبرنگاران را به عنوان عوامل نفوذ کشورهای خارجی شناسایی و محکوم کند، قانونی كه به زعم منتقدان موجب محدودیت بیشتر فعالیت رسانه‌ها خواهد شد.</p>
      <p>مجلس روسیه پیشتر و در سال ۲۰۱۲ میلادی نیز قانونی را تصویب کرده بود که به دولت اجازه می‌داد سازمان‌های غیردولتی و نهادهای حقوق بشری را به مثابه ابزار نفوذ و تحرکات دولت‌های خارجی شناسایی و تحت پیگرد قرار دهد.</p>
      <p>البته مصوبه روز پنج‌شنبه مجلس روسیه برای بدل شدن به قانونی اجرایی نیازمند تایید مجلس سنا و ولادیمیر پوتین، رئیس جمهوری روسیه است.</p>
      <p>اجرایی شدن این مصوبه به این معناست که خبرنگارانی که با رسانه‌های خارجی همکاری می‌کنند و یا درآمد آنها از سوی رسانه‌های خارجی پرداخت می‌شود، می‌توانند توسط دولت در زمره مزدوران خارجی و مورد بازخواست قانونی قرار گیرند.</p>
      <p>دیده بان حقوق بشر مصوبه مجلس نمایندگان روسیه را گامی دیگر در جهت محدود کردن فعالیت آزاد و مستقل رسانه‌ها و خبرنگاران در روسیه ارزیابی کرد و مسئول آزادی رسانه ها در سازمان امنیت و همکاری اروپا از نمایندگان مجلس روسیه خواست تا روند نهایی قانونی شدن این مصوبه را متوقف کنند.</p>
      <p>دولت روسیه در ماه اکتبر گذشته، کارزار مبارزه با فساد الکسی ناوالنی، سیاستمدار مخالف آقای پوتین را به اتهام دریافت بودجه از نهادهای خارجی عامل نفوذ معرفی کرد و او را تحت پیگرد قرار داد.</p>
      <p>
        <b>بیشتر بخوانید:</b>
        <a href="https://farsi.euronews.com/2019/10/01/insult-russia-vladimir-putin-internet-cost-425-euro">توهین به پوتین در اینترنت ۴۶۲ دلار آب می‌خورد</a>
      </p>
    </article>
  </body>
</html>