<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598506/stin-antepithesi-i-idioktitria-etaireia-tou-kataskopeftikou-van"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T19:30:00+00:00"/>
    <meta property="og:title" content="Στην αντεπίθεση η ιδιοκτήτρια εταιρεία του ''κατασκοπευτικού'' βαν"/>
    <meta property="og:description" content="Στις εγκαταστάσεις της ΜΜΑΔ για λόγους ασφαλείας μεταφέρθηκε το κατασχεθέν «κατασκοπευτικό» βαν το οποίο σείει συθέμελα τις τελευταίες ώρες το πολιτικό..."/>
  </head>
  <body>
    <article>
      <h1>Στην αντεπίθεση η ιδιοκτήτρια εταιρεία του ''κατασκοπευτικού'' βαν</h1>
      <address><time datetime="2019-11-21T19:30:00+00:00">21 Nov 2019, 19:30</time> by <a rel="author">Έλενα Λουκά</a></address>
      <p><b>Στις εγκαταστάσεις της ΜΜΑΔ για λόγους ασφαλείας μεταφέρθηκε το κατασχεθέν «κατασκοπευτικό» βαν το οποίο σείει συθέμελα τις τελευταίες ώρες το πολιτικό σκηνικό. <br/></b> <br/>Την ώρα που η αστυνομία αναζητεί απαντήσεις στους κατασχεθέντες ηλεκτρονικούς υπολογιστές, προκειμένου να διαπιστωθεί εάν παραβιάστηκε σε οποιαδήποτε περίπτωση το απόρρητο της ιδιωτικής επικοινωνίας, αναμένεται τις επόμενες ώρες, είτε στην παρουσία του Ισραηλινού ιδιοκτήτη, είτε εκπροσώπου του, να εκτελεστεί και το 8ο και τελευταίο ένταλμα έρευνας. <br/> <br/>«Οι ανακρίσεις συνεχίζονται με πολύ εντατικούς ρυθμούς και η αστυνομία όταν έχει τα αποτελέσματα θα τα υποβάλει στις αρμόδιες αρχές, που είναι η Νομική Υπηρεσία», ανέφερε σε δηλώσεις του ο Υπουργός Δικαιοσύνης. <br/> <br/>Παρόλα αυτά, η ιδιοκτήτρια εταιρεία ετοιμάζεται τις επόμενες ώρες να προχωρήσει μέσω των νομικών της συμβούλων, σε καταχώρηση προσβολής των ενταλμάτων έρευνας που εκδόθηκαν από τα επαρχιακά δικαστήρια Λάρνακας και Λεμεσού, ενώπιον του Ανωτάτου Δικαστηρίου. Ήδη, σύμφωνα με πληροφορίες ζητήθηκαν αντίγραφα προκειμένου να αξιολογηθούν και να προσβληθούν μέσω της διαδικασίας certiorari. Διαδικασία κατά την οποία το Ανώτατο Δικαστήριο θα κληθεί να αποφανθεί για την ορθότητα ή την νομιμότητα των ενταλμάτων έρευνας. <br/> <br/>Ο Γενικός Εισαγγελέας, πάντως, ξεκαθαρίζει σε ποια περίπτωση ενδέχεται να εμπλακεί η νομική υπηρεσία.<br/> <br/>«Η μόνη περίπτωση κατά την οποία ο Γενικός Εισαγγελέας νομιμοποιείται να παρέμβει, έτσι ώστε να διορίσει ποινικούς ανακριτές στην υπόθεση που αφορά το κατασκοπευτικό βαν είναι εάν η αστυνομία η οποία είναι επιφορτισμένη με το έργο της διεξαγωγής των ανακρίσεων έχει κώλυμα επειδή προκύπτουν στοιχεία από τα οποία προκύπτει ότι η ίδια είναι εμπλεκόμενη», ανέφερε. <br/> <br/>Πληροφορίες αναφέρουν ότι έπιασε δουλειά και το κλιμάκιο της ΚΥΠ που έχει συσταθεί για διερεύνηση του θέματος. Μάλιστα, σε σύσκεψη με την ανακριτική ομάδα από το ΤΑΕ Αρχηγείου και του γραφείου καταπολέμησης ηλεκτρονικού εγκλήματος, ενημερώθηκε ο Αρχηγός Αστυνομίας για την πορεία των ερευνών, καθώς αύριο θα ανηφορίσει τον λόφο του προεδρικού, όπου θα κληθεί να λογοδοτήσει.<br/> </p>
      <figure>
        <iframe src="https://www.youtube.com/embed/mWZtyIr-tlg" width="727" height="409" data-service="Youtube" scrolling="no"/>
      </figure>
    </article>
  </body>
</html>