<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-sports/2822927-fk-dinamo-zrobiv-zaavu-sodo-pokaranna-klubu-pisla-gri-z-sahtarem.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T19:11:00+00:00"/>
    <meta property="og:title" content="ФК &quot;Динамо&quot; зробив заяву щодо покарання клубу після гри з &quot;Шахтарем&quot;"/>
    <meta property="og:description" content="Київський футбольний клуб &quot;Динамо&quot; виступив з офіційно заявою стосовно рішення Контрольно-дисциплінарного комітет УАФ покарати клуб за неналежну поведінку фанів у матчі проти донецького “Шахтаря”.  "/>
  </head>
  <body>
    <article>
      <h1>ФК "Динамо" зробив заяву щодо покарання клубу після гри з "Шахтарем"</h1>
      <h2>Київський футбольний клуб "Динамо" виступив з офіційно заявою стосовно рішення Контрольно-дисциплінарного комітет УАФ покарати клуб за неналежну поведінку фанів у матчі проти донецького “Шахтаря”.  </h2>
      <address>
        <time datetime="2019-11-21T19:11:00+00:00">21 Nov 2019, 19:11</time>
      </address>
      <p>Рішення покарати "Динамо" грошовим штрафом у розмірі 500 тис грн та проведенням наступного домашнього матчу без присутності глядачів у столичному клубі назвали прикладом вибіркового футбольного правосуддя, повідомляє <a href="http://www.fcdynamo.kiev.ua/ru/allnews/news/ofitsiyna_zayava_stosovno_rishennya_kdk_uaf_schodo_matchu_fk_shakhtar_fk_dinamo/">пресслужба</a> "Динамо". </p>
      <p>"Зазначене рішення є яскравим прикладом вибіркового футбольного правосуддя, оскільки воно було прийнято всупереч принципам повноти, об’єктивності та всебічності розгляду справ і в порушення усталеної дисциплінарної практики органів УАФ та УЄФА. До цих пір не закінчено розслідування кримінального провадження за фактами подій на ОСК "Металіст", що унеможливлює визначення винуватості або невинуватості осіб – ймовірних порушників. На наші неодноразові усні та письмові запити на адресу команди-господарки матчу та офіційного телемовника ТРК "Футбол" щодо надання відео- та аудіоматеріалів матчу, жодних відповідей не надійшло. Більше того, під час розгляду справи КДК УАФ проігнорував аргументацію нашого клубу та відмовив у клопотанні про витребування доказів, чим грубо порушив принцип повноти розгляду", - йдеться у заяві.</p>
      <blockquote>
        <b>Читайте також: </b>
        <a href="https://www.ukrinform.ua/rubric-sports/2822751-uaf-pokarala-dinamo-za-povedinku-faniv-u-matci-z-sahtarem.html">УАФ покарала “Динамо” за поведінку фанів у матчі з “Шахтарем”</a>
      </blockquote>
      <p>Разом з тим, ФК "Динамо" (Київ) у чергове наголосив на своїй "непохитній позиції нульової толерантності до будь-яких проявів насильства, расизму та інших проявів нетерпимості на вітчизняних стадіонах, засвідчив готовність співпраці з правоохоронними органами та медійною спільнотою".</p>
    </article>
  </body>
</html>