<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Media/191129810-Zakopane-Po-protestach-TVP-przenosi-impreze-sylwestrowa.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-21T19:31:06+00:00"/>
    <meta property="og:title" content="Zakopane: Po protestach TVP przenosi imprezę sylwestrową"/>
    <meta property="og:description" content="Prezes TVP Jacek Kurski poinformował, że tegoroczna impreza sylwestrowa nie odbędzie się pod Wielką Krokwią. - Sylwester TVP ma łączyć, a nie dzielić - przekazał."/>
  </head>
  <body>
    <article>
      <h1>Zakopane: Po protestach TVP przenosi imprezę sylwestrową</h1>
      <address><time datetime="2019-11-21T19:31:06+00:00">21 Nov 2019, 19:31</time> by <a rel="author">p.mal</a></address>
      <p>
        <b>Prezes TVP Jacek Kurski poinformował, że tegoroczna impreza sylwestrowa nie odbędzie się pod Wielką Krokwią. - Sylwester TVP ma łączyć, a nie dzielić - przekazał.</b>
      </p>
      <p>Przeciwko organizowaniu imprezy sylwestrowej w pobliżu Wielkiej Krokwi protestowało w internecie kilkadziesiąt tysięcy osób. Do władz miasta o interwencję w tej sprawie zgłosił się m.in. "Tygodnik Podhalański".</p>
      <p>Władze Tatrzańskiego Parku Narodowego oświadczyły, że hałas i błysk fajerwerków wywoła u zwierząt niepokój. Zmusi je do poszukiwania nowych miejsc, co może przyczynić się do spadku przyrostu naturalnego. Przekazano, że jeden z niedźwiedzi zmarł po przebudzeniu w Sylwestra.</p>
      <p>Dziś prezes TVP Jacek Kurski poinformował, że impreza zostanie przeniesiona. Odbędzie się, podobnie jak w ubiegłym roku, na Równi Krupowej.</p>
      <p>- W imię tego, żeby Sylwester łączył, a nie dzielił i nie wywoływał jakichkolwiek emocji, w tym roku wrócimy do lokalizacji na Równi Krupowej - poinformował Kurski.</p>
      <p>Wcześniej decyzję tę skonsultował z dyrektorem Tatrzańskiego Parku Narodowego Szymonem Ziobrowskim.</p>
    </article>
  </body>
</html>