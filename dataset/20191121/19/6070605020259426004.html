<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/futbol/Bale-estrategia-del-Madrid_0_2348165376.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T19:29:15+00:00"/>
    <meta property="og:title" content="Bale i l'estratègia del Reial Madrid"/>
    <meta property="og:description" content="Aquesta setmana el davanter gal·lès ha protagonitzat un episodi provocador cap al seu club"/>
  </head>
  <body>
    <article>
      <h1>Bale i l'estratègia del Reial Madrid</h1>
      <h2>Aquesta setmana el davanter gal·lès ha protagonitzat un episodi provocador cap al seu club</h2>
      <address>
        <time datetime="2019-11-21T19:29:15+00:00">21 Nov 2019, 19:29</time>
      </address>
      <p>Aquesta setmana Gareth Bale ha protagonitzat un dels episodis més provocadors que un jugador pot generar al seu propi equip. Va aparèixer amb una bandera que hi deia “Gal·les, golf i Madrid, en aquest ordre”, mentre reia i es divertia amb els seus companys celebrant la classificació de la seva selecció per a l’Eurocopa. Una falta de respecte majúscula i injustificable cap al seu club, que li paga religiosament 17 milions d’euros per temporada. La primera reacció de qualsevol persona sensata és censurar la seva acció i demanar una sanció enorme i fins i tot l’expulsió immediata del club. Vaja, que si parléssim del món de l’empresa i un director general o un cap de departament fes una cosa semblant, l'acomiadarien de manera procedent a l’instant.</p>
      <p>Però al món del futbol tot va diferent. I prendre decisions en calent mai és una bona elecció. El Madrid, que sempre s’ha caracteritzat per saber vendre bé les seves estrelles, ha adoptat una actitud sorprenent. Per començar no ha dit res oficialment, ni l’ha criticat ni l’ha sancionat. Al contrari, s’ha preocupat de filtrar que el club compta amb ell, que el considera un jugador imprescindible de la plantilla i que confia veure’l jugar i ser decisiu per a l’equip el més aviat possible. Evidentment el control del club blanc de bona part de la premsa ha fet que aquest missatge també hagi estat el més estès en la majoria de mitjans. L’empipada que porti la cúpula del club és una altra història. Però saben que, si ara el maten públicament, no trauran tot el benefici que voldrien de la seva venta. </p>
      <p>A més, el destí ha volgut que aquesta setmana el Madrid jugui a casa. I per tant, que siguin el públic, l’aficionat i el soci qui el jutgin al Bernabéu, quan Zidane el faci entrar al terreny de joc a la segona part. Xiulada monumental i a córrer. Amb Gal·les classificada per a l’Eurocopa, quan arribi el juny la preocupació de Florentino Perez serà pensar si s'esforça per vendre’l abans del torneig o si s’espera a després, per si a Bale se li acut fer una gran actuació, ja que afirma prioritzar tant la seva selecció.</p>
      <p>I si en lloc de Bale fos Piqué o Suárez qui hagués fet una cosa semblant a la del gal·lès? La premsa i l’afició hauria posat el crit al cel. I segurament el club, amb la pressió, l’hauria sancionat i matat esportivament. I després l'hauria regalat per quatre cèntims a qualsevol equip. Per al negoci no seria el millor, però per a la llibertat de premsa i la integritat i respecte al club, no tinc cap dubte que sí.</p>
    </article>
  </body>
</html>