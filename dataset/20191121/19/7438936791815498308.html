<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/TOP-09-Kongres-ELS-zvolil-predsedou-Tuska-a-prijal-rezoluci-o-klimatu-604229"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-21T19:08:00+00:00"/>
    <meta property="og:title" content="TOP 09: Kongres ELS zvolil předsedou Tuska a přijal rezoluci o klimatu"/>
    <meta property="og:description" content="Tento týden proběhl kongres Evropské lidové strany v Záhřebu, který si zvolil nové vedení. Předsedou se stal bývalý polský premiér a předseda Evropské rady Donald Tusk. Kongres také přijal rezoluci ke klimatu, na jejímž vzniku se podíleli experti TOP 09 na životní prostředí."/>
  </head>
  <body>
    <article>
      <h1>TOP 09: Kongres ELS zvolil předsedou Tuska a přijal rezoluci o klimatu</h1>
      <address>
        <time datetime="2019-11-21T19:08:00+00:00">21 Nov 2019, 19:08</time>
      </address>
      <p>
        <b>Tento týden proběhl kongres Evropské lidové strany v Záhřebu, který si zvolil nové vedení. Předsedou se stal bývalý polský premiér a předseda Evropské rady Donald Tusk. Kongres také přijal rezoluci ke klimatu, na jejímž vzniku se podíleli experti TOP 09 na životní prostředí.</b>
      </p>
      <p>„Jsem velmi rád, že na uvolněné místo po dlouholetém předsedovi Josephu Daulovi byl zvolen právě Donald Tusk. Neříkám to jen proto, že je bývalým polským premiérem, a proto se velmi dobře orientuje v problémech střední Evropy a Česká republika je mu blízká, ale i z toho důvodu, že v čele Evropské rady odvedl v posledních letech kvalitní práci. Delegáti TOP 09 Donalda Tuska při volbě podpořili,“ říká místopředseda TOP 09 Marek Ženíšek.</p>
      <p>Kongres také přijal rezoluci o klimatu, která stanovuje konkrétní návrhy, jak čelit změnám klimatu a chránit životní prostředí. Rezoluci připomínkovali experti TOP 09 na životní prostředí.</p>
      <p>„Boj s klimatickou změnou je jednou z největších výzev, které před námi v současnosti stojí. Evropská lidová strana si přijetím rezoluce vytyčila konkrétní cíle a předložila návrhy, jak se s touto výzvou vypořádat. Chceme snížit emise skleníkových plynů o 50 procent do roku 2030 a do roku 2050 chceme mít uhlíkově neutrální Evropu,“ vysvětluje cíle rezoluce europoslanec Luděk Niedermayer.</p>
      <p>„Abychom našich cílů dosáhli, je například potřebné zrušit osvobození od daně pro letecké palivo, zjednodušit a zefektivnit systém Evropské unie pro financování ekologických investic, ale také zajistit, aby evropské firmy nebyly znevýhodněny, když se na plnění klimatických cílů budou podílet. To se nyní budeme snažit prosazovat na úrovni Evropské Unie. Budeme také usilovat silou naší ekonomiky a zahraniční politiky o to, aby se z ochrany klimatu stalo celosvětové úsilí, protože se jedná o globální problém a Evropská unie jej může začít řešit, ale nikdy jej nemůže sama vyřešit,“ dodává Niedermayer.</p>
      <p>TOP 09 na kongresu zastupovala delegace složená z čestného předsedy a bývalého ministra zahraničí Karla Schwarzenberga, místopředsedy Marka Ženíška, europoslance Luďka Niedermayera nebo starosty Prahy 6 Ondřeje Koláře.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Niedermayer-TOP-09-K-tomu-aby-byl-svet-lepsi-je-treba-odvaha-603937"/>
        <a href="https://www.parlamentnilisty.cz/politika/politici-volicum/Pospisil-TOP-09-Dobra-zprava-Podarilo-se-nam-zastavit-stavbu-WC-603865"/>
        <a href="https://www.parlamentnilisty.cz/politika/politici-volicum/Blazek-TOP-09-Vzpomenme-take-na-ty-kteri-se-svobody-nedockali-603790"/>
        <a href="https://www.parlamentnilisty.cz/politika/politici-volicum/Kucera-TOP-09-Konecne-se-nekde-zacala-delit-nektera-velka-pole-kvuli-erozi-603784"/>
      </related>
    </article>
  </body>
</html>