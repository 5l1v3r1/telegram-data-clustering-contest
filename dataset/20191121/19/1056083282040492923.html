<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019709/%D9%88%D9%82%D9%81-%D9%85%D8%B1%D9%87%D9%85%DB%8C-%D8%A8%D8%B1-%D9%85%D8%B4%DA%A9%D9%84%D8%A7%D8%AA-%D8%AC%D8%A7%D9%85%D8%B9%D9%87-%D9%82%D8%B1%D8%A2%D9%86%DB%8C-%D8%AA%D8%B9%D8%B7%DB%8C%D9%84%DB%8C-%DB%B5%DB%B0-%D8%AF%D8%B1%D8%B5%D8%AF-%D9%85%D8%A4%D8%B3%D8%B3%D8%A7%D8%AA-%D9%82%D8%B1%D8%A2%D9%86%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-21T19:57:29+00:00"/>
    <meta property="og:title" content="وقف، مرهمی بر مشکلات جامعه قرآنی/ تعطیلی ۵۰ درصد مؤسسات قرآنی"/>
    <meta property="og:description" content="ایسنا/لرستان مدیرعامل اتحادیه مؤسسات قرآنی لرستان با بیان اینکه در وقف قرآنی ضعف داریم، گفت: حمایت واقفان راهکاری برای مرهم نهادن بر مشکلات جامعه قرآنی استان است."/>
  </head>
  <body>
    <article>
      <h6 class="kicker">مدیرعامل اتحادیه مؤسسات قرآنی لرستان مطرح کرد:</h6>
      <h1>وقف، مرهمی بر مشکلات جامعه قرآنی/ تعطیلی ۵۰ درصد مؤسسات قرآنی</h1>
      <address><time datetime="2019-11-21T19:57:29+00:00">21 Nov 2019, 19:57</time> by <a rel="author">زهره گودرزی</a></address>
      <p>ایسنا/لرستان مدیرعامل اتحادیه مؤسسات قرآنی لرستان با بیان اینکه در وقف قرآنی ضعف داریم، گفت: حمایت واقفان راهکاری برای مرهم نهادن بر مشکلات جامعه قرآنی استان است.</p>
      <p>روح‌الدین بلواسی در جمع خبرنگاران، عدم وجود وقف قرآنی و ورود خیران به حوزه قرآنی را از مهم‌ترین مشکلات فعالیت‌های قرآنی در استان برشمرد و اظهار کرد: کار فرهنگی برای ورود خیرین به حوزه قرآنی صورت نگرفته است و ما نسبت به استان‌های دیگر در وقف قرآنی ضعف‌های زیادی داریم.</p>
      <p>وی حمایت واقفان و خیران به‌صورت شفاف را راهکاری برای مرهم نهادن بر مشکلات جامعه قرآنی استان لرستان دانست و افزود: راه برون‌رفت از مشکلات مؤسسات قرآنی حمایت خیران و واقفان به‌صورت شفاف است.</p>
      <p>بلواسی در ادامه با اشاره به پاره‌ای مشکلات مؤسسات قرآنی لرستان، ادامه داد: در حال حاضر مؤسسات قرآنی که در سطح شهرهای استان لرستان فعالیت دارند دو دسته هستند که یک دسته آن‌ها مجوز فعالیت خود را از سازمان تبلیغات اسلامی دریافت کرده‌اند و دسته دوم هم مؤسساتی هستند که مجوز فعالیت خود را از وزارت فرهنگ و ارشاد اسلامی دریافت کرده‌اند.</p>
      <p>مدیرعامل اتحادیه مؤسسات قرآنی لرستان اضافه کرد: متأسفانه در برهه‌ای از زمان شاهد افزایش بی‌رویه آمار مؤسسات قرآنی بودیم که همین پرداختن به کمیت باعث شد تا حدود زیادی از کیفیت غافل شویم.</p>
      <p>وی اضافه کرد: با وجود این‌که بسیاری از مؤسسات قرآنی که زیر نظر ارشاد فعالیت خود را آغاز کردند از تسهیلات زیادی هم برخوردار شدند اما دیری نپایید که شاهد برچیده شدن و تعطیلی خیلی از این مؤسسات بودیم به‌نحوی که شاید بتوان گفت امروز پنجاه درصد مؤسسات قرآنی که طی سال‌های گذشته مجوز فعالیت گرفتند تعطیل شده‌اند.</p>
      <p>بلواسی با اشاره به این‌که نباید به فعالیت و کار قرآنی به‌عنوان یک شغل نگاه کرد؛ چراکه قدم نهادن در راه فعالیت‌های قرآنی سختی‌ها و مشکلات زیادی دارد و اگر شخص انگیزه و رغبت لازم را نداشته باشد در این مسیر مأیوس خواهد شد، افزود: مؤسسات قرآنی که مجوز فعالیت خود را از سازمان تبلیغات اسلامی دریافت کرده‌اند چون از همان روز اول با نگاه شغلی به این حوزه وارد نشدند در حال حاضر تا حدودی موفق‌ هستند که ضرورت دارد مسئولان قرآنی و فرهنگی حمایت‌های لازم را از مؤسسات و خانه‌های قرآنی داشته باشند تا مشکلات اقتصادی منجر به تعطیلی فعالیت مؤسسات قرآنی نشود.</p>
      <p>وی با اشاره به این‌که امروزه والدین در زمینه قرآنی مشارکت کمرنگی دارند، اضافه کرد: متأسفانه بسیاری از والدین به آموزش قرآن به کودکان خود اهمیت چندانی نمی‌دهند.</p>
      <p>مدیر مؤسسه قرآنی مشکات الشتر، آموزش و پرورش را مهم‌ترین نهاد در بحث آموزش نکات و آموزه‌های دینی و همچنین ضعیف‌ترین نهاد در این زمینه دانست و ادامه داد: متأسفانه آموزش و پرورش فقط در یک بُعد آموزش می‌دهد که باعث گریز کودک از این مبحث می‌شود و همچنین نظارتی بر مدرک مربیان ندارد، این در حالی‌است که مربی این دوره‌ها باید در گرایش علوم تربیتی و علوم قرآنی تحصیل کرده باشد که متأسفانه مربیانی با چنین تحصیلاتی در این اداره کم است و این در صورتی‌ است که بیشترین نقش را آموزش و پرورش دارد؛ چراکه کودکان بعد از خانواده بیشترین اوقات خود را در مدرسه می‌گذرانند.</p>
      <p>بلواسی گفت: ادارات آموزش و پرورش، تبلیغات و حتی شهرداری‌ها هم در این زمینه تأثیرگذار هستند، مثلاً شهرداری‌ها با فضاسازی مناسب، شهربازی‌ها و مکان‌هایی که کودکان حضور دارند، اجرای موسیقی‌های مرتبط چه از نظر فیزیکی و چه معنوی سبب ایجاد علاقه و آموزش به کودکان می‌شوند و این فرهنگ‌سازی عمومی مستلزم هماهنگ شدن ادارات مرتبط است، یا اینکه یک نهاد، رهبری بقیه نهادها را به‌عهده بگیرد.</p>
      <p>انتهای پیام</p>
    </article>
  </body>
</html>