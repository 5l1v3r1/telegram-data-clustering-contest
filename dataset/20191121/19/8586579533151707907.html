<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/stoltenberg-turkiye-nato-icin-cok-onemli-257393h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-21T19:33:00+00:00"/>
    <meta property="og:title" content="Stoltenberg: Türkiye NATO için çok önemli"/>
    <meta property="og:description" content="NATO Genel Sekreteri Jens Stoltenberg, Türkiye'nin NATO için çok önemli bir ülke olduğunu vurgulayarak, &quot;Bunu anlamak için haritaya bakmak ve Türkiye'nin jeostratejik durumunu incelemek yeterli. Bu, fikir ayrılığı bulunan konuları konuşmayı engellemeyecektir.&quot; dedi."/>
  </head>
  <body>
    <article>
      <h1>Stoltenberg: Türkiye NATO için çok önemli</h1>
      <address><time datetime="2019-11-21T19:33:00+00:00">21 Nov 2019, 19:33</time> by <a rel="author">Yeni Çağ Gazetesi</a></address>
      <p>
        <b>NATO Genel Sekreteri Jens Stoltenberg, Türkiye'nin NATO için çok önemli bir ülke olduğunu vurgulayarak, "Bunu anlamak için haritaya bakmak ve Türkiye'nin jeostratejik durumunu incelemek yeterli. Bu, fikir ayrılığı bulunan konuları konuşmayı engellemeyecektir." dedi.</b>
      </p>
      <p>NATO Genel Sekreteri Jens Stoltenberg, Fransız Le Figaro gazetesine bir demeç verdi.</p>
      <p>Fransa Cumhurbaşkanı Emmanuel Macron'un "NATO'nun beyin ölümü gerçekleştiği" şeklindeki yorumunu değerlendiren Stoltenberg, "NATO, güvenlik konularında hayati önem taşıyor. Her gün bir milyara yakın insanı koruyarak ve savunmaya en büyük katkısını on yıllarca sürdürerek bunu kanıtlamıştır." ifadelerini kullandı.</p>
      <p>Barış Pınarı Harekâtı'na da değinen Stoltenberg, geçen ay Türkiye'ye gerçekleştirdiği ziyarette harekat ile ilgili endişelerini dile getirdiğini belirterek, şu görüşlerini paylaştı:</p>
      <p>"Bütün müttefikler harekâtı eleştirdi, ancak kimse Türkiye'nin NATO'daki yerini sorgulamadı. Türkiye, müttefiklerinin üslerini kullanmalarına izin vererek, DEAŞ ile mücadeleye katıldı. Türkiye, NATO bünyesinde Suriye ve Irak ile sınırda bulunan tek ülke. 3,6 milyon mülteciyi ağırlıyor. Türkiye, NATO için çok önemli. Bunu anlamak için haritaya bakmak ve Türkiye'nin jeostratejik durumunu incelemek yeterli. Bu, fikir ayrılığı bulunan konuları konuşmayı engellemeyecektir."</p>
      <p>Stoltenberg, NATO ve Avrupa Birliği'nin (AB) birbirlerinin rakibi olmadığını, ikisi arasında bir seçim yapmak durumunda kalınmaması gerektiğini vurguladı.</p>
      <related>
        <a href="https://www.yenicaggazetesi.com.tr/abdden-s-400-cikisi-turkiyenin-vazgecmesini-umuyoruz-257099h.htm"/>
        <a href="https://www.yenicaggazetesi.com.tr/senator-graham-sozde-soykirim-tasarisini-bloke-etti-256267h.htm"/>
        <a href="https://www.yenicaggazetesi.com.tr/nato-genel-sekreteri-jens-stoltenbergden-turkiye-aciklamasi-255389h.htm"/>
        <a href="https://www.yenicaggazetesi.com.tr/natodan-turkiye-aciklamasi-252385h.htm"/>
      </related>
    </article>
  </body>
</html>