<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sablikova-se-prihlasila-do-zavodu-na-3000-m-ve-druhem-dile-sp/1822868?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T19:40:00+00:00"/>
    <meta property="og:title" content="Sáblíková se přihlásila do závodu na 3000 m ve druhém díle SP"/>
    <meta property="og:description" content="Praha - Rychlobruslařka Martina Sáblíková se přihlásila do pátečního závodu na 3000 metrů ve druhém díle Světového poháru v Polsku. Zda se však dvaatřicetiletá česká reprezentantka, která měla v minulých dnech zdravotní problémy, opravdu na start postaví, bude jisté až v den závodu."/>
  </head>
  <body>
    <article>
      <h1>Sáblíková se přihlásila do závodu na 3000 m ve druhém díle SP</h1>
      <address><time datetime="2019-11-21T19:40:00+00:00">21 Nov 2019, 19:40</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Rychlobruslařka Martina Sáblíková se přihlásila do pátečního závodu na 3000 metrů ve druhém díle Světového poháru v Polsku. Zda se však dvaatřicetiletá česká reprezentantka, která měla v minulých dnech zdravotní problémy, opravdu na start postaví, bude jisté až v den závodu.</p>
      <p>Trojnásobná olympijská šampionka prodělala minulý týden v Minsku, kde seriál začal, virózu a na začátku týdne podstoupila v Praze lékařská vyšetření.</p>
      <p>"Můj start závodech v Tomaszówě je v ohrožení. Až na místě se podle aktuálních pocitů rozhodnu, jestli nastoupím. Pokud bych se necítila, radši jeden závod vynechám, než riskovat další komplikace," uvedla Sáblíková v úterý.</p>
      <p>Sáblíková byla dnes nalosována do šesté rozjížďky a měla by se utkat s Marinou Zujevovou z Běloruska. Pokud se rodačka z Nového Města na Moravě závodu zúčastní, připíše si v SP jubilejní 200. start v individuálních disciplínách.</p>
      <p>V divizi A se představí i Nikola Zdráhalová, která nastoupí ve druhé rozjížďce proti Valerii Maltaisové z Kanady.</p>
    </article>
  </body>
</html>