<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gram.pl/news/2019/11/21/assassins-creed-ragnarok-prawdopodobnie-zostanie-ujawnione-w-lutym.shtml"/>
    <meta property="og:site_name" content="Gram.pl"/>
    <meta property="article:published_time" content="2019-11-21T19:23:00+00:00"/>
    <meta property="og:title" content="Assassin's Creed Ragnarok prawdopodobnie zostanie ujawnione w lutym"/>
    <meta property="og:description" content="Na horyzoncie pojawiły się właśnie nowe plotki dotyczące najnowszej odsłony kultowej serii."/>
  </head>
  <body>
    <article>
      <h1>Assassin's Creed Ragnarok prawdopodobnie zostanie ujawnione w lutym</h1>
      <h2>Na horyzoncie pojawiły się właśnie nowe plotki dotyczące najnowszej odsłony kultowej serii.</h2>
      <address><time datetime="2019-11-21T19:23:00+00:00">21 Nov 2019, 19:23</time> by <a rel="author">Maria Wawrzyniak</a></address>
      <p>Jeśli wierzyć <a href="https://www.reddit.com/r/GamingLeaksAndRumours/comments/dxlk8f/assassins_creed_ragnarok_info/?utm_source=share&amp;utm_medium=web2x">anonimowemu użytkownikowi Reddita</a>, <b>następna odsłona cyklu <i>Assassin’s Creed</i> funkcjonuje już pod roboczą nazwą <i>AC Kingdom</i></b>, jednak ostatecznie ma zadebiutować jako <b><i>Assassin’s Creed Ragnarok</i></b>. Produkcja, zgodnie z wcześniejszymi przeciekami, ma zostać osadzona w <b>epoce wikingów</b>, zaś mapa obejmie <b>Skandynawię </b>razem z <b>częścią Anglii</b>, w której znajdzie się oczywiście <b>Londyn</b> i <b>Plymouth</b>. Według użytkownika premiera odbędzie się <b>jesienią przyszłego roku</b>. Do oficjalnego ujawnienia gry przez twórców ma dość w lutym podczas jednej z konferencji Sony, gdzie dowiemy się między innymi, że nowy <i>Assassin’s Creed</i> zadebiutuje równocześnie na obecną oraz przyszłą generację konsol.</p>
      <figure>
        <img src="https://img6.gram.pl/oemt20191121191430425lfrd.jpg"/>
      </figure>
      <p>Ma również powrócić <b>system rekrutowania i szkolenia zabójców </b>znany większości z <i>Assassin’s Creed Brotherhood</i>. Ponadto otrzymamy smaczki z <i>Black Flaga</i>, ponieważ pojawią się <b>podróże oraz starcia morskie</b>, aczkolwiek gra ma położyć na to znacznie mniejszy nacisk. Fabuła skoncentruje się na tym, co doskonale już znamy z serii, czyli <b>zemście</b> – dużą rolę w tym wszystkim ma odegrać między innymi <b>wątek Pierwszej Cywilizacji</b>. Według użytkownika będziemy mogli <b>wybrać płeć głównego bohatera</b>, aczkolwiek niezależnie od podjętej decyzji nasza postać będzie się nazywać Jora. Ponadto <b>zwiedzimy takie krainy, jak Asgard czy Utgard</b>, po drodze <b>spotykając różne bóstwa</b>, w tym chociażby Lokiego czy Odyna.</p>
      <p>Mechanika rozgrywki bazować będzie na rozwiązaniach z <i>Assassin’s Creed Odyssey</i>, aczkolwiek możemy się spodziewać <b>wielu ulepszeń i znacznie bardziej rozbudowanych elementów RPG</b>. Zaznaczamy jednak, że <b>wszystkie powyższe informacje należy traktować jako plotkę –</b> wprawdzie epoka wikingów nie jest nowym przeciekiem, bo o tym mówi się już od dawna, jednak <b>nie brakuje z drugiej strony spekulacji, że nowa odsłona miałaby przenieść nas do starożytnego Rzymu</b>. Tak czy inaczej, pozostaje mieć nadzieję, że nie będziemy musieli długo na nią czekać.</p>
      <hr/>
      <p>
        <a href="https://www.sferis.pl/gry-komputerowe-2263">Pełna oferta gier komputerowych w sklepie Sferis</a>
      </p>
    </article>
  </body>
</html>