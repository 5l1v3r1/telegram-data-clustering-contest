<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/sports/a8limata/article/gimnastiki-finalist-sti-germania-o-petrounias"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-21T19:10:59+00:00"/>
    <meta property="og:title" content="Γυμναστική: Φιναλίστ στη Γερμανία ο Πετρούνιας"/>
    <meta property="og:description" content="Δυναμικό ξεκίνημα έκανε ο Λευτέρης Πετρούνιας στο προ-Ολυμπιακό παγκόσμιο κύπελλο ενόργανης γυμναστικής του Κότμπους, εξασφαλίζοντας με πολύ καλή εμφάνιση το «εισιτήριο» για τον τελικό του Σαββάτου (23/11) στους κρίκους, όπου θα συγκρουστεί με τον Κινέζο Γιανγκ Λιου για το χρυσό μετάλλιο, ενώ αντίθετα ο Κωνσταντίνος Κωνσταντινίδης δεν μπόρεσε να πλασαριστεί στην προνομιούχο οκτάδα."/>
  </head>
  <body>
    <article>
      <h1>Γυμναστική: Φιναλίστ στη Γερμανία ο Πετρούνιας</h1>
      <address>
        <time datetime="2019-11-21T19:10:59+00:00">21 Nov 2019, 19:10</time>
      </address>
      <p>Δυναμικό ξεκίνημα έκανε ο Λευτέρης Πετρούνιας στο προ-Ολυμπιακό παγκόσμιο κύπελλο ενόργανης γυμναστικής του Κότμπους, εξασφαλίζοντας με πολύ καλή εμφάνιση το «εισιτήριο» για τον τελικό του Σαββάτου (23/11) στους κρίκους, όπου θα συγκρουστεί με τον Κινέζο Γιανγκ Λιου για το χρυσό μετάλλιο, ενώ αντίθετα ο Κωνσταντίνος Κωνσταντινίδης δεν μπόρεσε να πλασαριστεί στην προνομιούχο οκτάδα.</p>
      <p>Στην επιστροφή του στη Γερμανία, περίπου ενάμιση μήνα μετά το παγκόσμιο πρωτάθλημα της Στουτγάρδης, ο «χρυσός» Ολυμπιονίκης των κρίκων έδειξε σαφώς βελτιωμένος και συγκέντρωσε 14,933 βαθμούς, παρουσιάζοντας με κάποιες τροποποιήσεις το πρόγραμμά του, που έχει συντελεστή δυσκολίας 6,300.</p>
      <p>Η επίδοση του Πετρούνια (0,200 β. μεγαλύτερη από ό,τι στον τελικό της Στουτγάρδης) ήταν αρκετά υψηλή, ώστε να του χαρίσει τη 2η θέση στον προκριματικό και φυσικά το εισιτήριο για την οκτάδα του τελικού του Σαββάτου (23/11, 17:00 - 18:00 ώρα Ελλάδας, COSMOTE SPORT 7).</p>
      <p>Εκεί, αναμένεται να «κονταροχτυπηθεί» με τον κορυφαίο του προκριματικού, τον Κινέζο Γιανγκ Λιου (15,100 β.), σε μια μονομαχία όπου η νίκη ισοδυναμεί με μισό Ολυμπιακό εισιτήριο.</p>
      <p>Ο 25χρονος Κινέζος έχει πάρει σημαντικό προβάδισμα από πέρσι, δεδομένου ότι μετρά ήδη δύο χρυσά μετάλλια σε παγκόσμια κύπελλα, και εφόσον κερδίσει στο Κότμπους θα υποχρεώσει τον Έλληνα «άρχοντα των κρίκων» να κυνηγήσει ένα εξαιρετικά δύσκολο «3 στα 3» στους ισάριθμους εναπομείναντες αγώνες, τον προσεχή Φεβρουάριο και Μάρτιο, προκειμένου να υπερισχύσει στην τελική κατάταξη.</p>
      <p>Εάν, όμως, ο Πετρούνιας επικρατήσει μεθαύριο και μειώσει σε 2-1 νίκες, παρότι δεν βρίσκεται ακόμα στην καλύτερη φόρμα του, θα αλλάξει τις ισορροπίες και θα αποκτήσει ένα καθοριστικό ψυχολογικό πλεονέκτημα για την συνέχεια.</p>
      <p>Την οκτάδα του τελικού των κρίκων, έχοντας πάντως αρκετά χαμηλότερες βαθμολογίες από το δίδυμο των πρωταγωνιστών, συμπληρώνουν κατά σειρά πρόκρισης οι Κόρτνεϊ Τάλοχ (Βρετανία, 14,766 β.), Αρτούρ Αβετισιάν (Αρμενία, 14,666 β.), Τακούγια Ναγκάνο (Ιαπωνία, 14,600 β.), Ίγκορ Ραντιβίλοφ (Ουκρανία, 14,566 β.), Χάο Γιόου (Κίνα, 14,533 β.) και Βαχάγκν Νταβτιάν (Αρμενία, 14,500 β.).</p>
      <p>Ανάμεσα στους φιναλίστ θα μπορούσε να είχε βρεθεί και ο Κωνσταντίνος Κωνσταντινίδης, ο οποίος όμως δεν κατόρθωσε να κάνει άλλη μία επίδειξη των μεγάλων δυνατοτήτων του, περιορίστηκε στους 14,000 βαθμούς και κατέλαβε τη 13η θέση μεταξύ 34 αθλητών.</p>
    </article>
  </body>
</html>