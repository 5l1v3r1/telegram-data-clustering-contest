<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/kozelet/helyi-kozelet/megkeseriti-eletuket-a-harsogo-hangagyu-2136552/"/>
    <meta property="og:site_name" content="BAMA"/>
    <meta property="article:published_time" content="2019-11-21T19:00:00+00:00"/>
    <meta property="og:title" content="Megkeseríti életüket a harsogó hangágyú"/>
    <meta property="og:description" content="Nemcsak a kormoránokat idegesíti, hanem a környék településein élők mindennapi életét is megnehezíti."/>
  </head>
  <body>
    <article>
      <h6 class="kicker">ZŰRZAVAR</h6>
      <h1>Megkeseríti életüket a harsogó hangágyú</h1>
      <address><time datetime="2019-11-21T19:00:00+00:00">21 Nov 2019, 19:00</time> by <a rel="author">Zsigmond József</a></address>
      <h4>A durrogtatás a pellérdi halastónál nemcsak a kormoránokat idegesíti, hanem a környék településein élők mindennapi életét is megnehezíti.</h4>
      <p>Fél évvel ezelőtt kezdődtek a gondok: a környék településein élők egyre többet panaszkodtak az elviselhetetlen durrogtatásra, amely a pellérdi halastónál használt hangágyúktól származott. A sokasodó panaszok miatt a kővágószőlősi Simon Attiláné úgy döntött, felméri, kiket zavar a durrogtatás.</p>
      <p>A Facebook-oldalon a Cserkút csoportban bejegyzést tett közzé, ami alá egyre több hozzászólás érkezett, kiderült, a hangágyút nemcsak Kővágószőlősön, hanem Cserkúton, Bakonyán, Kővágótöttösön és Pécs-Patacson is hallják. Volt, aki a hangágyú hangját fegyverropogáshoz hasonlította, és volt, akinél második világháborús emlékképek elevenedtek meg a durrogtatástól.</p>
      <p>– Úgy gondoltam, elindítunk egy aláírásgyűjtést, hogy azzal próbáljunk valami nyomást gyakorolni, hiszen ezek a durrogtatások elviselhetetlenné teszik mindennapi életünket. Nemcsak hétköznap reggel nyolctól délutánig van hangzavar, hanem már hétvégén is. Múlt héten a vasárnapi ebédnél hallgattuk a durrogtatást– mondta Simon Attiláné. – Tudom, hogy a kormoránok nagy gondot okoznak a halastó gazdájának, de az emberekre is figyelemmel kell lenni.</p>
      <p>Cserkút polgármestere, Hegedüs Zsolt megpróbál közvetíteni a tógazda és a panaszosok között. A polgármester lapunknak elmondta, a kormányhivataltól megtudta, hogy a tógazdának engedélye van a három hangágyú használatára, és áprilisban zajmérést is végeztek a helyszínen, s mindent rendben találtak.</p>
      <p>– A párbeszéd híve vagyok, ezért felhívtam a tógazdát, és olyan megoldást próbálunk találni, amely mindkét félnek jó lesz – mondta a polgármester.</p>
      <table bordered="">
        <tr>
          <td><b>Nagyon falánk madár a kormorán</b><br/>A halak rémének is nevezhetnénk a kormoránt, más néven kárókatonát. A madár átlagsúlya 3–4 kilogramm és naponta 0,7–1 kilogramm halat fogyaszt el, ami a testsúlyához viszonyítva a harmadát jelenti. Mint a Magyar Madártani és Természetvédelmi Egyesület Baranya Megyei Csoportjának alelnöke Bank László lapunknak elmondta, a legtöbb kárókatona a megyében Gordisa közelében fészkel, itt idén 100 párat számoltak össze. A kárókatona főleg a kisebb halakra vadászik, de sokszor a csőrével a nagyobbakat is megsebzi.</td>
        </tr>
      </table>
    </article>
  </body>
</html>