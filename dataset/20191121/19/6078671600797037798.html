<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/litza-chyzhdestranni-agenti-1618520.html"/>
    <meta property="og:site_name" content="Cross"/>
    <meta property="article:published_time" content="2019-11-21T19:21:00+00:00"/>
    <meta property="og:title" content="Депутатите в Русия решиха да обявяват отделни граждани за &quot;чуждестранни агенти&quot;"/>
    <meta property="og:description" content="/КРОСС/ Държавната дума - долната камара на руския парламент, прие на трето и последно четене законопроект, позволяващ физически лица да бъдат обявявани за &quot;чуждестранни агенти&quot;."/>
  </head>
  <body>
    <article>
      <h1>Депутатите в Русия решиха да обявяват отделни граждани за "чуждестранни агенти"</h1>
      <address>
        <time datetime="2019-11-21T19:21:00+00:00">21 Nov 2019, 19:21</time>
      </address>
      <p>/КРОСС/ Държавната дума - долната камара на руския парламент, прие на трето и последно четене законопроект, позволяващ физически лица да бъдат обявявани за "чуждестранни агенти".</p>
      <p>Това засяга всички, които сътрудничат на медии с функции на "чуждестранен агент" и получаващи финансиране от чужбина. Под това се разбират медии с чуждестранна собственост или руски юридически лица на чуждестранни медийни компании. Законът вече ги задължава изрично да се обозначават за читатели, зрители и потребители като дружества с такъв статут.</p>
      <p>Той изисква по-строг режим за отчетност и изрично забранява разпространяване на каквато и да било информация, ако медията не се е обозначила като работеща с чуждестранно финансиране или собственост - на частни лица или обществени институции.</p>
      <p>Промяната е под формата на допълнения към закона "За средствата за масова информация" и "За информацията, информационните технологии и за защита на информацията".</p>
      <p>Съгласно нея вече и физически лица ще бъдат смятани за "чуждестранни агенти", ако разпространяват - например в социалните мрежи и интернет - материали на медии "чуждестранни агенти", без изрично да са посочили това, участват в създаването на такива статии, графики, аудио- или видеозаписи или получават средства и имущество от чужбина или от руски юридически лица с чуждестранно финансиране.</p>
      <p>Депутатите предлагат министерството на правосъдието да получи правомощия за изработване на регистър на чуждестранните средства за масова информация с такъв статут. Решението за включването или изключването от него ще става с решение на министерството в съгласуване с министерството на външните работи.</p>
      <p>За да влязат в сила, новите текстове в закона трябва да бъдат одобрени от Съвета на федерацията (горната камара на парламента) и подписани от президента.</p>
    </article>
  </body>
</html>