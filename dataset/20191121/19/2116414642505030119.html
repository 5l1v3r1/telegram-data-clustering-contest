<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/externe/prin-ul-andrew-al-marii-britanii-implicat-n-scandalul-epstein-se-retrage-din-activit-ile-regale-1319582"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-21T19:56:00+00:00"/>
    <meta property="og:title" content="Prinţul Andrew al Marii Britanii, implicat în scandalul Epstein, se retrage din activităţile regale"/>
    <meta property="og:description" content="Prinţul Andrew al Marii Britanii, unul dintre fiii reginei Elizabeth a II-a, a anunţat miercuri seară renunţarea la atribuţiile regale în viitorul apropiat, din cauza scandalului generat de complicitatea cu miliardarul american Jeffrey Epstein."/>
  </head>
  <body>
    <article>
      <h1>Prinţul Andrew al Marii Britanii, implicat în scandalul Epstein, se retrage din activităţile regale</h1>
      <address><time datetime="2019-11-21T19:56:00+00:00">21 Nov 2019, 19:56</time> by <a rel="author">ZIUA NEWS</a></address>
      <p>
        <b>Prinţul Andrew al Marii Britanii, unul dintre fiii reginei Elizabeth a II-a, a anunţat miercuri seară renunţarea la atribuţiile regale în viitorul apropiat, din cauza scandalului generat de complicitatea cu miliardarul american Jeffrey Epstein.</b>
      </p>
      <p>Prinţul Andrew a anunţat că se va retrage din activităţile publice pentru "viitorul apropiat", relatează Mediafax. Andrew a declarat că manifestă "o înţelegere profundă" faţă de victimele miliardarului Jeffrey Epstein, care s-a sinucis în contextul în care era inculpat pentru agresiuni sexuale.</p>
      <p>"A devenit clar pentru mine în ultimele zile că circumstanţele referitoare la fosta asociere cu Jeffrey Epstein au devenit o distragere majoră de la activitatea familiei mele şi de la acţiunile de valoare ale multor organizaţii şi fundaţii filatropice pe care sunt mândru să le susţin. De aceea, i-am cerut Majestăţii Sale dacă mă pot retrage din activităţile publice pentru viitorul apropiat şi mi-a acordat permisiunea", a declarat prinţul Andrew.</p>
      <p>"Sunt dispus să colaborez cu autorităţile în investigaţii, dacă mi se va cere", a precizat prinţul Andrew, citat de Sky News şi BBC.</p>
      <p>Prințul Andrew al Marii Britanii, acuzat de o femeie de abuzuri sexuale în complicitate cu miliardarul american Jeffrey Epstein, a declarat într-un interviu acordat în exclusivitate televiziunii BBC că nu își amintește să o fi întâlnit vreodată pe aceasta. Interviul analizează prietenia dintre prințul Andrew și miliardarul american Jeffrey Epstein, care, în luna august, s-a sinucis în celula sa de la o închisoare din New York.</p>
      <p>Miliardarul american, un fost apropiat al lui Bill Clinton și Donald Trump, era arestat pentru trafic de minori, în New York și Florida, în perioada 2002 - 2005, fapte pentru care risca o pedeapsă de până la 45 de ani de închisoare. Miliardarul, care a murit la vârsta de 66 de ani, pledase nevinovat.</p>
    </article>
  </body>
</html>