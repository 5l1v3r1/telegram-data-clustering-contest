<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/3fb1b8b0c12e5b03/care-sunt-fiintele-declarate-cele-mai-importante-de-pe-glob-si-cum-ar-putea-disparitia-lor-sa-distruga-toata-planeta.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-21T19:38:02+00:00"/>
    <meta property="og:title" content="Care sunt fiinţele declarate cele mai importante de pe glob şi cum ar putea dispariţia lor să distrugă toată planeta"/>
    <meta property="og:description" content="Într-o dezbatere recentă susţinută de Societatea Geografică Regală a Londrei şi de Institutul Earthwatcht, albinele au fost declarate cele mai importante fiinţe vii de pe pământ. Fără îndoială, toate speciile sunt de nepreţuit pentru planetă, dar dezbaterea a fost creată pentru a sensibiliza oamenii cu privire la conservare, solicitând publicului să voteze o specie care ar primi un cec fictiv de un trilion de lire sterline, sumă care să fie cheltuită pentru conservarea acesteia. Audienţa a votat salvarea albinelor."/>
  </head>
  <body>
    <article>
      <h1>Care sunt fiinţele declarate cele mai importante de pe glob şi cum ar putea dispariţia lor să distrugă toată planeta</h1>
      <address><time datetime="2019-11-21T19:38:02+00:00">21 Nov 2019, 19:38</time> by <a rel="author">Jurnal.md</a></address>
      <p>
        <b>Într-o dezbatere recentă susţinută de Societatea Geografică Regală a Londrei şi de Institutul Earthwatcht, albinele au fost declarate cele mai importante fiinţe vii de pe pământ. Fără îndoială, toate speciile sunt de nepreţuit pentru planetă, dar dezbaterea a fost creată pentru a sensibiliza oamenii cu privire la conservare, solicitând publicului să voteze o specie care ar primi un cec fictiv de un trilion de lire sterline, sumă care să fie cheltuită pentru conservarea acesteia. Audienţa a votat salvarea albinelor.</b>
      </p>
      <p>Votul iniţial l-a plasat pe prima poziţie pe profesorul Dr. David Thomas, care susţinea planctonul, urmat de Dr. George McGavin, reprezentând albinele. După ce li s-au acordat însă 5 minute în plus, pentru a-şi sprijini cauza, clasamentul s-a schimbat. Profesorul Thomas a venit cu un rezumat interesant, însă câştigătorul, Dr. McGavin, a reuşit aducând argumente persuasive, explicând modul în care un sfert de milion de specii de plante cu flori depind de albine, o multitudine din acestea având o importanţă crucială pentru agricultură, şi că fără acestea am pierde atât plantele cu flori cât şi numeroase fructe şi legume.</p>
      <p>Printre cauzele principale ale scăderii numărului de albine se numără pierderea şi fragmentarea habitatului, creşterea utilizării insecticidelor, dar şi bolile. 70% din aprovizionarea noastră cu alimente se bazează pe albine, iar polenizarea pe care o fac permite reproducerea plantelor, care sunt, la rândul lor, hrană pentru milioane de animale, scrie thinkinghumanity.com.</p>
      <p>Aproximativ 250.000 de specii de plante cu flori depind de albine pentru polenizare, oricare dintre ele fiind vitală pentru agricultura mondială. Albinele cresc producţiile a circa 90 de culturi, inclusiv mere, afine şi castraveţi cu până la 30 la sută, astfel încât într-o lume fără albine, numeroase fructe şi legume ar deveni rare şi extrem de scumpe. În plus, o mulţime de medicamente, atât tratamente obişnuite cât şi remedii la boli mai grave, provin din plante cu flori. Chiar şi pentru producţia de bumbac polenizarea este esenţială.</p>
      <p>Pe de altă parte, multe păsări şi mici mamifere se hrănesc cu fructe de pădure şi seminţe care se bazează pe polenizarea albinelor; prin urmare, dacă mor de foame, toate animalele care le urmează în lanţul alimentar vor muri la rândul lor de foame.</p>
      <p>Printre alţi factori care contribuie la scăderea dramatică a numărului de albine, aproape 90% dispărând în ultimii ani, se numără defrişarea masivă, lipsa florilor, lipsa locurilor sigure pentru stupuri, utilizarea necontrolată a pesticidelor şi a erbicidelor şi schimbările în sol. Oamenii au început recent să realizeze importanţa albinelor şi numeroase grupuri care susţin drepturile animalelor încearcă tot ce le stă în putinţă pentru conservarea speciei; multe vedete s-au alăturat la rândul lor cauzei.</p>
    </article>
  </body>
</html>