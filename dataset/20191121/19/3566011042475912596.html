<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549044.html/%D9%85%D8%B3%DA%A9%D9%88-%D9%88%D8%A7%D8%B4%D9%86%DA%AF%D8%AA%D9%86-%D8%B9%D8%A7%D9%85%D9%84-%D8%A7%D8%BA%D9%84%D8%A8-%D9%85%D8%B4%DA%A9%D9%84%D8%A7%D8%AA-%D8%A7%DB%8C%D8%B1%D8%A7%D9%86-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T19:55:00+00:00"/>
    <meta property="og:title" content="مسکو:واشنگتن عامل اغلب مشکلات ایران است"/>
    <meta property="og:description" content="سخنگوی وزارت امور خارجه روسیه ضمن رد ادعای واشنگتن درخصوص حمایت از مردم ایران گفت، تحریم‌های سنگین و غیرقانونی آمریکا موجب رنج ملت ایران شده است."/>
  </head>
  <body>
    <article>
      <h1>مسکو:واشنگتن عامل اغلب مشکلات ایران است</h1>
      <address>
        <time datetime="2019-11-21T19:55:00+00:00">21 Nov 2019, 19:55</time>
      </address>
      <p>سخنگوی وزارت امور خارجه روسیه ضمن رد ادعای واشنگتن درخصوص حمایت از مردم ایران گفت، تحریم‌های سنگین و غیرقانونی آمریکا موجب رنج ملت ایران شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ «ماریا زاخارووا» سخنگوی وزارت امور خارجه روسیه روز پنجشنبه در واکنش به ادعای «مایک پامپئو» وزیر امور خارجه آمریکا مبنی بر حمایت از مردم ایران گفت، واشنگتن عامل اغلب مشکلات کنونی ملت ایران است.</p>
      <p>به نوشته خبرگزاری «<a href="https://sputniknews.com/world/201911211077369230-moscow-on-pompeos-remark-on-support-of-iranians-us-doing-everything-possible-for-them-to-suffer/">اسپوتنیک</a>»، زاخارووا گفت: «[ادعاهای پامپئو] ما را مبهوت کرد، زیرا بیشتر چیزهایی که موجب جرقه خوردن نارضایتی‌ها و رویه‌های دیگر در ایران شده است، اقداماتی است که خود آمریکا علیه جمهوری اسلامی اتخاذ کرده است».</p>
      <p>زاخارووا متذکر شد که تصمیم تهران برای افزایش قیمت سوخت که ناآرامی‌ها در ایران به بهانه آن آغاز شد، نتیجه «فشار تحریمی سنگین و غیرقانونی» آمریکا علیه ایران است.</p>
      <p>وی افزود، دریافت مواد دارویی، غذا و سایر اقلام ضروری حق مردم ایران است و آمریکا با اقدامات خود این حقوق را زیر پا گذاشته است.</p>
      <p>به گزارش فارس، زاخارووا در ادامه گفت: «از منظر ما، هنگامی که آن‌ها تصمیم گرفتند سیاست فشار تحریمی را علیه ایران اتخاذ کنند، تمام مدت هدف آمریکا همین بود. مشخص شد که از یک سو واشنگتن حداقل به‌صورت کلامی، از خواسته‌های مردم ایران حمایت می‌کند و از سوی دیگر هرکاری که می‌توانند انجام می‌دهند تا مردم این کشور را متحمل رنج و سختی کنند».</p>
      <p>در روزهای گذشته، دولت آمریکا که در نزدیک به سه سال گذشته ضمن خروج از برجام، مکررا تحریم‌های تازه‌ای علیه ملت ایران وضع کرده، در نقش دلسوز مردم ایران ظاهر و مدعی شده است که از آنچه در ایران می‌گذرد نگران است.</p>
      <p>پامپئو شامگاه شنبه در پیامی توئیتری مدعی حمایت واشنگتن از مردم ایران شد و گفت آمریکا صدای مردم ایران را شنیده و از آنها حمایت می‌کند.</p>
      <p>دولت «دونالد ترامپ» رئیس‌جمهور آمریکا تمام تلاش خود را برای افزایش فشارها علیه ایران به کار بسته است به گونه‌ای که این فشارها سبب شده تا فروش و انتقال داروها و کالاهای بشردوستانه به ایران با مشکل مواجه شود و بیماران متعددی در داخل ایران از این موضوع رنج ببرند. او همچنین از ابتدای سر کار آمدن محدودیت‌های شدیدی را علیه ورود شهروندان ایرانی به آمریکا به کار گرفته است که کاملا با ادعای جدید پامپئو در حمایت از مردم ایران در تضاد است.</p>
      <p>انتهای پیام/</p>
    </article>
  </body>
</html>