<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/yakbi_povernuli_chas_nazad_ya_vse_odno_buv_bi_na_maydani_spogadi_uchasnikiv_pro_revolyutsiyu_gidnosti_n1237596"/>
    <meta property="og:site_name" content="24 Канал"/>
    <meta property="article:published_time" content="2019-11-21T19:14:00+00:00"/>
    <meta property="og:title" content="Якби повернули час назад, я все одно був би на Майдані: спогади учасників про Революцію Гідності"/>
    <meta property="og:description" content="В Україні 21 листопада відзначають День Гідності і Свободи. В усіх областях люди несуть квіти і свічки до меморіалів, а в Києві проводять молебень біля каплички на Алеї Героїв Небесної Сотні – місця, де 6 років тому все розпочиналося як мирна студентська демонстрація за європейську інтеграцію, а завершилося – розстрілами людей на вулиці Інститутській."/>
  </head>
  <body>
    <article>
      <h1>Якби повернули час назад, я все одно був би на Майдані: спогади учасників про Революцію Гідності</h1>
      <address><time datetime="2019-11-21T19:14:00+00:00">21 Nov 2019, 19:14</time> by <a rel="author" href="https://24tv.ua/lyudmila_gavrilyuk_tag7112/" target="_blank">Людмила Гаврилюк</a></address>
      <p>
        <b>В Україні 21 листопада відзначають День Гідності і Свободи. В усіх областях люди несуть квіти і свічки до меморіалів, а в Києві проводять молебень біля каплички на Алеї Героїв Небесної Сотні – місця, де 6 років тому все розпочиналося як мирна студентська демонстрація за європейську інтеграцію, а завершилося – розстрілами людей на вулиці Інститутській.</b>
      </p>
      <p>Чи не забули українці, якою цінною їм дісталася свобода і чи пам'ятають імена героїв – дізнавалися журналісти 24 каналу.</p>
      <blockquote>До теми: <a href="https://24tv.ua/shho_ukrayintsi_dumayut_pro_naslidki_yevromaydanu_opituvannya_n1237556">Що українці думають про наслідки Євромайдану: опитування</a></blockquote>
      <p>Так, в одній руці пані Людмила тримає гвоздики, а в іншій портрет загиблого на Інститутській чоловіка Антона. Зі сльозам на очах говорить про нього. Каже, приїздила на Алею Героїв Небесної Сотні часто, не чекаючи річниць і офіційних дат.</p>
      <p>"Це вже як другий дім. У нас тут багато знайомих, ми родинами спілкуємося, зустрічаємося і разом свою біду несемо по життю", – каже Людмила Корнєєва.</p>
      <figure>
        <img src="https://24tv.ua/resources/photos/news/620_DIR/201911/1237596_10181582.jpg?201911185245"/>
        <figcaption>Людмила Корнєєва прийшла , аби пом'янути чоловіка</figcaption>
      </figure>
      <p>Людей на 6-ту річницю початку Революції на Майдан прийшло не багато. Здебільшого, це родичі загиблих. Вони ставлять квіти біля портретів рідних на Алеї Героїв та моляться.</p>
      <aside>Цей день є надзвичайно важливий для кожного з нас. Тому, сьогодні кожен із нас мусить задуматися і задати собі це питання, а що ми зробили для того, аби бути гідним тих хлопців, які віддали своє життя за нашу Україну, за те, щоб ми могли сьогодні жити,<cite>– наголошує франківець Володимир Веркалець.</cite></aside>
      <p>І, звісно, у такий день, на Майдані завжди з'являються представники влади. І новий президент не став винятком. Його візит був коротким, а промова лаконічною. Сказав він те ж, що говорив і його попередник.</p>
      <p>"Ми повинні відстоювати та захищати ідеали, за які віддали життя наші громадяни. І, звичайно, нам потрібні результати розслідування справ Майдану. Родини загиблих та все суспільство мають обов’язково отримати відповіді, а винні – покарання", – заявив він.</p>
      <figure>
        <embed-post data-src="https://www.instagram.com/p/B5HvtyAFVFI" data-service="Instagram"/>
      </figure>
      <p>Натомість у Тернополі, звідки тисячі людей одразу після початку Революції рушили до столиці, теж нині запалили свічі. Впевнені саме з Майдану почалися зміни у державі та в їхній свідомості.</p>
      <p>"Якби повернути цей час назад, я жодної хвилини б не вагався і зробив би все те саме. Можливо, трохи по-іншому ставився б до того, але все рівно я б був на Майдані і відстоював те ж, що відстоював тоді", – каже учасник Революції Гідності Богдан Брич.</p>
      <figure>
        <img src="https://24tv.ua/resources/photos/news/620_DIR/201911/1237596_10181626.jpg?201911185701"/>
        <figcaption>Революція Гідності/ Фото 24 канал</figcaption>
      </figure>
      <p>Звісно, вийшли на центральну площу сьогодні і у Львові. Щороку сюди приходить і брат замордованого Юрія Вербицького – Сергій. Він вважає, що "це символ руху вперед і того, що не можна зігнули людей і що вони можуть дати відпір".</p>
      <p>Головне, аби українці не забули, якою ціною їм дісталася свобода, каже Сергій, а жертви виявилися – не марними.</p>
      <p><b>Що відомо про День Гідності та Свободи? </b>21 листопада в Україні відзначають День Гідності та Свободи. Саме тоді в країні почалися дві великі революції: 21 листопада 2013 року розпочався Євромайдан, а 22 листопада 2004 року – Помаранчева революція.<br/><br/>Зауважимо, що до президентства Віктора Януковича 22 листопада українці відзначали День Свободи. Та президент-утікач це свято скасував. Повернув його п'ятий президент Петро Порошенко, який своїм указом від 13 листопада 2014 року запровадив в Україні День Гідності та Свободи.</p>
      <p><a href="https://24tv.ua/lifestyle/yak_variti_ris_retsept_yak_pravilno_zvariti_ris_proportsiyi_video_retseptu_n1051153">Як варити рис: рецепт правильного приготування</a> сьогодні 12833</p>
      <anchor name="comAnch"/>
    </article>
  </body>
</html>