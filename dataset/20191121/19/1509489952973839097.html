<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onsports.gr/podosfairo/story/655447/moyrinio-tha-kano-kainoyria-lathi"/>
    <meta property="og:site_name" content="OnSports"/>
    <meta property="article:published_time" content="2019-11-21T19:15:45+00:00"/>
    <meta property="og:title" content="Μουρίνιο: «Θα κάνω καινούρια λάθη!»"/>
    <meta property="og:description" content="Απολαυστικός ήταν ο Ζοζέ Μουρίνιο στην πρώτη συνέντευξη Τύπου ως προπονητής της Τότεναμ, το μεσημέρι της Πέμπτης (21/11)."/>
  </head>
  <body>
    <article>
      <h1>Μουρίνιο: «Θα κάνω καινούρια λάθη!»</h1>
      <address><time datetime="2019-11-21T19:15:45+00:00">21 Nov 2019, 19:15</time> by <a rel="author">Onsports Team</a></address>
      <p>Απολαυστικός ήταν ο Ζοζέ Μουρίνιο στην πρώτη συνέντευξη Τύπου ως προπονητής της Τότεναμ, το μεσημέρι της Πέμπτης (21/11).</p>
      <p>Ο Πορτογάλος τεχνικός απένειμε εύσημα στον προκάτοχό του, Μαουρίσιο Ποκετίνο και ευχήθηκε στον Αργεντινό «κάθε ευτυχία στον επόμενο σύλλογο». Μάλιστα, τόνισε πως οι πόρτες του συλλόγου θα είναι πάντα ανοιχτές για τον Ποκετίνο, έναν προπονητή που οδήγησε τους Σπερς στον τελικό του Champions League την περασμένη σεζόν. Ο Μουρίνιο θα κάνει το ντεμπούτο του στο Champions League απέναντι στον Ολυμπιακό, στο Λονδίνο, για την 5η αγωνιστική την ερχόμενη Τρίτη (26/11), ενώ το Σάββατο (23/11) οι «Σπερς» αντιμετωπίζουν εκτός έδρας τη Γούεστ Χαμ στην Premiership.</p>
      <p>«Οφείλω να τον συγχαρώ για την εξαιρετική δουλειά που έκανε. Η Τότεναμ θα είναι πάντα το "σπίτι" του και αυτό το προπονητικό κέντρο... το δικο του προπονητικό κέντρο. Είναι πάντα ευπρόσδεκτος εδώ. Αύριο είναι μία νέα ημέρα. Θα βρει ευτυχία σύντομα. Θα τα δώσει όλα όπως έκανε και στην Τότεναμ. Αφήνει πίσω του λύπη για την αποχώρησή του καθώς έκανε σπουδαίο έργο. Αυτό αισθάνονται όλοι εδώ στην ομάδα,» είπε συγκεκριμένα ο Μουρίνιο για τον Ποκετίνο.</p>
      <p>Ο Μουρίνιο που ανέλαβε την τεχνική ηγεσία της ομάδας του βόρειο Λονδίνου την Τετάρτη 20/11), παρέλαβε μία ομάδα που βρίσκεται στην 14η θέση του βαθμολογικού πίνακα της Premiership κι ενώ ήταν στην πρώτη τετράδα με την ολοκλήρωση και των τεσσάρων προηγούμενων σεζόν. Όμως εκείνος δεν έδειξε να ανησυχεί γι’ αυτό: «Είμαι πεπεισμένος ότι έκανα εξαιρετική επιλογή. Με κλίμακα το δέκα, βάζω δέκα. Ο σύλλογος είναι τεράστιος. Ξέρω ότι πιθανότατα έχω την καλύτερη δουλειά στα χέρια μου».</p>
      <p>Ο Πορτογάλος τεχνικός, Ζοζέ Μουρίνιο, επιστρέφει στα γήπεδα μετά από 11 μήνες χωρίς ομάδα, από τότε δηλαδή που απολύθηκε από την Μάντσεστερ Γιουνάιτεντ με κριτική για «βαρετό ποδόσφαιρο» από τους φιλάθλους και ειδήμονες. Ο Μουρίνιο τόνισε: «Δεν θα κάνω τα ίδια λάθη, θα κάνω καινούρια. Δεν θα πω ότι είμαι περισσότερο σε φόρμα, είμαι πάντα σε φόρμα. Θα είμαι πιο δυνατός» τόνισε ο Μουρίνιο και πρόσθεσε: «Αισθάνομαι ήρεμος, γεμάτος κίνητρο και έτοιμος από συναισθηματικής άποψης. Νομίζω πως οι παίκτες μου το ένιωσαν αυτό τις δύο αυτές ημέρες που είμαστε μαζί. Είμαι έτοιμος και είμαι εδώ για να τους υποστηρίξω. Στη ζωή περνάς περιόδους όπως αυτή, όταν δεν είναι στο επίκεντρο ο εαυτός σου, αλλά οι παίκτες σου και ο σύλλογός σου!».</p>
      <p>Για την επιλογή του ν' αφήσει τη δουλειά σχολιαστή στο ΒSkyΒ Sports, ερωτηθείς από δημοσιογράφο του δικτύου, ο «Μου» σχολίασε: «Ξέρω πως θα θέλατε να με κρατήσετε στο Sky. Είμαστε φίλοι και γνωρίζετε πολύ καλά ότι το ποδόσφαιρο είναι η ζωή μου, εδώ ανήκω».</p>
      <p>Ο Μουρίνιο θέλει να βάλει τέλος στο αρνητικό σερί των 12 διαδοχικών ηττών εκτός έδρας στην Premiership στον αγώνα με την Γουέστ Χαμ το Σάββατο (23/11), στο London Stadium. Oι Τανγκί Εντομπελέ και Γιαν Βερτόνγκεν ξεπέρασαν τον τραυματισμό τους και θα είναι στην αποστολή για το ματς με την 16η του βαθμολογικού πίνακα Γουέστ Χαμ, η οποία αναζητά την πρώτη νίκη της σε 7 αγώνες στην Premiership.</p>
    </article>
  </body>
</html>