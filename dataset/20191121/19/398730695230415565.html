<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/jens-littorin-for-gert-fredriksson-var-paddlandet-en-livsstil/"/>
    <meta property="og:site_name" content="DN.SE"/>
    <meta property="article:published_time" content="2019-11-21T19:00:00+00:00"/>
    <meta property="og:title" content="Jens Littorin: För Gert Fredriksson var paddlandet en livsstil"/>
    <meta property="og:description" content="Gert Fredriksson, Sveriges främste olympier, skulle ha fyllt 100 år på torsdagen."/>
  </head>
  <body>
    <article>
      <h1><a href="https://www.dn.se/av/jens-littorin/">Jens Littorin:</a> För Gert Fredriksson var paddlandet en livsstil</h1>
      <address><time datetime="2019-11-21T19:00:00+00:00">21 Nov 2019, 19:00</time> by <a rel="author" href="https://www.dn.se/av/jens-littorin/" target="_blank">Jens Littorin</a></address>
      <p>
        <b>Han var en vinnarskalle, besatt av att träna. På torsdagen skulle Gert Fredriksson, Sveriges meste OS-guldmedaljör, ha fyllt 100 år.</b>
      </p>
      <p>Det hände inte sällan att Gert Fredriksson bytte om bredvid mig i omklädningsrummet på Hjortensbergsbadet i Nyköping. Med åren hade han fått allt svårare med rörligheten, men musklerna på överkroppen skvallrade om en ovanligt vältränad pensionär.</p>
      <p>Gamla medlemmar i kanotklubben berättade om hur han under sin glans dagar tränade två hårda pass om dagen, vilket möjliggjordes genom hans jobb som brandman. Paddlandet blev en livsstil. Han var en vinnarskalle närmast besatt av att pressa sig till sitt yttersta. Alla träningstimmarna skapade överkropp och lungor som kom att bli till en formidabel motor i kanoten och som gjorde honom bäst i världen och bäst i den svenska olympiska historien.</p>
      <p><b>Möbelsnickarsonens karriär </b>är anmärkningsvärd på många sätt. Han fick och renoverade sin första kanot när han var 16 år och började tävla först när han fyllt 19. Vid 22 tog han sitt första av 71 SM-guld, varav 32 var individuella.</p>
      <p>Tävlingskarriären inleddes under krigsåren och det dröjde tills han var 28 år innan han fick göra OS-debut i London 1948.  Det blev guld både på K1 1.000 meter och K1 10.000 meter. </p>
      <p>I Helsingfors fyra år senare försvarade han titeln på 1.000 meter men fick nöja sig med silver på den längre distansen efter finländaren Thorvald Strömberg.</p>
      <p>I Melbourne 1956 var han tillbaka högst upp på tronen i båda loppen.</p>
      <p>I Rom 1960, när han fyllt 40 år, satsade han på K2 1.000 meter tillsammans med Sven-Olov Sjödelius, klubbkompisen från Nyköping, och tog guld. Det blev även ett brons på K1 1.000.</p>
      <figure>
        <img src="https://cached-images.bonnier.news/cms30/UploadedImages/2019/11/21/949e4ff9-2b98-4faf-b3ab-dfa20b17b86f/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Gert Fredriksson under ett kanotpass 1959.<cite>Foto: Ingemar Bergling</cite></figcaption>
      </figure>
      <p><b>OS-facit: sex guld, ett silver och ett brons.</b> Charlotte Kalla, Sixten Jernberg och skytten Alfred Swahn har nio medaljer, men ingen har fler guld. Det hade sannolikt varit ännu trängre i prishyllan om inte OS blivit inställt 1944 och om det funnits fler grenar på programmet. Av hans elva VM-medaljer (sju guld, två silver och två brons) kom tre stycken på K1 500 meter, som blev olympisk gren först 1976.</p>
      <p>Det stämmer att idrotten var hårt sargad av kriget när Fredriksson tävlade, men det tar inte glansen av hans makalösa prestationer, som kom att spänna över drygt 40 säsonger.</p>
      <p>I Nyköpings Kanotklubb blev han en förebild, som skapade fler olympiska medaljörer. Han var en av många glada Nyköpingsbor som på Stora torget firade Henrik Nilsson och hans guld tillsammans med Markus Oscarsson i Aten 2004. Två år senare avled Gert Fredriksson.</p>
      <p><b>På torsdagen skulle giganten ha fyllt 100 år.</b> I Nyköping samlades gratulanterna vid Gerts staty nere vid ån, som uppfördes 2002. Han valde själv ut Thomas Qvarsebos förslag med en kanotist i helfigur, framför två andra varianter. Det var hyllningar och anekdoter. Nyköping och svensk idrott har all anledning att vara stolta över Gert Fredriksson.</p>
    </article>
  </body>
</html>