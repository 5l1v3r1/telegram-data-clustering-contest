<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/18-t-shokolad-izcheznakha-bezsledno-407289.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-21T19:35:54+00:00"/>
    <meta property="og:title" content="18 т шоколад изчезнаха безследно"/>
    <meta property="og:description" content="Номерът не е нов, спомнят си осведомени, през 2011 г. неизвестни лица също натоварили 18 тона шоколад и изчезнали"/>
  </head>
  <body>
    <article>
      <h1>18 т шоколад изчезнаха безследно</h1>
      <address><time datetime="2019-11-21T19:35:54+00:00">21 Nov 2019, 19:35</time> by <a rel="author">Стандарт</a></address>
      <p>Полицията в австрийските провинции Тирол и Форарлберг издирва неизвестни лица, които са откраднали някъде по пътя между австрийския град Блуденц и Белгия 18 тона шоколад. В понеделник крадците са натоварили от производителя в Блуденц камион, от който няма никаква следа. За транспортирането на голямата пратка шоколад от Блуденц до Белгия е отговаряла тиролска компания за спедиция. Обаче фирмата е възложила поръчката на унгарска компания, а тя от своя страна - на чешка спедиция. Неизвестно засега лице се е явило в Блуденц, представило се е за човек от чешката фирма и е натоварило 33 палети с шоколад. Досега "сладкият товар" не е стигнал до Белгия. Полицията предполага, че номерата на камиона са били крадени, тъй като не съответстват на представените документи. Освен това следователите са на мнение, че са фалшифицирани и транспортните документи. Номерът не е нов, спомнят си осведомени, през 2011 г. неизвестни лица също са натоварили 18 тона шоколад и са изчезнали безследно.</p>
    </article>
  </body>
</html>