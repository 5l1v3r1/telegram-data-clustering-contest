<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22819/tradicionalni-slovenski-zajtrk-v-enoti-cresnjevci.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-21T19:15:00+00:00"/>
    <meta property="og:title" content="Tradicionalni slovenski zajtrk v enoti Črešnjevci"/>
    <meta property="og:description" content="Tako kot vsako leto, smo se v našem vrtcu Manka Golarja Gornja Radgona enota Črešnjevci, tudi letos z veseljem pridružili projektu, v okviru katerega otroke ozaveščamo o pomenu zajtrka in lokalno pridelane hrane. V skupinah smo se z otroki pogovarjali o pomembnosti zajtrka, o pomenu lokalno pridelane hrane in čebelarstva ..."/>
  </head>
  <body>
    <article>
      <h1>Tradicionalni slovenski zajtrk v enoti Črešnjevci</h1>
      <h2>V vrtcu Manka Golarja Gornja Radgona enota Črešnjevci, so se tudi letos z veseljem pridružili projektu, v okviru katerega otroke ozaveščajo o pomenu zajtrka in lokalno pridelane hrane</h2>
      <address><time datetime="2019-11-21T19:15:00+00:00">21 Nov 2019, 19:15</time> by <a rel="author">Prlekija-on.net</a></address>
      <figure>
        <img src="https://www.prlekija-on.net/uploaded/2019_11/tradicionalni-slovenski-zajtrk-v-enoti-cresnjevci_7871800565.jpg"/>
        <figcaption>Tradicionalni slovenski zajtrk v enoti Črešnjevci</figcaption>
      </figure>
      <p>Tako kot vsako leto, smo se v našem vrtcu Manka Golarja Gornja Radgona enota Črešnjevci, tudi letos z veseljem pridružili projektu, v okviru katerega otroke ozaveščamo o pomenu zajtrka in lokalno pridelane hrane. V skupinah smo se z otroki pogovarjali o pomembnosti zajtrka, o pomenu lokalno pridelane hrane in čebelarstva. Na to temo smo strokovne delavke na nivoju enote načrtovale in pripravile različne dejavnosti, kjer so otroci z veseljem sodelovali, pri tem pa ustvarjali, spoznavali nove pesmi, zgodbe,... hkrati pa smo dali velik poudarek tudi slovenski čebeli - krajnski Sivki. Aktivno in z velikim navdušenjem smo se pripravljali na petek -Tradicionalni slovenski zajtrk. Izdelali smo si velik čebelnjak iz škatel, dekoracijo za igralnice, mize, pogrinjke, podstavke za mleko,... ter pripravili razstavo.</p>
      <p>Teden so nam s svojim obiskom popestrili tudi trije posebni gostje. Obiskal nas je Blaž Berlič, s katerim smo ob njegovi spremljavi na harmoniko zapeli pesem: »Čebelar« ter druge znane pesmi o čebelah in ob koncu skupnega druženja zaplesali. V vrtec smo povabili tudi medeno kraljico Valentina Marinič. Otroci so jo z navdušenjem pričakovali in se spraševali, kakšna je njena podoba - ima krono, kje živi - mogoče v gradu... Ob prihodu v igralnico so jo opazovali, potipali obleko, krono, uhane, ki so ponazarjali satnice,.. Medena kraljica je z veseljem je predstavila svoje delo, pomen čebel za ljudi in medu za naše zdravje. V samem pogovoru so otroci aktivno sodelovali, postavljali zanimiva vprašanja ter pripovedovali o svojih doživetjih ob srečanju s čebelami. Pred njenim odhodom so se otroci predstavili s krajšim programom ter se ji zahvalili za obisk v našem vrtcu.</p>
      <p>V petek 15.11.2019, smo tako kot po vsej Sloveniji imeli Tradicionalni slovenski zajtrk, za katerega so nam kuharice pripravile tradicionalne slovenske jedi: med, maslo, kruh, mleko in jabolka iz lokalnega okolja. Pri zajtrku se nam je pridružil čebelar Tadej Kokol, član čebelarskega društva Peter Dajnko Gornja Radgona. Po njem nam je preko PP predstavil zgodbo o čebeli, ki jo je sam ustvaril. Ob fotografijah in različnih pripomočkih, ki jih uporablja pri delu s čebelami, nam je predstavil delo čebelarja, pomen čebel ter nastanek medu. Po sami predstavitvi je otrokom pripravil delavnico, v kateri so si lahko izdelali svečko iz čebeljega voska. Ob koncu le-te so otroci imeli še veliko vprašanj na katere je z veseljem odgovoril. Za sodelovanje in predstavitev smo se mu zahvalili s krajšim kulturnim program in izdelkom otrok ter ga povabili tudi na dogodek v prihodnjem letu, ko se bomo ponovno pridružili vseslovenskemu projektu s tradicionalnim slovenskim zajtrkom.</p>
      <p>Zapisala: Miroslava Vučko, dipl. vzg.</p>
    </article>
  </body>
</html>