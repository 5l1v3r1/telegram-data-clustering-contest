<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/politiki/article/sti-vieni-o-giorgos-papandreou---den-8a-parasti-sto-sinedrio-tou-pasok"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-21T19:04:11+00:00"/>
    <meta property="og:title" content="Στη Βιέννη ο Γιώργος Παπανδρέου - Δεν θα παραστεί στο συνέδριο του ΠΑΣΟΚ"/>
    <meta property="og:description" content="Στη Βιέννη βρίσκεται από αργά το απόγευμα ο πρόεδρος της Σοσιαλιστικής Διεθνούς, Γιώργος Α. Παπανδρέου καθώς θα συμμετάσχει σε συνάντηση πρώην υπουργών Εξωτερικών και διεθνών προσωπικοτήτων, από αύριο μέχρι την Κυριακή (22-24 Νοεμβρίου). Ως εκ τούτου δεν θα παραστεί στο συνέδριο του ΠΑΣΟΚ όπου έχει προσκληθεί. έχοντας ενημερώσει σχετικά την Φώφη Γεννηματά."/>
  </head>
  <body>
    <article>
      <h1>Στη Βιέννη ο Γιώργος Παπανδρέου - Δεν θα παραστεί στο συνέδριο του ΠΑΣΟΚ</h1>
      <address>
        <time datetime="2019-11-21T19:04:11+00:00">21 Nov 2019, 19:04</time>
      </address>
      <p>Στη Βιέννη βρίσκεται από αργά το απόγευμα ο πρόεδρος της Σοσιαλιστικής Διεθνούς, Γιώργος Α. Παπανδρέου καθώς θα συμμετάσχει σε συνάντηση πρώην υπουργών Εξωτερικών και διεθνών προσωπικοτήτων, από αύριο μέχρι την Κυριακή (22-24 Νοεμβρίου). Ως εκ τούτου δεν θα παραστεί στο συνέδριο του ΠΑΣΟΚ όπου έχει προσκληθεί. έχοντας ενημερώσει σχετικά την Φώφη Γεννηματά.</p>
      <p>Πρόκειται για το Aspen Ministers Forum, το οποία γίνεται πρωτοβουλία της πρώην υπουργού Εξωτερικών των ΗΠΑ, Μαντλίν Ολμπράιτ. Στη συνάντηση μεταξύ άλλων θα συμμετάσχουν οι πρώην υπουργοί Εξωτερικών, Γιόσκα Φίσερ της Γερμανίας, Τζίπι Λίβνι του Ισραήλ, Ιγκόρ Ιβανόβ της Ρωσίας, Μάργκοτ Βάλστρομ της Σουηδίας, Αλεξάντερ Ντάουνερ της Αυστραλίας, Λόυντ Αξγουέρθυ του Καναδά, Ντέιβιντ Μίλιμπαντ της Βρετανίας. Κατά τη διάρκειά της, θα γίνει ανταλλαγή απόψεων για φλέγοντα ζητήματα ασφάλειας και διεθνούς πολιτικής, όπως το τέλος της αμερικανο-ρωσικής συνεργασίας σε σχέση με τα πυρηνικά όπλα, η αντιμετώπιση αναδυόμενων πυρηνικών δυνάμεων, τα απαιτούμενα μέτρα για την αντιμετώπιση των κυβερνοαπειλών και η προστασία των θαλασσών.</p>
      <p>Η συνάντηση αυτή αποκτά ιδιαίτερη σημασία, σε μια εποχή που χαρακτηρίζεται από μια σειρά σημαντικών εξελίξεων, μεταξύ των οποίων, η αμφισβήτηση του άρθρου 5 του ΝΑΤΟ από τον Πρόεδρο Μακρόν, η εγκατάλειψη παγίων αρχών του διεθνούς δικαίου από τον Πρόεδρο Τραμπ, η ανάγκη προώθησης της τήρησης των αρχών της Σύμβασης του ΟΗΕ για το Δίκαιο της Θάλασσας και η αύξηση των κυβερνοεπιθέσεων στην ευρύτερη περιοχή μας.</p>
    </article>
  </body>
</html>