<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/kino/2019/11/21/tri-filma-ot-programa-luks-v-7-bylgarski-grada.430400"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T19:51:00+00:00"/>
    <meta property="og:title" content="Три филма от програма &quot;Лукс&quot; в 7 български града"/>
    <meta property="og:description" content="Прожекциите са с вход свободен | Dnes.bg"/>
  </head>
  <body>
    <article>
      <h1>Три филма от програма "Лукс" в 7 български града</h1>
      <h2>Прожекциите са с вход свободен</h2>
      <address><time datetime="2019-11-21T19:51:00+00:00">21 Nov 2019, 19:51</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Tри от най-емблематичните европейски филми от последната година ще бъдат излъчени от 29 ноември до 12 декември 2019 година в 7 български града.</p>
      <p>Поканата на осмото издание на Филмовите дни "Лукс е с вход свободен, а филмите са "Нерешеният случай Хамаршьолд", "Кралството" и "Господ съществува, името й е Петруния". Те ще бъдат показани в Благоевград, Бургас, Варна, Плевен, Пловдив, София и Стара Загора.</p>
      <p>Начало ще бъде поставено на 29 ноември в София с прожекция на документалния филм "Нерешеният случай Хамаршьолд" в Дома на киното от 19.00 часа. Прожекцията ще бъде последвана от дискусия със зрителите, в която ще се включат Теодор Стойчев – ръководител на Бюрото на ЕП в България, Мира Сталева – изпълнителен директор на София Филм Фест, Весела Дринова – главен редактор в "Операция Кино", както и посланиците на инициативата "28 пъти кино" – Младен Печевски и Параскеви Карагеоргу. Модератор на дискусията ще бъде журналистката от БНТ Галя Крайчовска.</p>
      <p>Финалистите за филмовата награда на Европейския парламент се определят от експертно международно жури, a победителят се избира от членовете на Европейския парламент. Носителят на наградата за 2019 година ще бъде обявен на 27 ноември.</p>
      <p>За да запазят места, зрителите ще могат да вземат до 2 безплатни билета предварително. В деня на събитието ще бъдат допускани зрители до запълване на местата.</p>
      <p>"Нерешеният случай Хамаршьолд" на Мадс Брюгер проследява историята на Даг Хамаршьолд, който загива при съмнителни обстоятелства в самолетна катастрофа през 1961 година, на път за среща по преговорите за разрешаване на конфликта в Катанга, Конго, в който са били засегнати значителни икономически интереси. Шведският генерален секретар на ООН е бил прогресивен политик, който е имал за цел да не позволи на западни страни като Великобритания и Франция да възстановят влиянието си в Африка, след като техните колонии там са извоювали независимост. Този филм на Мадс Брюгер хвърля светлина върху мистерията около смъртта на Даг Хамаршьолд. Може да го видим на 29 ноември 2019 г. 19.00 ч., Дом на киното (дискусия след прожекцията), във Варна на 4 декември 2019 г., 18:.00 часа, Фестивален и конгресен център, в Пловдив на 10 декември 2019 г.  18.30 часа, Лъки Дом на киното</p>
      <p>"Господ съществува, името ѝ е Петруния" на Теона Митевска разказва каквосе случва, когато една жена участва в традиционно мъжко състезание и успява да извади кръста, хвърлен в реката според православните обичаи? Петруния прави точно това и разгневява както мъжете, така и местния свещеник, който въвлича в случая и полицията. Макар и да не се определя като феминистка, Петруния отказва да се поддаде на исканията да върне кръста и решава се бори за равни права. „Защо да нямам право на година щастие?“ – пита тя, тъй като „наградата“ за победителя в състезанието символизира именно това.</p>
      <p>Прожекциите са в София на 1 декември  от 19.00 часа в Дом на киното, в Благоевград на 3 декември от 19.00 часа в кино Cinemax, в Стара Загора на  11 декември 19.00 часа в кино Арена Парк Мол</p>
      <p>"Кралството" на  Родриго Сорогойен проследява колко далеч би стигнал някой, за да се задържи на власт. Този наситен с адреналин трилър изследва политическата корупция. Той разказва историята за края на кариерата на успешен политик, чието благосъстояние се дължи на престъпен и незаконен бизнес, като с това застрашава да разруши имиджа на партията си, след като вестник публикува разследване за корупционните му дейности. Пригответе се за горчиви спорове, напрегнати автомобилни преследвания и сблъсъци с разследващи медии.</p>
      <p>Прожекциите са в София на 30 ноември от 19.00 часа в Дом на киното, в Плевен на 5 декември 19.00 часа в кино Арена Панорама Мол и в Бургас на 12 декември от 19.00 часа в Cinema City Галерия Мол</p>
      <p> </p>
    </article>
  </body>
</html>