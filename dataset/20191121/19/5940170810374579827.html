<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/apoel/o-roka-blepei-zaxint"/>
    <meta property="og:site_name" content="24sports.com.cy"/>
    <meta property="article:published_time" content="2019-11-21T19:09:00+00:00"/>
    <meta property="og:title" content="Ο Ρόκα βλέπει Ζαχίντ"/>
    <meta property="og:description" content="Το καλοκαίρι και μετά από αρκετές επαφές μεταξύ του ΑΠΟΕΛ και του Παναθηναϊκού, βρέθηκε η χρυσή τομή για τον δανεισμό του Ζαχίντ στην ομάδα της Αθήνας. Ήταν μια μεταγραφή την οποία δεν «καλωσόρισαν» με τον καλύτερο τρόπο οι φίλοι του Παναθηναϊκό, όμως σήμερα τα δεδομένα είναι διαφορετικά."/>
  </head>
  <body>
    <article>
      <h1>Ο Ρόκα βλέπει Ζαχίντ</h1>
      <h2>Ισπανός και ρήτρα θα κρίνουν το μέλλον του</h2>
      <address><time datetime="2019-11-21T19:09:00+00:00">21 Nov 2019, 19:09</time> by <a rel="author">Εφραίμ Γεωργίου</a></address>
      <p>
        <b>Το καλοκαίρι και μετά από αρκετές επαφές μεταξύ του ΑΠΟΕΛ και του Παναθηναϊκού, βρέθηκε η χρυσή τομή για τον δανεισμό του Ζαχίντ στην ομάδα της Αθήνας. Ήταν μια μεταγραφή την οποία δεν «καλωσόρισαν» με τον καλύτερο τρόπο οι φίλοι του Παναθηναϊκό, όμως σήμερα τα δεδομένα είναι διαφορετικά.</b>
      </p>
      <p>Η άποψη του Γιώργου Δώνη απ’ την αρχή ήταν ξεκάθαρη. «Ο Ζαχίντ είναι ένας ποδοσφαιριστής ο οποίος μπορεί να κινηθεί πολύ καλά με την μπάλα στα πόδια, μπορεί να δει γήπεδο, να κινηθεί και να περάσει την μπάλα κάθετα ή σε αλλαγές παιχνιδιού και να φτάσει στην αντίπαλη περιοχή ώστε να γίνει και απειλητικός στον αντίπαλο τερματοφύλακα» είχε πει ο προπονητής του Παναθηναϊκού.</p>
      <p>Μετά και το παιχνίδι με τον Ολυμπιακό ο Ζαχίντ ανέβασε στροφές και κέρδισε για τα καλά και την εμπιστοσύνη των οπαδών. Από εκεί και πέρα στη συζήτηση μπαίνει και το μέλλον του ποδοσφαιριστή.</p>
      <p>Στη συμφωνία μεταξύ ΑΠΟΕΛ και Παναθηναϊκού ορίστηκε ρήτρα αγοράς του Ζαχίντ. Σύμφωνα με τις πληροφορίες που έχουν δει το φως της δημοσιότητας το ποσό αυτό είναι κοντά στο 1.5 εκατομμύριο ευρώ. Έτσι αν ο Παναθηναϊκό θέλει τον Ζαχίντ θα πρέπει να δώσει τα χρήματα.</p>
      <p>Αυτή τη στιγμή είναι πολύ πρόωρη μια συζήτηση για το αν τελικά ο Παναθηναϊκός θα δώσει τα λεφτά. Υπάρχουν τρεις παράμετροι που πρέπει να έχουμε στο μυαλό μας.</p>
      <p>Απ’ τη μια είναι ο Τσάβι Ρόκα. Αυτός θα εξετάσει και αξιολογήσει τον Γκάγιας Ζαχίντ. Είναι ο άνθρωπος που θα «ανάψει» το «πράσινο ή το κόκκινο φως».</p>
      <p>Η δεύτερη παράμετρος είναι το οικονομικό. Εδώ και καιρό η κατάσταση στον Παναθηναϊκό είναι λίγο μπερδεμένη. Εκ πρώτης τα χρήματα της ρήτρας φαίνονται πολλά, όμως κανείς δεν μπορεί να πει ότι το καλοκαίρι θα ισχύει το ίδιο.</p>
      <p>Τελευταία παράμετρος είναι ο τραυματισμός του Ζαχίντ. Ο 25χρονος μέσος γλίστρησε σε προπόνηση και η μαγνητική έδειξε ρήξη έσω πλάγιο στο αριστερό γόνατο. Επί της ουσίας θα μείνει στα «πιτς» για ένα περίπου μήνα. Και μετά από έναν τέτοιο τραυματισμό υπάρχει πάντα το ερωτηματικό για την επιστροφή. Αν δηλαδή θα επιστρέψει στην κατάσταση που ήταν πριν τον τραυματισμό, όταν και βοηθούσε ουσιαστικά τον Παναθηναϊκό.</p>
      <p>Έτσι όπως σημειώσαμε και πριν η όλη συζήτηση είναι αρκετά πρόωρη. Στους επόμενους μήνες θα ξεκινήσει σιγά σιγά να ξεκαθαρίζει το όλο θέμα.</p>
    </article>
  </body>
</html>