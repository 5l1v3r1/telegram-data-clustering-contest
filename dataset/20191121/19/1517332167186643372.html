<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/ex-ilva-conte-annuncia-potremmo-considerare-lo-scudo-penale/"/>
    <meta property="og:site_name" content="fanpage.it"/>
    <meta property="article:published_time" content="2019-11-21T19:23:16+00:00"/>
    <meta property="og:title" content="Ex Ilva, Conte annuncia: “Potremmo considerare lo scudo penale”"/>
    <meta property="og:description" content="Il presidente del Consiglio, Giuseppe Conte, annuncia che lo scudo penale per l'ex Ilva 'è un elemento che potremmo andare a considerare'. Conte, comunque, spiega che ogni negoziato non può prescindere dalla volontà di Arcelor Mittal di mantenere gli impianti: 'Se c'è la disponibilità a proseguire nel risanamento e a conservare la stabilità produttiva, io mi siedo cento volte a quel tavolo'."/>
  </head>
  <body>
    <article>
      <h1>Ex Ilva, Conte annuncia: “Potremmo considerare lo scudo penale”</h1>
      <h2>Il presidente del Consiglio, Giuseppe Conte, annuncia che lo scudo penale per l’ex Ilva “è un elemento che potremmo andare a considerare”. Conte, comunque, spiega che ogni negoziato non può prescindere dalla volontà di Arcelor Mittal di mantenere gli impianti: “Se c’è la disponibilità a proseguire nel risanamento e a conservare la stabilità produttiva, io mi siedo cento volte a quel tavolo”.</h2>
      <address><time datetime="2019-11-21T19:23:16+00:00">21 Nov 2019, 19:23</time> by <a rel="author" href="https://www.fanpage.it/author/stefanorizzuti/" target="_blank">Stefano Rizzuti</a></address>
      <figure>
        <video src="http://fanpage-a.akamaihd.net/Xda8c-SwJB6SpTO6_1.mp4"/>
      </figure>
      <p>Lo <b>scudo penale per l’ex Ilva</b> potrebbe essere considerato nuovamente dal governo. A spiegarlo è il presidente del Consiglio, <b>Giuseppe Conte</b>, che da Milano afferma: “<i>ArcellorMittal deve ritirare l’atto di recesso e allora possiamo discutere se effettivamente ci sono delle sopravvenienze, che vanno dimostrate e che devono essere di mercato: non parlo quindi dello scudo penale, che non è una sopravvenienza, anche se è un elemento che potremmo andare a considerare. A me interessa il piano industriale. Se c’è la disponibilità a proseguire nel risanamento industriale, a conservare e salvaguardare la stabilità produttiva dell'impianto, io mi siedo cento volte a quel tavolo. Lui, il signor Mittal, ha avviato la battaglia giudiziaria, noi ci stiamo difendendo e lo faremo con la massima determinazione</i>”.</p>
      <p><b>Secondo Conte ciò che farà Mittal</b> “<i>non è ancora chiaro</i>” e anche per questo motivo “<i>l’incontro di domani non sarà risolutivo</i>”. “<i>Quello che vi assicuro</i> – prosegue Conte –<i> è che il presidente del Consiglio domani porterà una posizione molto chiara: abbiamo preso atto del recesso che è stato notificato ai commissari e dell'iniziativa giudiziaria intrapresa da Arcelor Mittal al tribunale di Milano, che vuole dire consegnare le chiavi dell'impianto e andarsene, Questo è per noi inaccettabile, rispetto a contratto vigente, in corso</i>”. Conte chiede un ravvedimento ad ArcelorMittal, ovvero vuole che si mantengano gli impianti. In questo caso, allora, si potrà ripartire con il negoziato.</p>
      <p><b>Anche il ministro degli Esteri, Luigi Di Maio</b>, interviene sul caso dell’ex Ilva e attacca ArcelorMittal: “<i>Per proporre qualcosa, prima la multinazionale deve fare un bagno di umiltà e sedersi di nuovo al tavolo con lo Stato. L’atto portato avanti da questa multinazionale è stato un atto temerario e lo vediamo dalle reazioni delle procure. Devo dire che l'Italia per la prima volta ha reagito in maniera sinergica tra le varie istituzioni che sono indipendenti tra loro</i>”. Il ministro spiega: “<i>Le procure e la Guardia di finanza, che ringrazio, stanno portando avanti le indagini in maniera velocissima per dire alla multinazionale che c'è un contratto, con tanto di addendum ambientale e dettagli sul numero di lavoratori da prendere. Solo una cosa non c'era in quel contratto: lo scudo. Ma tutti stiamo parlando del fatto che abbiamo cambiato le leggi</i>”.</p>
    </article>
  </body>
</html>