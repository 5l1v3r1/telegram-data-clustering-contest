<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-45/cimitirul-municipal-dotat-cu-a-doua-masina-electrica-152944.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-21T19:37:00+00:00"/>
    <meta property="og:title" content="Cimitirul Municipal, dotat cu a doua mașină electrică"/>
    <meta property="og:description" content="Administrația Domeniului Public S.A. Oradea a dotat parcul auto al Cimitirului Municipal Rulikowski cu o a doua mașină electrică, după ce, în toamna anului trecut, a mai făcut o astfel de achiziție. Ca în primul caz, este vorba despre un autovehicul mortuar electric Clasic II, cu platou, în valoare de 15.000 de euro, achiziționat din Ungaria."/>
  </head>
  <body>
    <article>
      <h1>Cimitirul Municipal, dotat cu a doua mașină electrică</h1>
      <address>
        <time datetime="2019-11-21T19:37:00+00:00">21 Nov 2019, 19:37</time>
      </address>
      <slideshow>
        <figure>
          <img src="https://www.ebihoreanul.ro/modules/news/files/masina-mortuara-electrica-211119-01.jpg"/>
        </figure>
        <figure>
          <img src="https://www.ebihoreanul.ro/modules/news/files/masina-mortuara-electrica-211119-02.jpg"/>
        </figure>
      </slideshow>
      <p>Administraţia Domeniului Public S.A. Oradea a dotat parcul auto al Cimitirului Municipal Rulikowski cu o a doua maşină electrică, după ce, în toamna anului trecut, a mai făcut o astfel de achiziţie. Ca în primul caz, este vorba despre un autovehicul mortuar electric Clasic II, cu platou, în valoare de 15.000 de euro, achiziţionat din Ungaria.</p>
      <p>Noul autovehicul electric a ajuns în cursul zilei de miercuri la Cimitirul Rulikowski şi va fi folosit la slujbele de înmormântare începând de săptămâna viitoare.</p>
      <p>"Este un automobil care nu poluează şi este ieftin de întreţinut. Acesta are un un buton care permite reducerea vitezei la maximum 10 km pe oră, astfel încât cortegiul funerar să se poată deplasa la pas în urma lui. Un alt avantaj este că persoanele aflate în urma lui nu vor mai inhala gaze de eşapament. De asemenea, este foarte silenţios, prin urmare nu va deranja nici slujba religioasă în timpul mersului", precizează Liviu Andrica, directorul Administraţiei Domeniului Public (ADP) Oradea.</p>
      <p>Cele două automobile electrice au o autonomie de 50-60 km, putând fi încărcate de la orice priză de 220 volţi. Acestea au două trepte de viteză, prima până la 10 km pe oră, iar cea de-a doua, până la 25 km pe oră.</p>
      <p>Odată cu această nouă achiziţie, parcul auto al ADP Oradea are în dotare patru maşini electrice, două la Cimitirul Municipal şi două la Aquaparkul Nymphaea, acestea din urmă fiind cumpărate odată cu prima maşină mortuară, în toamna anului trecut.</p>
      <p>
        <i>Loredana Buz<br/>Consilier Relaţii Publice ADP Oradea</i>
      </p>
    </article>
  </body>
</html>