<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://amalfinotizie.it/salvini-a-positano-consacrato-il-passaggio-alla-lega-del-sindaco-michele-de-lucia/"/>
    <meta property="og:site_name" content="AmalfiNotizie.it"/>
    <meta property="article:published_time" content="2019-11-21T19:50:39+00:00"/>
    <meta property="og:title" content="Salvini a Positano: consacrato il passaggio alla Lega del sindaco De Lucia / Foto"/>
    <meta property="og:description" content="Matteo Salvini a Positano per consacrare il passaggio tra le fila della Lega del sindaco Michele De Lucia. Ad attendere il leader del Carroccio, il primo cittadino che commenta come la sua adesione alla Lega «viene da un lungo cammino». Al suo arrivo, l’ex ministro dell’Interno, in maniche di camicia nonostante la fitta pioggia, sottolinea […]"/>
  </head>
  <body>
    <article>
      <h1>Salvini a Positano: consacrato il passaggio alla Lega del sindaco De Lucia / Foto</h1>
      <address><time datetime="2019-11-21T19:50:39+00:00">21 Nov 2019, 19:50</time> by <a rel="author" href="https://amalfinotizie.it/author/redazione/" target="_blank">Redazione</a></address>
      <p>Matteo Salvini a Positano per consacrare il passaggio tra le fila della Lega del sindaco Michele De Lucia. Ad attendere il leader del Carroccio, il primo cittadino che commenta come la sua adesione alla Lega «viene da un lungo cammino».</p>
      <p>Al suo arrivo, l’ex ministro dell’Interno, in maniche di camicia nonostante la fitta pioggia, sottolinea che, ora, «c’è solo da crescere, da lavorare, da liberare una regione come la Campania che, da Sorrento e Positano, potrà capire e imparare tanto».</p>
      <figure>
        <img src="https://amalfinotizie.it/wp-content/uploads/2019/11/salvini-positano-02.jpg"/>
        <figcaption>ph Fabio Fusco</figcaption>
      </figure>
      <p>Poi, rivolgendosi al sindaco, dice: «Ti seguo». Destinazione, la Villa Romana. Difatti, spiegava un attimo prima De Lucia, «mi preme portarlo lì per fargli vedere questa chicca». Nel breve tragitto, diverse persone chiedono a Matteo Salvini una fotografia, un selfie. Ma c’è anche chi, come la titolare di un negozio, reclama un autografo.</p>
      <p>Alla Villa Romana, restaurata e riportata alla luce in tutto il suo splendore, Salvini ha potuto ammirare, tra l’altro, lo straordinario ciclo di affreschi. Intanto, arrivano il sindaco di Sorrento, Giuseppe Cuomo, approdato anche lui nella Lega, l’ex rettore dell’università di Salerno, Aurelio Tommasetti, e il deputato e presidente regionale della Lega, Gianluca Cantalamessa.</p>
      <figure>
        <img src="https://amalfinotizie.it/wp-content/uploads/2019/11/salvini-positano-13.jpg"/>
        <figcaption>ph Fabio Fusco</figcaption>
      </figure>
      <p>Breve sosta ad una nuova area di scavo, non lontana dall’ingresso della Chiesa di Santa Maria Assunta e, poi, tutti sulla spiaggia per un pranzo da Chez Black, ristorante della Marina Grande dove sono di casa molti grandi attori hollywoodiani.</p>
      <p>Ad accogliere l’ex vicepresidente del Consiglio, Salvatore Russo e sua moglie che si sono fatti immortalare in una fotografia con il segretario della Lega nel loro ristorante. Al centro della tavola riservata per i circa quindici commensali, un piatto con i limoni della Costiera.</p>
      <figure>
        <img src="https://amalfinotizie.it/wp-content/uploads/2019/11/salvini-positano-12.jpg"/>
        <figcaption>ph Fabio Fusco</figcaption>
      </figure>
      <p>«Acqua naturale», chiede Salvini mentre indossa la felpa bianca con la scritta «Positano» in blu, donata dal sindaco. I primi cittadini di Sorrento e di Positano sono, rispettivamente, alla destra e alla sinistra di Salvini.</p>
      <p>Il menù è di pesce: antipasto di mare, paccheri all’astice e delizia al limone. Ed è in questi minuti che il leader leghista pubblica, su Instagram, una fotografia dove ha, tra le mani, un piatto con insalata verde, mozzarella e prosciutto.</p>
      <figure>
        <img src="https://amalfinotizie.it/wp-content/uploads/2019/11/salvini-positano-07.jpg"/>
        <figcaption>ph Fabio Fusco</figcaption>
      </figure>
      <p>«Anche a tavola, prima l’Italia», scrive. Un’ora più tardi, un’altra immagine che lo ritrae sulla spiaggia mentre indica, alle sue spalle, Positano. Che descrive come «incantevole anche con la pioggia». E comunica ai suoi follower di aver accolto «proprio oggi il suo sindaco nella grande famiglia della Lega».</p>
      <p>«Abbiamo avuto tantissimi contatti, tantissimi riscontri anche sul nostro modo di operare a Positano», spiega De Lucia ricordando che «l’anno prossimo c’è il rinnovo del Consiglio Comunale. Noi come Alba della Libertà, un movimento civico, sicuramente saremo presenti, in maniera adeguata, per dare un futuro alla nostra città e per continuare i dieci anni di lavoro e farne altri dieci».</p>
    </article>
  </body>
</html>