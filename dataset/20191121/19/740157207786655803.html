<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/lazy-przyjazne-seniorom,135376.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T19:55:00+00:00"/>
    <meta property="og:title" content="Łazy przyjazne seniorom"/>
    <meta property="og:description" content="Jedna z pierwszych w województwie i kraju Rad Seniorów, pionierski w skali regionu Uniwersytet Trzeciego Wieku oraz Międzynarodowa Olimpiada Sportowa Uniwersytetów Trzeciego Wieku i Organizacji Senioralnych „Trzeci Wiek na Start”. Do tego liczne organizacje i stowarzyszenia skupiające seniorów, w tym Koła Gospodyń Wiejskich i Kluby Seniorów. Łazy koło Zawiercia mają powody do dumy, bo mogą poszczycić się aktywną grupą osób w dojrzałym wieku."/>
  </head>
  <body>
    <article>
      <h1>Łazy przyjazne seniorom</h1>
      <address><time datetime="2019-11-21T19:55:00+00:00">21 Nov 2019, 19:55</time> by <a rel="author">Tomasz Jakubowski  </a></address>
      <h4>Jedna z pierwszych w województwie i kraju Rad Seniorów, pionierski w skali regionu Uniwersytet Trzeciego Wieku oraz Międzynarodowa Olimpiada Sportowa Uniwersytetów Trzeciego Wieku i Organizacji Senioralnych „Trzeci Wiek na Start”. Do tego liczne organizacje i stowarzyszenia skupiające seniorów, w tym Koła Gospodyń Wiejskich i Kluby Seniorów. Łazy koło Zawiercia mają powody do dumy, bo mogą poszczycić się aktywną grupą osób w dojrzałym wieku.</h4>
      <hr/>
      <p>- Dla naszej gminy sprawy seniorów są ważne już od wielu lat. Jako jedni z pierwszych w regionie powołaliśmy do życia Radę Seniorów, organ doradczy Gminy Łazy, który koordynuje pracę wielu organizacji senioralnych - podkreśla burmistrz Łaz Maciej Kaczyński. Rada Seniorów w Łazach powstała, zanim pojawiły się odpowiednie zapisy w ustawie, pozwoliło na to zarządzenie burmistrza - dodaje Kaczyński.</p>
      <p>Od października w całym kraju obchodzone są Dni Seniora, także w Łazach zostanie uhonorowana ta grupa mieszkańców. Już w najbliższą niedzielę w sali widowiskowej Miejskiego Ośrodka Kultury w Łazach zaplanowano spotkania w ramach Dnia Seniora. Oprócz koncertu pt. „Zagrajmy jak za dawnych lat” i występów artystycznych oraz wystaw twórczości seniorów, przygotowano też prelekcję: "Opieka medyczna i wsparcie dla Seniorów w Łazach".</p>
      <p>- Będzie to okazja do zaznajomienia się z możliwością pomocy dla seniorów oferowaną przez lekarzy geriatrów oraz Szpital Powiatowy w Zawierciu - zaznacza burmistrz Łaz.</p>
      <p>Dzień Seniora w Łazach to także chęć uhonorowania, docenienia i pokazania wielorakiej aktywności osób 60+. - Senior to osoba z ogromnym bagażem doświadczenia życiowego, do której zawsze można zwrócić się o poradę i należny jest jej szacunek - przypomina burmistrz Kaczyński.</p>
      <p>Organizatorami Dnia Seniora są Urząd Miejski w Łazach, Rada Seniorów Gminy Łazy i Miejski Ośrodek Kultury w Łazach.</p>
    </article>
  </body>
</html>