<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hausa.legit.ng/1277927-el-rufai-zai-jagoranci-kwamitin-sake-duba-sayar-da-wutar-lantarki-da-fg-ta-kafa.html"/>
    <meta property="og:site_name" content="Legit"/>
    <meta property="article:published_time" content="2019-11-21T19:50:30+00:00"/>
    <meta property="og:title" content="El-Rufa'i zai jagoranci kwamitin sake duba sayar da wutar lantarki da FG ta kafa"/>
    <meta property="og:description" content="Da yake magana da manema labarai bayan kammala taron NEC a fadar shugaban kasa, gwamnan jihar Imo, Emeka Ihedioha, ya ce an kafa wani kwamitin wucin gadi a karkashin gwamnan jihar Kaduna, Malam Nasir El-Rufa'i, domin sake duba"/>
  </head>
  <body>
    <article>
      <h1>El-Rufa'i zai jagoranci kwamitin sake duba sayar da wutar lantarki da FG ta kafa</h1>
      <address>
        <time datetime="2019-11-21T19:50:30+00:00">21 Nov 2019, 19:50</time>
      </address>
      <p>Kwamitin koli na tattalin arzikin kasa (NEC) ya yanke shawarar sake duba yadda kamfanonin da ke raba hasken wutar lantarki (Discos) ke gudanar da harkokinsu a fadin kasa.</p>
      <p>Da yake magana da manema labarai bayan kammala taron NEC a fadar shugaban kasa, gwamnan jihar Imo, Emeka Ihedioha, ya ce an kafa wani kwamitin wucin gadi a karkashin gwamnan jihar Kaduna, Malam Nasir El-Rufa'i, domin sake duba matsayin kamfanonin.</p>
      <p>Ya kara da cewa kwamitin zai kunshi ma'aikatan hukumar sayar da kadarorin gwamnati da na hukumar kula da bayar da kwangila a matsayin mambobi.</p>
      <p>Ihedioha ya kara da cewa gwamnonin da ke wakiltar sassa 6 na Najeriya a kamfanin lantarki na yankin Neja - Delta zasu kasance a cikin kwamitin.</p>
      <p>Mataimakin shugaban kasa, Farfesa Yemi Osinbajo, shine wanda ya jagoranci zaman NEC na ranar Alhamis, 21 ga watan Nuwamba, wanda aka yi a fadar shugaban kasa da ke babban birnin tarayya, Abuja.</p>
      <p>Kafa kwamitin na zuwa ne a daidai lokacin da majalisar dattijai ta umarci kwamitinta na harkokin wutar lantarki da ya binciki harkokin Discos domin gano dalilin tabarbarewar samun wutar lantarki a Najeriya.</p>
      <p>Majalisar ta bawa kwamitin wa'adin sati hudu domin ya gabatar da rahotonsa a zaurenta domin tattauna shawarwarin da kwamitin zai bayar a kan matsalolin da ya gano.</p>
    </article>
  </body>
</html>