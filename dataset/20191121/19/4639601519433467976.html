<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/21/world/israil-apaggelthikan-varies-katigories-ston-netaniaxou/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-21T19:07:00+00:00"/>
    <meta property="og:title" content="Ισραήλ : Απαγγέλθηκαν βαριές κατηγορίες στον Νετανιάχου"/>
    <meta property="og:description" content="Την απαγγελία κατηγοριών στον Μπενιαμίν Νετανιάχου, για διαφθορά, απάτη και κατάχρηση εμπιστοσύνης σε τρεις υποθέσεις απήγγειλε ο γενικός εισαγγελέας του Ισραήλ"/>
  </head>
  <body>
    <article>
      <h1>Ισραήλ : Απαγγέλθηκαν βαριές κατηγορίες στον Νετανιάχου</h1>
      <h2>Την απαγγελία κατηγοριών στον Μπενιαμίν Νετανιάχου, για διαφθορά, απάτη και κατάχρηση εμπιστοσύνης σε τρεις υποθέσεις απήγγειλε ο γενικός εισαγγελέας του Ισραήλ</h2>
      <address><time datetime="2019-11-21T19:07:00+00:00">21 Nov 2019, 19:07</time> by <a rel="author">ΤοΒΗΜΑ Team</a></address>
      <p>Την απαγγελία κατηγοριών στον πρωθυπουργό, Μπενιαμίν Νετανιάχου, για διαφθορά, απάτη και κατάχρηση εμπιστοσύνης σε τρεις υποθέσεις απήγγειλε ο γενικός εισαγγελέας του Ισραήλ.</p>
      <p>Η απόφαση φέρνει την χώρα σε αχαρτογράφητα νερά με το πολιτικό αδιέξοδο για τον σχηματισμό κυβέρνησης συνασπισμού να παραμένει επί μήνες, μετά τις δεύτερες βουλευτικές εκλογές σε διάρκεια ενός χρόνου.</p>
      <p>
        <a href="https://www.in.gr/2019/11/21/economy/syntaksi-poioi-dimosioi-ypalliloi-vgainoun-noritera-se-syntaksi/">Σύνταξη : Ποιοι δημόσιοι υπάλληλοι βγαίνουν νωρίτερα σε σύνταξη</a>
      </p>
      <p>«Ο γενικός εισαγγελέας του Ισραήλ Αβιχάι Μάντελμπλιτ αποφάσισε να απαγγείλει κατηγορίες στον πρωθυπουργό για διαφθορά, απάτη και κατάχρηση εμπιστοσύνης» υπογράμμισε η ανακοίνωση του υπουργείου Δικαιοσύνης.</p>
      <h3>Οι κατηγορίες</h3>
      <p>Σε μία από τις υποθέσεις ο Νετανιάχου κατηγορείται ότι ο ίδιος και η σύζυγός του Σάρα έλαβαν δώρα από τον Άρνον Μίλχαν, παραγωγό του Χόλιγουντ και ισραηλινό υπήκοο και από τον αυστραλό δισεκατομμυριούχο επιχειρηματία Τζέιμς Πάκερ. Αυτά τα δώρα φέρεται να περιελάμβαναν σαμπάνιες και τσιγάρα.</p>
      <p>Άλλη κατηγορία είναι ότι ο Νετανιάχου ζήτησε από τον Άρνον Μόζες, εκδότη της μεγαλύτερης εφημερίδας του Ισραήλ, της Yediot Ahronot, να τον παρουσιάζει θετικά, με αντάλλαγμα μέτρα για τον περιορισμό της αντίπαλης εφημερίδας Israel Hayom.</p>
      <figure>
        <img src="https://www.in.gr/wp-content/uploads/2019/11/1-840-600x418.jpg"/>
      </figure>
      <p>Η δίωξη με κωδική ονομασία από τις δικαστικές αρχές «φάκελος 4.000», αφορά την υπόθεση του τηλεπικοινωνιακού ομίλου Bezeq. Ο Νετανιάχου φέρεται ότι προσπάθησε να διασφαλίσει ότι θα είχε ευνοϊκή μεταχείριση από τον ενημερωτικό ιστότοπο Walla, σε αντάλλαγμα για τις χάρες που έκανε στον όμιλο αυτό, ο οποίος θα μπορούσε να έχει αποκομίσει εκατοντάδες εκατομμύρια δολάρια.</p>
      <h3>Αρνείται τις κατηγορίες</h3>
      <p>Ο 70χρονος Νετανιάχου, ο μακροβιότερος πρωθυπουργός στην ιστορία της χώρας, αρνείται οποιαδήποτε αξιόποινη πράξη και βρίσκεται πλέον αντιμέτωπος με μια νομική διαδικασία που μπορεί να διαρκέσει για χρόνια. Σημειώνεται πως δεν υποχρεούται να παραιτηθεί από το αξίωμά του.</p>
      <p>Είναι ο πρώτος πρωθυπουργός στην Ιστορία της χώρας που διώκεται ενώ βρίσκεται στο πόστο του.</p>
      <h3>Ντόμινο εξελίξεων</h3>
      <p>Η απόφαση του εισαγγελέα ενδέχεται να έχει σημαντικές πολιτικές συνέπειες, καθώς οι βουλευτές έχουν διορία τριών εβδομάδων να ορίσουν πρωθυπουργό για να βγει η χώρα από το άνευ προηγουμένου πολιτικό αδιέξοδο στο οποίο έχει περιέλθει, αφού ούτε ο Μπενιαμίν Νετανιάχου ούτε ο αντίπαλός του Μπένι Γκαντς έχουν καταφέρει να σχηματίσουν κυβέρνηση μετά τις εκλογές Σεπτεμβρίου.</p>
      <p>Αν η προθεσμία που έχουν οι βουλευτές παρέλθει χωρίς τον ορισμό πρωθυπουργού, τότε η χώρα θα οδηγηθεί για ακόμη μια φορά σε εκλογές, που ελάχιστοι επιθυμούν.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/21/finance/ethniko-sxedio-gia-tin-energeia-ependyseis-34-dis-eyro-se-10-imeres-i-diavouleysi/">Εθνικό σχέδιο για την ενέργεια : Επενδύσεις 34 δισ. ευρώ – Σε 10 ημέρες η διαβούλευση</a>
      </p>
    </article>
  </body>
</html>