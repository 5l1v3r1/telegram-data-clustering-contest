<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152730-shacki-shkoliari-vshanuvaly-pamiat-geroiv-revolyucii-gidnosti"/>
    <meta property="og:site_name" content="ВолиньPost"/>
    <meta property="article:published_time" content="2019-11-21T19:17:00+00:00"/>
    <meta property="og:title" content="Шацькі школярі вшанували пам'ять героїв Революції Гідності"/>
    <meta property="og:description" content="В Шацьку відбулися заходи з нагоди Дня Гідності і Свободи, який відзначається в Україні 21 листопада."/>
  </head>
  <body>
    <article>
      <h1>Шацькі школярі вшанували пам'ять героїв Революції Гідності</h1>
      <address>
        <time datetime="2019-11-21T19:17:00+00:00">21 Nov 2019, 19:17</time>
      </address>
      <p>В Шацьку відбулися заходи з нагоди Дня Гідності і Свободи, який відзначається в Україні 21 листопада. Цього дня вшановують патріотизм і мужність українців, які восени 2004-го і восени-взимку 2014 року захистили національні інтереси української держави та її європейський вибір, та згадують тих, хто віддав своє життя заради вільної України.<br/><br/>Про це пише <a href="https://shatsk.rayon.in.ua/news/197162-v-shatskii-gimnaziyi-ne-zabuvaiut-iaku-tsinu-ukrayina-splatila-za-nezalezhnist-ta-evropeiskii-shliah">Район.Шацьк</a><br/><br/>Цього ж дня в ОЗ НВК «ЗОШ І-ІІІ ст.-гімназія» смт Шацьк відбувся урок пам’яті, присвячений доленосній історичній події. На захід до учнів 9-Б класу завітали <b>Анатолій Павлей</b>, начальник гуманітарного відділу Шацької ОТГ, та працівники Шацького районного будинку культури (директорка <b>Валентина Ханзерук</b>), аби розповісти їм, що відбувалося в Києві у листопаді 2013-го, в грудні, січні, лютому 2014-го, які ідеали захищали українці і за що загинула Небесна сотня.<br/><br/>Пригадати пам'ятні події, опинитися в атмосфері Майдану, відчути, як у ті дні підтримував Україну світ, допомогли кадри з фільмів про Революцію гідності та книжкова виставка від Шацької центральної районної бібліотеки – «Шануймо подвиг героїв Майдану».<br/><br/>Працівниці культури виконали патріотичні пісні, а <b>Богдана Корнелюк</b> прочитала власний вірш, присвячений героєві <b>Сергію Мокренку</b>. Завершився урок гаслом «Слава Україні!», на що діти дружно відповіли: «Героям слава!». До меморіальної дошки, яка встановлена на фасаді школи на честь загиблого воїна, школярі поклали живі квіти і вшанували пам'ять про нього хвилиною мовчання.<br/><br/>Революція гідності та свободи стала однією з найтрагічніших сторінок в історії сучасної України, проте почала змінювати країну та українців. Пам’ятаймо наших героїв, не забуваймо, яку ціну Україна сплатила за незалежність та незворотність європейського шляху.</p>
      <figure>
        <img src="http://www.volynpost.com/img/modules/news/f/35/b1f0dcadaaed3445fa4accbdd4a4335f/cb-1img8601.jpg"/>
      </figure>
      <figure>
        <img src="http://www.volynpost.com/img/modules/news/a/65/143fc383a777ed510659bafc698c565a/cb-2img8602.jpg"/>
      </figure>
      <figure>
        <img src="http://www.volynpost.com/img/modules/news/9/28/814c072ee0fec66f86127e9a71854289/cb-3img8605.jpg"/>
      </figure>
      <figure>
        <img src="http://www.volynpost.com/img/modules/news/9/28/814c072ee0fec66f86127e9a71854289/cb-4img8606.jpg"/>
      </figure>
      <figure>
        <img src="http://www.volynpost.com/img/modules/news/c/f7/71be75611a8f4cf8cab0ad89d9188f7c/cb-5img8608.jpg"/>
      </figure>
      <figure>
        <img src="http://www.volynpost.com/img/modules/news/0/b9/fe004bd07fa3e655f5f284a6f426ab90/cb-10img8619.jpg"/>
      </figure>
      <figure>
        <img src="http://www.volynpost.com/img/modules/news/7/bf/4ccf0365e585688b28f6a335c8644bf7/cb-12img8624.jpg"/>
      </figure>
    </article>
  </body>
</html>