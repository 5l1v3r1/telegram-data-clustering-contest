<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/the-pink-ball-test-sambaran-banerjee-excited-about-eden-test-dgtl-1.1073635"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-21T19:00:00+00:00"/>
    <meta property="og:title" content="গোলাপি বলে টেস্ট আড়াই দিনেই শেষ হবে না তো, আশঙ্কায় সম্বরণ"/>
    <meta property="og:description" content="ইনদওরে প্রথম টেস্টে দাঁড়ি পডে়ছিল তিন দিনের মধ্যে। ভারতীয় দলের দাপটে ইনিংস ও ১৩০ রানে হেরেছিল মোমিনুল হকের বাংলাদেশ। ইডেনে সেই ভুল থেকে শিক্ষা নিয়ে কি লড়াই চালাতে পারবে টাইগাররা?"/>
  </head>
  <body>
    <article>
      <h1>গোলাপি বলে টেস্ট আড়াই দিনেই শেষ হবে না তো, আশঙ্কায় সম্বরণ</h1>
      <address><time datetime="2019-11-21T19:00:00+00:00">21 Nov 2019, 19:00</time> by <a rel="author">নিজস্ব সংবাদদাতা</a></address>
      <p>ভারতকে দু’বার আউট করার ক্ষমতা মোমিনুল হকের বাংলাদেশের নেই বলে মনে করছেন প্রাক্তন ক্রিকেটার <a href="https://www.anandabazar.com/topic/sambaran-banerjee">সম্বরণ বন্দ্যোপাধ্যায়</a>। বাংলার রঞ্জিজয়ী অধিনায়কের মতে, ইনদওর টেস্টের মতো ইডেনেও হয়তো একবারই ব্যাট করতে দেখা যাবে বিরাট কোহালির দলকে।</p>
      <p>কাউন্ট ডাউন শেষ। শুক্রবার থেকে নন্দনকাননে ঐতিহাসিক টেস্টে মুখোমুখি ভারত ও বাংলাদেশ। এই প্রথমবার <a href="https://www.anandabazar.com/topic/pink-ball-test">গোলাপি বলে টেস্ট</a> খেলবে ভারত। স্বাভাবিক ভাবেই এই টেস্ট নিয়ে উৎসাহের পারদ তুঙ্গে। টিকিটের জন্য হাহাকার ময়দান জুড়ে। ইডেনের সামনে ক্রিকেটপ্রেমীদের ভিড় সকাল থেকে সন্ধে পর্যন্ত। এই টেস্ট নিয়ে মেতে উঠেছে গোটা শহর। কলকাতাকে দেখাচ্ছে গোলাপি-নগরী।</p>
      <p>প্রশ্ন উঠছে, এই টেস্ট নিয়ে প্রবল উন্মাদনার সঙ্গে পাল্লা দিয়েই কি উপভোগ্য ক্রিকেট দেখা যাবে ইডেনে? ইনদওরে প্রথম টেস্টে দাঁড়ি পডে়ছিল তিন দিনের মধ্যে। ভারতীয় দলের দাপটে ইনিংস ও ১৩০ রানে হেরেছিল মোমিনুল হকের <a href="https://www.anandabazar.com/topic/bangladesh-cricket">বাংলাদেশ</a>। ইডেনে সেই ভুল থেকে শিক্ষা নিয়ে কি লড়াই চালাতে পারবে টাইগাররা?</p>
      <p>
        <b>আরও পড়ুন: <a href="https://www.anandabazar.com/sport/the-pink-ball-test-meet-bangladesh-s-super-fan-bulu-ghosh-dgtl-1.1073554">আদা কম, লেবু বেশি! বুলু ভাইকে চা বানাতে বললেন ধোনি</a></b>
      </p>
      <p>
        <b>আরও পড়ুন: <a href="https://www.anandabazar.com/sport/the-pink-ball-test-khaled-mashud-remembers-the-tragic-death-of-raman-lamba-dgtl-1.1073557">দাদার মাথায় বলটা লাগতেই বুঝলাম খারাপ কিছু হয়েছে, স্মৃতি হাতড়ে বললেন খালেদ মাসুদ​</a> </b>
      </p>
      <figure>
        <iframe src="https://www.youtube.com/embed/SPFgqoRAhg8" width="640" height="360" data-service="Youtube" scrolling="no"/>
      </figure>
      <p>সম্বরণ কিন্তু তা মনে করছেন না একেবারেই। তাঁর মতে, তিন দিনও গড়াবে না দ্বিতীয় টেস্ট। বরং তাঁর আশঙ্কা, আড়াই দিনেই শেষ হয়ে যেতে পারে টেস্ট। কারণ, ভারতের যা ব্যাটিং লাইন আপ, তাতে দু’বার আউট করার মতো ক্ষমতা বাংলাদেশের বোলারদের নেই। ফলে ভারত একবারই ব্যাট করবে। আর মহম্মদ শামি, উমেশ যাদব, ইশান্ত শর্মাদের সামনে ধরা পড়ে যাবে পদ্মাপারের ব্যাটসম্যানদের অনভিজ্ঞতা।</p>
    </article>
  </body>
</html>