<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/219892_o-neofileleytherismos-blaptei-sobara-tin-ygeia"/>
    <meta property="og:site_name" content="Efsyn.gr"/>
    <meta property="article:published_time" content="2019-11-21T19:10:47+00:00"/>
    <meta property="og:title" content="Ο νεοφιλελευθερισμός... βλάπτει σοβαρά την Υγεία"/>
    <meta property="og:description" content="Ο τομεάρχης Υγείας του ΣΥΡΙΖΑ, Ανδρέας Ξανθός, απάντησε χθες στην κυβερνητική πολιτική για την περίθαλψη εγκαινιάζοντας το Δίκτυο για την Καθολική Κάλυψη Υγείας και την Υπεράσπιση της Δημόσιας Περίθαλψης."/>
  </head>
  <body>
    <article>
      <h1>Ο νεοφιλελευθερισμός... βλάπτει σοβαρά την Υγεία</h1>
      <address><time datetime="2019-11-21T19:10:47+00:00">21 Nov 2019, 19:10</time> by <a rel="author">Ντάνι Βέργου</a></address>
      <p>
        <b>Ο τομεάρχης Υγείας του ΣΥΡΙΖΑ, Ανδρέας Ξανθός, απάντησε χθες στην κυβερνητική πολιτική για την περίθαλψη εγκαινιάζοντας το Δίκτυο για την Καθολική Κάλυψη Υγείας και την Υπεράσπιση της Δημόσιας Περίθαλψης.</b>
      </p>
      <p>Σε ένα πολιτικό περιβάλλον που αρχίζει -από πολύ νωρίς- να γίνεται ιδιαίτερα τοξικό, ο Τομέας Υγείας του ΣΥΡΙΖΑ απαντά με τη δικτύωση και τη συστηματική επαφή με τους ενεργούς πολίτες, την ενίσχυση των κοινωνικών αντιστάσεων, την οργάνωση της κοινωνικής αλληλεγγύης προς τους αδύναμους και κυρίως την προβολή ενός εναλλακτικού πολιτικού σχεδίου στη νεοφιλελεύθερη «κανονικότητα», που να καλύπτει τις ανάγκες των ανθρώπων και την προοπτική μιας δίκαιης και βιώσιμης ανάπτυξης. Στην κατεύθυνση αυτή, με μια εκδήλωση-πολιτική εξόρμηση άνοιξε χθες το Δίκτυο για την Καθολική Κάλυψη Υγείας και την Υπεράσπιση της Δημόσιας Περίθαλψης.</p>
      <p>Στην τοξικότητα αυτή της εποχής, που συνδυάζει «πολιτικό αυταρχισμό (ΚΕΘΕΑ, αστυνομοκρατία-καταστολή), νεοφιλελεύθερη λογική (ΣΔΙΤ στην Υγεία και άνοιγμα του ΕΣΥ στην αγορά), σκληρό πελατειακό κράτος και ευνοιοκρατία, ακροδεξιά ρητορική και πρακτική (προσφυγικό), προκλητική στήριξη οικονομικών ελίτ και προσβλητική για τη νοημοσύνη των πολιτών παραπληροφόρηση και μιντιοκρατία» στάθηκε ο Ανδρέας Ξανθός, τέως υπουργός Υγείας, τομεάρχης Υγείας της Κοινοβουλευτικής Ομάδας του ΣΥΡΙΖΑ, και αντιπρότεινε το «αριστερό πολιτικό σχέδιο σε συνθήκες μνημονίου», που αποτέλεσε πολιτική προτεραιότητα της κυβέρνησης ΣΥΡΙΖΑ. Επειδή, όπως είπε, «η Υγεία είναι μια υπόθεση άρσης ανισοτήτων, αναδιανομής και κοινωνικής δικαιοσύνης, αλλά και όρος βιώσιμης ανάπτυξης, συνοχής και ευημερίας των σύγχρονων κοινωνιών, είμαστε εδώ για να υπερασπιστούμε το πρόταγμα της καθολικής κάλυψης Υγείας και τη δημόσια περίθαλψη».</p>
      <h3>«Ορθιο το ΕΣΥ»</h3>
      <p>«Η διάκριση Αριστεράς-Δεξιάς ήταν παρούσα και στη φάση του μνημονίου», ξεκαθάρισε ο Ανδρέας Ξανθός. Στη διακυβέρνηση του ΣΥΡΙΖΑ, εξήγησε, επιτεύχθηκε όχι μόνο «να κρατηθεί όρθιο, λειτουργικό και προσβάσιμο το ΕΣΥ», αλλά και «να δρομολογηθούν σε δύσκολες συνθήκες μεγάλες τομές στην Υγεία, που διεκδικούμε να μην απαξιωθούν στο όνομα συντεχνιακών πιέσεων ή νεοφιλελεύθερων ιδεοληψιών».</p>
      <figure>
        <img src="https://www.efsyn.gr/sites/default/files/images/2019/11/ekdilosi_ygeia_0.jpg"/>
        <figcaption>Φωτογραφία από τη χθεσινή εκδήλωση</figcaption>
      </figure>
      <p>Μεταξύ αυτών των στόχων είναι η μεταρρύθμιση στην Πρωτοβάθμια Φροντίδα Υγείας, η αναδιοργάνωση της Επείγουσας Ιατρικής και των Τμημάτων Επειγόντων Περιστατικών, οι διαρθρωτικές αλλαγές στο φάρμακο με το νέο «μίγμα» βιώσιμης φαρμακευτικής πολιτικής, η θεσμική «θωράκιση» του συστήματος Υγείας σε κρίσιμα πεδία (φάρμακο, προμήθειες, διοίκηση των νοσοκομείων-εποπτευόμενων φορέων, ΕΟΔΥ κ.λπ.), η διαμόρφωση ολοκληρωμένης στρατηγικής για τον καρκίνο (Εθνικό Ινστιτούτο Νεοπλασιών), η ολοκλήρωση της ψυχιατρικής μεταρρύθμισης και του μετασχηματισμού του ασύλου, η επένδυση σε δημόσιες δομές αποθεραπείας-αποκατάστασης, η σταδιακή ανάπτυξη υπηρεσιών παρηγορητικής-ανακουφιστικής φροντίδας, η κεντρική διαχείριση των αναγκών αίματος μέσω του Εθνικού Κέντρου Αιμοδοσίας κ.ά.</p>
      <p>«Διαρκή επαγρύπνηση για τη διατήρηση ενός λειτουργικού δημόσιου τομέα, ενάντια σε λογικές απόσπασης λειτουργιών του δημόσιου προς τον ιδιωτικό τομέα, που έχουν τον κίνδυνο να τον αποσταθεροποιήσουν», συνέστησε από την πλευρά του ο Δημήτρης Πλουμπίδης, ομότιμος καθηγητής Ψυχιατρικής του Πανεπιστημίου Αθηνών και εκπρόσωπος της Ελλάδας στον Παγκόσμιο Οργανισμό Υγείας.</p>
      <p>«Οι νεοφιλελεύθερες διακηρύξεις», διαπίστωσε, «είναι εύκολες και δυστυχώς έχουν ευνοϊκή υποδοχή από μεγάλες μερίδες του πληθυσμού και κυρίως των μεσαίων στρωμάτων». Οι διαφαινόμενες όμως συνέπειές τους, σημείωσε, «μας δίνουν πολλές και σοβαρές δυνατότητες πάλης και συμμαχιών για παρεμβάσεις που πιστεύω ότι θα γίνουν ευρύτερα αποδεκτές, βλέποντας τα προβλήματα που θέτει η εφαρμογή αυτών των πολιτικών».</p>
      <p>Ο Ανδρέας Ξανθός, κλείνοντας, αναφέρθηκε και στις νέες προκλήσεις στην πολιτική Υγείας, που δεν είχε η κυβέρνησή του τη δυνατότητα να αντιμετωπίσει την προηγούμενη περίοδο, όπως είναι η στοχευμένη μείωση των ιδιωτικών πληρωμών υγείας, η αξιολόγηση της ποιότητας των παρεχόμενων υπηρεσιών, η δημοκρατική-συμμετοχική διακυβέρνηση του συστήματος Υγείας και η διαμόρφωση κριτηρίων για ένα «αριστερό μάνατζμεντ» στη διοίκησή του, η διαμόρφωση δέσμης αποτελεσματικών κινήτρων στελέχωσης των άγονων-νησιωτικών περιοχών και η άρση των περιφερειακών ανισοτήτων στη φροντίδα υγείας, η σταδιακή ενσωμάτωση νέων αναγκών που πρέπει να καλύπτονται με δημόσιο τρόπο (στοματική υγεία-οδοντιατρική περίθαλψη, ειδική αγωγή, ψυχοθεραπεία κ.λπ.), η επικαιροποίηση-αναδιοργάνωση του Χάρτη Υγείας της χώρας, η μελέτη των επιπτώσεων της κλιματικής κρίσης στη Δημόσια Υγεία και η ενσωμάτωση πολιτικών πρόληψης ή αποτροπής τους μέσα από αναβαθμισμένες υπηρεσίες Δημόσιας Υγείας.</p>
      <p>Παρόντες στην εκδήλωση, προκειμένου να υπερασπιστούν την υγεία και την ισότητα σε ένα διευρυμένο επίπεδο αναγκών, όπως διευκρίνισε ο Ανδρέας Ξανθός, ήταν οι υπουργοί της κυβέρνησης ΣΥΡΙΖΑ, Θοδωρής Δρίτσας, Θεανώ Φωτίου, Κώστας Γαβρόγλου, Μερόπη Τζούφη, αλλά και ο τέως πρόεδρος του ΕΟΔΥ (ΚΕΕΛΠΝΟ) Θεόφιλος Ρόζενμπεργκ.</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/synenteyxeis/153251_briskomaste-stin-teliki-fasi-tis-ylopoiisis-ton-desmeyseon-mas"/>
        <a href="https://www.efsyn.gr/politiki/boyli/125781_i-ilara-stin-epitropi-koinonikon-ypotheseon-tis-boylis"/>
        <a href="https://www.efsyn.gr/politiki/kybernisi/48850_farmakonoyn-tin-ygeia"/>
        <a href="https://www.efsyn.gr/politiki/kybernisi/209064_tropologia-kikilia-gia-tis-dioikiseis-sta-dimosia-nosokomeia"/>
        <a href="https://www.efsyn.gr/node/205101"/>
        <a href="https://www.efsyn.gr/politiki/kybernisi/203924_k-mitsotakis-tolmiro-alma-sto-mellon-stin-ygeia"/>
      </related>
    </article>
  </body>
</html>