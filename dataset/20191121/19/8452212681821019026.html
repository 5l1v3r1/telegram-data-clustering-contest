<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/procurorul-vasilescu-a-cerut-celor-de-la-fbi-sa-identifice-masina-lui-dinca/"/>
    <meta property="og:site_name" content="Cotidianul"/>
    <meta property="article:published_time" content="2019-11-21T19:52:03+00:00"/>
    <meta property="og:title" content="Procurorul Vasilescu a cerut celor de la FBI să identifice maşina lui Dincă"/>
    <meta property="og:description" content="Aproape orice informaţie care vine direct din „Dosarul Caracal” devine automat o adevărată bombă de presă care aruncă în aer ancheta procurorilor DIICOT."/>
  </head>
  <body>
    <article>
      <h6 class="kicker">Chiar înainte de dispariţia Alexandrei</h6>
      <h1>Procurorul Vasilescu a cerut celor de la FBI să identifice maşina lui Dincă</h1>
      <address><time datetime="2019-11-21T19:52:03+00:00">21 Nov 2019, 19:52</time> by <a rel="author">Ion Spanu</a></address>
      <p>Aproape orice informaţie care vine direct din „<i><b>Dosarul Caracal</b></i>” devine automat o adevărată bombă de presă care aruncă în aer ancheta procurorilor DIICOT. Proasta, ca să nu spun inexistenta, comunicare a anchetatorilor cu jurnaliştii, deşi opinia publică s-a arătat a fi extrem de interesată de această dispariţie a Luizei şi Alexandrei, a făcut nu numai să irite oamenii, ci chiar să ducă la maxim neîncrederea lor în instituţiile statului implicate în acest caz.</p>
      <p>În loc să iasă public, cu o anumită periodicitate, pentru a anunţa cîteva lucruri care pot fi spuse, fără a împiedica efectuarea anchetei, procurorii au preferat să dea „pe surse” anumite informaţii, deseori false, care să arate că se lucrează intens, că sînt la dosar probe irefutabile şi că Gheorghe Dincă este un criminal în serie, solitar, fără nici o legătură cu reţelele de trafic de persoane! Decizii păguboase, valabile poate atunci cînd cazul nu face interesul publicului, nu şi atunci cînd întreaga ţară, în mod firesc, pare preocupată de subiect.</p>
      <p>Acum două zile, în „<i>Cotidianul</i>”, noi am dezvăluit că în dosar există un Raport al poliţistului care avea un cîine de urmă, în care scrie că acel cîine specialist s-a dus pe urmele Alexandrei, adică a ieşit prin spatele curţii lui Dincă, a parcurs cei circa 200 m pînă la strada Decebal şi s-a oprit în dreptul „curţii lui Ioniţă”. Acest Raport sugera că Alexandra a ieşit vie din curtea lui Dincă şi a fost preluată apoi de o maşină, deci nu ar fi fost nici ucisă de Dincă, şi, deci, nici incinerată în deja celebrul butoi! Nu era o pistă pentru anchetatori acest document oficial al anchetei?</p>
      <h3>
        <u>
          <b>ÎNAINTE DE DISPARIŢIA ALEXANDREI, PROCURORUL VASILESCU A CERUT AMERICANILOR DE LA DEVESELU SĂ IDENTIFICE MAŞINA LUI DINCĂ</b>
        </u>
      </h3>
      <p>Iată că acum apare o nouă informaţie şocantă din „<i>Dosarul Caracal</i>”, care, în mod inexplicabil, a fost ascunsă opiniei publice: cu exact o lună înainte de dipariţia Alexandrei, deci cînd cazul era complet necunoscut în spaţiul public, <i><b>procurorul Liviu Vasilescu de la DIICOT Craiova, care ancheta „Cazul Luiza”, </b></i><i><b>A TRIMIS O ADRESĂ CĂTRE FBI</b></i><i><b> pentru identificarea celor 3 maşini care apăreau pe filmarea din intersecţia de unde a fost luată Luiza!</b></i></p>
      <p>Această Adresă a procurorului Vasilescu de la DIICOT Craiova se găseşte în <i><b>Dosarul 203D/P/2019</b></i>. O întrebare firească se impune: de unde vine acel „D” din numărul dosarului, de la „<i>Dispariţie</i>” sau de la „<i>Deveselu</i>”?</p>
      <p>Adresa a fost însoţită chiar şi de filmarea de pe camerele de supraveghere, indicîndu-se cu precizie momentul în care în acea intersecţie unde aştepta Luiza au trecut cele trei maşini, între care era şi maşina lui Gheorghe Dincă! De ce avea nevoie procurorul Vasilescu de expertiza FBI în acel moment? <i><b>Ce treabă avea FBI cu „Cazul Luiza”?</b></i> Nu cumva aceste răspunsuri reprezintă „<i><b>ZIDUL</b></i>” de care s-a lovit procurorul Vasilescu şi care-l împiedica să continue ancheta, aşa cum chiar el îi spunea mamei Luizei?</p>
      <h3>
        <u>
          <b>INEC ÎNCERCASE DEJA, FĂRĂ SUCCES, IDENTIFICAREA ŞOFERILOR CELOR TREI MAŞINI</b>
        </u>
      </h3>
      <p>Existenţa acestei Adrese către FBI este cu atît mai surprinzătoare, cu cît acelaşi procuror Vasilescu ceruse o expertiză a celor trei maşini şi în ţară, de la <i><b>Institutul Naţional de Expertiză Criminalistică</b></i> (INEC), solicitînd:</p>
      <p>„<i>Îmbunătăţirea calităţii imaginilor în vederea observării feţei persoanei presupusa a fi Melencu Luiza Mihaela, care se deplasează pe jos, dinspre Piaţa Victoriei spre strada Craiovei, fiind surprinsă </i><i><b>de la minutul 10.14.39 până la minutul 10.15.25</b></i><i>. Se va urmări îmbunătăţirea calităţii imaginii în vederea identificării numerelor de înmatriculare ale celor trei autoturisme care se observă </i><i><b>de la minutul 10.31.14 la minutul 10.31.24</b></i><i>, circulând spre strada Craiovei, </i><i><b>două de culoare gri şi unul de culoare vişinie</b></i><i>. Se pune la dispoziţie suportul optic şi se solicită ca termen de efectuare a expertizei „DE URGENŢĂ”</i>.</p>
      <figure>
        <img src="https://www.cotidianul.ro/wp-content/uploads/2019/11/21/spinu-2.png"/>
      </figure>
      <p>Răspunsul de la INEC a venit prompt: „<i>Au fost căutate secvenţe în care faţa persoanei să poată fi stabilizată faţă de cameră pentru a se putea aplica tehnici de superrezolutie, însa acestea nu au putut fi identificate. În condiţiile date, nu a fost posibilă obţinerea, nici prin tehnici multicadru, a unei imagini îmbunătăţire a persoanei de interese</i>”.</p>
      <p>Mai mult, pentru fiecare maşină în parte s-a dat cîte un răspuns identic: „<i>În condiţiile de iluminare date, parbrizul şi geamurile uşilor reflectă iluminarea exterioară, făcând imposibilă evidenţierea imaginii conducătorului auto</i>”.</p>
      <p>Concluzia Raportului INEC era foarte clară: „<i>În condiţiile de iluminare date, parbrizul şi geamurile uşilor reflectă iluminarea exterioară, făcând imposibilă evidenţierea imaginii conducătorului auto. Din cauza unghiurilor de vizare şi a redării înălţimii plăcuţelor cu numere de înmatriculare pe numai 4-5 pixeli nu a fost posibilă stabilirea lor nici prin tehnici multicadru. Nivelul calitativ excelent în raport cu obiectivele pe care le supraveghează, al înregistrării examinate, se situează sub rezoluţia necesară pentru a se obţine imaginile îmbunătăţite</i>”.</p>
      <p>În aceste condiţii, Adresa procurorului Vasilescu către FBI în acea etapă a anchetei este cel puţin bizară, dacă, desigur, nu urmărea altceva, adică să se verifice dacă în baza de date a FBI există informaţii despre una dintre aceste maşini! Or, este cît se poate de limpede că încă de la acel moment <i><b>procurorul Vasilescu a avut în vedere dacă nu cumva „Cazul Luiza” avea legătură cu Deveselu, căci aceasta pare singura pistă în care FBI ar fi avut ceva de spus!</b></i></p>
      <h3>
        <u>
          <b>AVOCATUL TONEL POP: „UNA DIN ÎNREGISTRĂRILE VIDEO A DISPĂRUT”!</b>
        </u>
      </h3>
      <p>Informaţiile acestea sînt extrem de preţioase, nu numai că vin direct din dosarul cauzei, ci şi pentru că se referă la momentul anterior dispariţiei Alexandrei, cînd absolut nimeni nu ştia de dispariţia Luizei, în afara procurorului Vasilescu, desigur!</p>
      <p>Extrem de importantă este şi declaraţia pe care <i><b>Tonel Pop, avocatul familiei Melencu</b></i>, a făcut-o în 27 august 2019 care spune nici mai mult, nici mai puţin că o parte din acele imagini <i><b>A DISPĂRUT</b></i>:</p>
      <p>„<i>Există undeva, pe colţul unei case, în intersecţia aceea a groazei, </i><i><b>existau trei camere de luat vederi în spic, pe un colţ de clădire</b></i><i>, care filmau absolut tot ce putea fi luat: venirea Luizei, plecarea Luizei, maşina lui Dincă şi tot ce s-a întîmplat acolo. </i><i><b>Aceste sisteme de supraveghere, înregistrarile lor au fost ridicate de către aceşti poliţişti</b></i><i>, anterior sosirii la structura centrală şi anterior sosirii în dosarul DIICOT Craiova, </i><i><b>sunt date şi sunt şi chestiuni concrete, persoane care au văzut acele înregistrări, una din înregistrări care iaraşi a dispărut. Nu mai ştie nimeni de ea</b></i><i> şi nici cei care au acum dosarul de la structura centrală nu au auzit de aşa ceva. </i><i><b>Chiar mama Luizei a văzut-o în acel dosar</b></i><i>. Au dispărut şi înregistrările în mare parte</i>”.</p>
      <p>Or, dacă la dosar avocatul familiei Luizei a constatat că o parte din înregistrări a dispărut, Adresa prin care procurorul Vasilescu a trimis înregistrările la FBI, cu mult timp înainte, devine şi mai concludentă! Nu cumva după acel moment cineva a dispus „<i>pierderea</i>” acelor înregistrări?</p>
      <p>Fiind unul dintre cei care au fost la faţa locului, pot confirma că şi azi se văd pe acea clădire cele trei camere care, prin poziţionare, ar fi putut surprinde nu numai trecerea Luizei pe lîngă femeia în roşu, aşa cum am văzut toţi, ci şi momentul în care una dintre maşini opreşte în dreptul ei, precum şi acela în care fata se urcă la ocazie în maşina lui Dincă! Unde este acea filmare pe care, se pare, au văzut-o doar cei de la FBI?</p>
      <p>Dacă toate filmările ar fi la dosar, s-ar observa dacă în acel loc mai existau şi alte persoane (care puteau fi martori importanţi în anchetă), dar şi dacă Luiza a urcat singură în maşină sau mai era cu altcineva, aşa cum susţin părinţii fetei!</p>
      <p>Ca o concluzie, ne punem întrebarea dacă nu cumva procurorul Liviu Vasilescu descoperise încă din 26 iunie 2019, cu o lună înainte de apariţia „<i>Cazului Alexandra</i>”, că <i><b>dispariţia Luizei putea să aibă legătură cu acea reţea de trafic de persoane care oferea „fetiţe” pentru militarii americani de la Deveselu</b></i>, aşa cum se întîmplase şi în 2012, 2014, după cum ştim din dosarele penale ale Clanului „Cocoş”, şeful acestui clan fiind găsit apoi mort în celula Penitenciarului Craiova!</p>
      <p>Poate că nu întîmplător, ultima persoană care a vorbit la telefon cu Alexandra în ziua de 25 iulie 2019, a fost poliţistul Constantin Pistol, al cărui nume figura şi în dosarul din 2012 ca om de casă al clanului „Cocoş”.</p>
      <p>Prea multele coincidenţe, prea multele decizii surprinzătoare şi prea multele „gafe” ale anchetatorilor explică de ce astăzi, la mai bine de şapte luni de la dispariţia Luizei şi la aproape patru luni de la dispariţia Alexandrei, opinia publică crede din ce în ce mai mult că această anchetă nu are drept ţintă aflarea adevărului, ci, din contră, ascunderea lui!</p>
      <related>
        <h4>Articole asemănătoare</h4>
        <a href="https://www.cotidianul.ro/craioveanul-acuzat-de-propaganda-isis-retinut/"/>
        <a href="https://www.cotidianul.ro/cum-se-apara-medicul-mihai-lucan/"/>
        <a href="https://www.cotidianul.ro/intermediari-actori-platiti-si-cele-doua-fete-ale-realizatorului-de-la-sky-news/"/>
      </related>
    </article>
  </body>
</html>