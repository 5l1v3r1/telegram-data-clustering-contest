<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/egklhma/ithaki-ayti-einai-i-aitia-thanatou-tou-42xronou-vretanou/2920731/"/>
    <meta property="og:site_name" content="Newsit.gr"/>
    <meta property="article:published_time" content="2019-11-21T19:11:52+00:00"/>
    <meta property="og:title" content="Ιθάκη: Αυτή είναι η αιτία θανάτου του 42χρονου Βρετανού"/>
    <meta property="og:description" content="Φως στα αίτια του θανάτου του Βρετανού στην Ιθάκη έριξε η ιατροδικαστική εξέταση. Τι αναφέρει μιλώντας στο newsit.gr ο ιατροδικαστής. Μετανιωμένος εμφανίζεται ο άνδρας που ενεπλάκη στην συμπλοκή που οδήγησε στον θάνατο τον 42χρονο. Ισχυρίζεται ότι έδωσε στο θύμα μόνο δύο χτυπήματα τα οποία δεν θα μπορούσαν να τον σκοτώσουν."/>
  </head>
  <body>
    <article>
      <h1>Ιθάκη: Αυτή είναι η αιτία θανάτου του 42χρονου Βρετανού</h1>
      <h2>Φως στα αίτια του θανάτου του Βρετανού στην Ιθάκη έριξε η ιατροδικαστική εξέταση. Τι αναφέρει μιλώντας στο newsit.gr ο ιατροδικαστής. Μετανιωμένος εμφανίζεται ο άνδρας που ενεπλάκη στην συμπλοκή που οδήγησε στον θάνατο τον 42χρονο. Ισχυρίζεται ότι έδωσε στο θύμα μόνο δύο χτυπήματα τα οποία δεν θα μπορούσαν να τον σκοτώσουν.</h2>
      <address><time datetime="2019-11-21T19:11:52+00:00">21 Nov 2019, 19:11</time> by <a rel="author">kostas.papadopoulos</a></address>
      <p>Από εγκεφαλική αιμορραγία τραυματικής αιτιολογίας προήλθε σύμφωνα με πληροφορίες του newsit.gr ο θάνατος του Βρετανού στην Ιθάκη, όπως κατέδειξε η ιατροδικαστική εξέταση που πραγματοποιήθηκε σήμερα στην Πάτρα. Αυτό σημαίνει, σύμφωνα με τους γνωρίζοντες, ότι δεν είναι παθολογικά τα αίτια που οδήγησαν στην απώλεια της ζωής του Βρετανού.</p>
      <p>Υπενθυμίζεται ότι ο 42χρονος βρήκε τον θάνατο κατά τη διάρκεια συμπλοκής του με 54χρονο επιχειρηματία ο οποίος έχει αφεθεί ελεύθερος με περιοριστικούς όρους. Σύμφωνα με τον συνήγορο του κατηγορούμενο Θανάση Αμπατζή, ο εντολέας του είναι συντετριμμένος. «Είναι σε άθλια κατάσταση, δεν μπορεί να πιστέψει ότι εξαιτίας δικής του ενέργειας έφυγε κάποιος άνθρωπος από τη ζωή. Είναι συντετριμμένος και μετανιώνει που δεν έφυγε εκείνη τη στιγμή και συνέβη αυτό που συνέβη» σημείωσε μιλώντας στο newsit.gr o κ. Αμπατζής.</p>
      <p>Να σημειωθεί ότι όπως είχε αποκαλύψει στο newsit.gr γείτονας του 54χρονου κατηγορούμενου, οι δύο άνδρες δεν πρέπει να γνωρίζονταν μεταξύ τους. Όπως εξήγησε ο γείτονας του φερόμενου ως δράστη, ο 54χρονος είχε εδώ και καιρό προβλήματα στη σχέση του με τη σύζυγό του και συχνά διαπληκτίζονταν για το ποιος θα πάρει την επιμέλεια του παιδιού τους. «Δεν αρνιόταν να χωρίσει, αλλά είχε πρόβλημα με το παιδί διότι η σύζυγος ήθελε να το πάρει» ανέφερε.</p>
      <related>
        <h4>Click4more:</h4>
        <a href="https://www.newsit.gr/topikes-eidhseis/ithaki-ton-skotose-sto-ksylo-kai-efyge-me-taksi-nea-stoixeia-piso-apo-to-egklima-kai-tin-oikogeneiaki-tragodia-video/2919473/"/>
      </related>
      <p>Σύμφωνα με πηγές του newist.gr ο ο κατηγορούμενος ισχυρίζεται ότι κατάφερε στο θύμα μόνο δύο χτυπήματα τα οποία δεν θα μπορούσαν να οδηγήσουν στον θάνατό του. Κατά πληροφορίες, το μεσημέρι του περασμένου Σαββάτου, ο φερόμενος ως δράστης μπήκε στο δωμάτιο του ξενοδοχείου και θόλωσε βλέποντας τη σύζυγό του με τον 42χρονο φίλο της. Τότε, εμφανίζεται να τον χαστούκισε δύο φορές, μία στο μάγουλα και μια δεύτερη στη μύτη την οποία και του έσπασε. Όπως ανέφερε στο newsit.gr ο συνήγορός του, το θύμα επέζησε για περίπου δέκα έως δώδεκα ώρες από τη στιγμή του συμβάντος.</p>
      <p>Ρεπορτάζ: Μάριος Αραβαντινός</p>
    </article>
  </body>
</html>