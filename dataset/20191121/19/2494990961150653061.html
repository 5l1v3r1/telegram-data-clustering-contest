<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/politica/2019/11/21/news/rousseau-votazione-5-stelle-elezioni-di-maio-liste-elezioni-regionali-emilia-romagna-calabria-1244241/"/>
    <meta property="og:site_name" content="Il Tempo"/>
    <meta property="article:published_time" content="2019-11-21T19:44:00+00:00"/>
    <meta property="og:title" content="Rousseau sconfessa Di Maio, lo schiaffone dei militanti. Ora il governo rischia"/>
    <meta property="og:description" content="Rousseau ha deciso: M5s presenterà le liste alle prossime elezioni regionali"/>
  </head>
  <body>
    <article>
      <h6 class="kicker">TERREMOTO GRILLINO</h6>
      <h1>Rousseau sconfessa Di Maio, lo schiaffone dei militanti. Ora il governo rischia</h1>
      <h2>Rousseau ha deciso: M5s presenterà le liste alle prossime elezioni regionali</h2>
      <address>
        <time datetime="2019-11-21T19:44:00+00:00">21 Nov 2019, 19:44</time>
      </address>
      <p>"<b>Rousseau</b>" sconfessa <b>Luigi Di Maio</b>. La base del <b>Movimento 5 stelle</b> si è espressa a favore della presentazione delle liste pentastellate alle <b>elezioni regionali in Emilia Romagna e Calabria</b> secondo quanto risulta al termine della votazione sulla piattaforma grillina, "sfiduciando" con questa decisione il leader M5s che invece avrebbe voluto la ritirata grillina.</p>
      <p>
        <b>
          <a href="https://www.iltempo.it/politica/2019/11/21/news/luigi-di-maio-elezioni-regionali-emilia-romagna-calabria-voto-piattaforma-rousseau-ritirata-1244031/">Per approfondire leggi anche: DI MAIO FA VOTARE LA RITIRATA GRILLINA</a>
        </b>
      </p>
      <p>"Alle ore 20 di oggi, giovedì 21 novembre 2019, si è conclusa la votazione su Rousseau attraverso la quale gli iscritti abilitati al voto hanno potuto esprimere la propria opinione per decidere se il Movimento 5 stelle dovesse osservare una pausa elettorale fino a marzo per preparare gli Stati Generali, evitando di partecipare alle elezioni di gennaio in Emilia-Romagna e Calabria. Sono state espresse 27.273 preferenze su un totale di 125.018 aventi diritto al voto". Nello specifico, alla domanda "Vuoi che il Movimento 5 stelle osservi una pausa elettorale fino a marzo per preparare gli Stati Generali evitando di partecipare alle elezioni di gennaio in Emilia-Romagna e Calabria?" hanno risposto Sì: 8.025 (29,4%), hanno risposto No: 19.248 (70,6%).</p>
      <p>"Adesso, con questo segnale forte da parte dei nostri iscritti c'è solo una cosa da fare: mettersi pancia a terra e dare il massimo per queste due regioni" scrive Luigi Di Maio su Facebook, commentando il responso della votazione. "Tutti i nostri parlamentari nazionali ed europei - prosegue - tutti i nostri consiglieri regionali e comunali hanno il dovere di dedicare ogni minuto libero, della settimana e del week end, alla Calabria e all'Emilia Romagna. Non so che risultato raggiungeremo, ma come sempre io sarò in prima linea e non mi risparmierò. Ogni singolo portavoce, ogni singolo attivista, ogni singola persona che crede nei nostri valori è chiamato a mettersi in gioco".</p>
      <related>
        <h4>Articoli Correlati</h4>
        <a href="https://www.iltempo.it/politica/2019/11/21/news/luigi-di-maio-m5s-in-difficolta-voto-regionali-rousseau-emilia-romagna-calabria-1244165/"/>
        <a href="https://www.iltempo.it/politica/2019/11/21/news/luigi-di-maio-elezioni-regionali-emilia-romagna-calabria-voto-piattaforma-rousseau-ritirata-1244031/"/>
        <a href="https://www.iltempo.it/politica/2019/11/21/news/voto-rousseau-questito-fuorviante-m5s-elezioni-regionali-emilia-romagna-calabria-di-maio-grillo-1243883/"/>
        <a href="https://www.iltempo.it/politica/2019/11/22/news/di-maio-rousseau-m5s-elezioni-regionali-calabria-emilia-romagna-crisi-governo-1244317/"/>
      </related>
    </article>
  </body>
</html>