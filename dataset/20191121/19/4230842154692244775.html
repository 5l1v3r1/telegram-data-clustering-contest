<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/proisshestvija/20191121-kulya-potrapyla-u-nogu-kolektora-u-mykolayevi-pensionerku-zvynuvachuyut-u-strilyanyni/"/>
    <meta property="og:site_name" content="ФАКТИ"/>
    <meta property="article:published_time" content="2019-11-21T19:38:49+00:00"/>
    <meta property="og:title" content="Куля потрапила у ногу колектора: у Миколаєві пенсіонерку звинувачують у стрілянині"/>
    <meta property="og:description" content="У Миколаєві до пенсіонерки додому завітали колектори. Тепер її звинувачують у стрілянині."/>
  </head>
  <body>
    <article>
      <h1>Куля потрапила у ногу колектора: у Миколаєві пенсіонерку звинувачують у стрілянині</h1>
      <address>
        <time datetime="2019-11-21T19:38:49+00:00">21 Nov 2019, 19:38</time>
      </address>
      <p>У Миколаєві до пенсіонерки додому завітали колектори. Тепер її звинувачують у стрілянині.</p>
      <p>У Миколаєві 64-річну Людмилу Ізотову винуватять у стрілянині. Жінка розповідає – вранці до неї приїхали шестеро молодиків і почали ломитися до неї на подвір’я.</p>
      <blockquote>– Заходять, значить, дивлюся, а все закрито, значить, дістає ножик і починає щось тут це саме … я значить відкриваю вікно, ось це вікно і кажу, що таке, що ви хотіли, йдіть звідси! І шість чоловік тут стоять, оточили, той там, той там, – говорить пенсіонерка.</blockquote>
      <p>Вони представилися співробітниками банку,  якому Людмила Анатоліївна начебто заборгувала чималу суму. Тож тепер жінка має віддати квартиру. Пенсіонерка одразу викликала поліцію, незнайомці  почали ламати паркан. А далі – сусіди почули чергу пострілів.</p>
      <p>Одна з куль влучила в ногу колектора. І хоча поранення виявилося незначним, “постраждалий” поїхав у лікарню.</p>
      <p>
        <b>Читайте: </b>
        <a href="https://fakty.com.ua/ua/proisshestvija/20191118-pryyihaly-postrilyaty-u-chornobylskij-zoni-zatrymaly-dvi-avtivky-zi-zbroyeyu/">Приїхали постріляти: у Чорнобильській зоні затримали дві автівки зі зброєю</a>
      </p>
      <p>Навіть повірити важко, але ці так звані банківські співробітники стверджують, що стріляла саме пенсіонерка.</p>
      <blockquote>–  Як я могла з кватирки стріляти? Я відкрила вікно ось так і кажу, йдіть, я викликала поліцію. Я не стріляла ні в кого, у мене навіть зброї немає взагалі! – каже жінка.</blockquote>
      <p>Жінка обурюється: мовляв, мало того, що колектори влаштували розбірки на її подвір’ї, так ще й хочуть повісити на беззахисну господиню всі свої гріхи.</p>
      <p>Що ж сталося насправді і хто стріляв – тепер з’ясовують слідчі. А от адвокат пенсіонерки запевняє – заборгованості у його клієнтки перед банком немає.</p>
      <p>Це вже не вперше, коли колектори намагаються залякати войовничу жіночку. Людмила переконана – хтось просто накинув оком на її квартиру в центрі. Підозрілі спортивні молодики крутилися на її подвір’ї ще в серпні.</p>
      <p>І пенсіонерка, і кремезні “банкіри” вже написали заяви у поліцію. Тож хто насправді оголив зброю? Як не дивно, але остаточну відповідь дасть експертиза.</p>
      <figure>
        <iframe src="https://www.youtube.com/embed/th98Nl1Wpg4" width="560" height="315" data-service="Youtube" scrolling="no"/>
      </figure>
      <p>До речі, у Кременчуці <a href="https://fakty.com.ua/ua/proisshestvija/20191120-u-kremenchutsi-znajshly-zastrelenym-deputata-rajrady-gavrylova/">у власному авто знайшли застреленим депутата</a> райради, підприємця Андрія Гаврилова.</p>
    </article>
  </body>
</html>