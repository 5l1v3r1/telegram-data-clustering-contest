<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598512/pileidou-o-antagonismos-einai-poly-skliros"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T19:58:00+00:00"/>
    <meta property="og:title" content="Πηλείδου: O ανταγωνισμός είναι πολύ σκληρός"/>
    <meta property="og:description" content="Ανταποκρινόμαστε στις προσδοκίες, αλλά ο ανταγωνισμός είναι πολύ σκληρός, δήλωσε σήμερα η Υφυπουργός Ναυτιλίας, Νατάσα Πηλείδου, η οποία παρουσίασε τον..."/>
  </head>
  <body>
    <article>
      <h1>Πηλείδου: O ανταγωνισμός είναι πολύ σκληρός</h1>
      <address><time datetime="2019-11-21T19:58:00+00:00">21 Nov 2019, 19:58</time> by <a rel="author">SigmaLive</a></address>
      <p><b>Ανταποκρινόμαστε στις προσδοκίες, αλλά ο ανταγωνισμός είναι πολύ σκληρός, δήλωσε σήμερα η Υφυπουργός Ναυτιλίας, Νατάσα Πηλείδου, η οποία παρουσίασε τον προϋπολογισμό του Υφυπουργείου της ενώπιον της Επιτροπής Οικονομικών της Βουλής.<br/></b> <br/>Σύμφωνα με τα στοιχεία που παρουσίασε η κ. Πηλείδου ενώπιον των βουλευτών, τα έσοδα του Υφυπουργείου για το 2019 ανέρχονται σε €15.375.309. Σύμφωνα με μελέτη της Κεντρικής Τράπεζας, τα έσοδα από τον τομέα πλοιοδιαχείρισης μόνο ανέρχονται στο €1 δισεκατ. ή ποσοστό 5,1% του ΑΕΠ. Αναφορικά με αυτό, είπε ότι θα πρέπει να γίνει μια χαρτογράφηση της συνεισφοράς της ναυτιλίας στην οικονομία, αφού τα στοιχεία της Κεντρικής περιλαμβάνουν μόνο συγκεκριμένα στοιχεία και πολλές είναι οι εταιρείες οι οποίες δεν κατηγοριοποιούνται ως ναυτιλιακές αλλά δραστηριοποιούνται λόγω της ναυτιλίας. Πρόσθεσε, ωστόσο, ότι αυτό θα πάρει κάποιο χρόνο.<br/> <br/>Σε ό,τι αφορά τα προϋπολογιζόμενα έσοδα του για το 2020, αυτά υπολογίζονται στα €14.592.150.<br/> <br/>Οι προϋπολογιζόμενες δαπάνες για το 2020 ανέρχονται σε 10.999.259, εκ των οποίων οι αναπτυξιακές είναι 1.957.030.  Η κ. Πηλείδου ενημέρωσε τους βουλευτές ότι έχουμε αυξήσει τον προϋπολογισμό μας, υπερβήκαμε την οροφή μας με την έγκριση του ΥΠΟΙΚ, και πρόσθεσε ότι το προσωπικό δουλεύει πάρα πολύ σκληρά, η ομάδα δουλεύει ήδη στο 100%, εκφράζοντας την εκτίμηση ότι θα αυξηθεί η παραγωγή με την ολοκλήρωση των διαδικασιών αναδιοργάνωσης της δομής του Υφυπουργείου.<br/> <br/>Απαντώντας σε ερωτήσεις βουλευτών, απάντησε ότι «αργήσαμε να κάνουμε Υφυπουργείο». Δύο χρόνια μετά, όταν μπορώ να κάνω μια ανασκόπηση, είπε, βλέπω ότι τρέχουμε να καλύψουμε τον χρόνο που χάσαμε και τις ευκαιρίες και έδωσε το παράδειγμα της ψηφιοποίησης που θα μπορούσε να είχε γίνει και νωρίτερα.<br/> <br/>«Πιστεύω ότι ανταποκρινόμαστε στις προσδοκίες βάσει των δεδομένων που ισχύουν, αλλά ο ανταγωνισμός είναι πάρα πολύ σκληρός και πρέπει πρώτα να φτάσουμε τους ανταγωνιστές μας και μετά να τους περάσουμε», πρόσθεσε.<br/> <br/>Αναφερόμενη στο νηολόγιο, είπε ότι «γράφονται συνέχεια πλοία» και εκτίμησε ότι «θα έχουμε μια αύξηση». Σίγουρα, έχουμε και τις προκλήσεις, αφού συνεχίζουν να διαγράφονται και κάποια, όμως «βλέπουμε μια αυξητική τάση και αυτό μας ενθαρρύνει».<br/> <br/>Όσον αφορά τις εταιρείες, έχουμε 220 εταιρείες αυτή την στιγμή, είπε. Σύμφωνα με την κ. Πηλείδου «είναι πρωτόγνωρα ψηλό το επίπεδο» και εξέφρασε την ικανοποίησή της «γιατί υπάρχει αυξητική τάση ειδικά στις πλοιοκτήτριες εταιρείες αλλοδαπών πλοίων, κάτι που σημαίνει ότι περάσαμε στην πλοιοκτησία και όχι μόνο στην πλοιοδιαχείριση», που είναι τομέας που έχει αναπτυχθεί στο μέγιστο σχεδόν που μπορεί.<br/> <br/>Ευελπιστούμε ότι η ανανέωση του φορολογικού συστήματος θα δώσει την βεβαιότητα στις εταιρείες να συνεχίσουν να εγκαθίστανται στην Κύπρο, ανέφερε.<br/> <br/>Όσον αφορά το φορολογικό σύστημα, ενημέρωσε η κ. Πηλείδου, οι εξελίξεις είναι θετικές. Έχουμε πάρει το τελικό “ΟΚ” μετά από διαβουλεύσεις 1,5 χρόνου με την Κομισιόν και έχουμε υποβάλει το επίσημο αίτημα. Όταν στέλνεις την επίσημη αίτηση, εξήγησε, η προσδοκία είναι και από τις δύο πλευρές ότι θα δοθεί έγκριση.<br/> <br/>Η Υφυπουργός Ναυτιλίας έκανε λόγο για μεγάλη επιτυχία, όταν τα έγγραφα που υπέβαλε το Υφυπουργείο για τα περιβαλλοντικά θέματα με εισηγήσεις για μείωση των ρύπων, όχι μόνο τα δέχθηκε με ικανοποίηση η Ευρωπαϊκή Επιτροπή και έδωσε συγχαρητήρια αλλά τα υιοθέτησε το ICF (International Chamber of Shipping), κάτι που είναι πολύ σημαντικό για την Κύπρο.<br/> <br/>Εξέφρασε, επίσης, την ελπίδα για επανεκλογή της Κύπρου την επόμενη Παρασκευή στον ΙΜΟ.<br/> <br/>Σε δηλώσεις της μετά την εξέταση του προϋπολογισμού του Υφυπουργείου από την Επιτροπή Οικονομικών της Βουλής, η Υπουργός Ναυτιλίας ευχαρίστησε την Βουλή και τις επιτροπές με τις οποίες συνεργάζεται «για όλη την στήριξη την οποία μας προσφέρουν από την ίδρυση του Υφυπουργείου Ναυτιλίας μέχρι σήμερα, όπως και την συμβολή τους στην προσπάθεια μας για την ανάπτυξη της κυπριακής ναυτιλίας».<br/> <br/>Αναφερόμενη στην συζήτηση που έγινε ενώπιον της Επιτροπής Οικονομικών είπε ότι «έγινε μια εποικοδομητική συζήτηση, που δεν περιορίστηκε μόνο στα κονδύλια τα οποία χρησιμοποιεί το  Υφυπουργείο Ναυτιλίας και στα έσοδα τα οποία παράγει, αλλά ευρύτερα στις προσπάθειες και στο σχέδιο δράσης που αποτελεί μέρος της εθνικής στρατηγικής για την ανάπτυξη της ναυτιλίας, τον ρυθμό υλοποίησης, συγκεκριμένες δράσεις, και τα άμεσα και μεσοπρόθεσμα σχέδια του Υφυπουργείου».<br/> <br/>Εξέφρασε την ελπίδα ότι οι προσπάθειες που έχουμε κάνει θα επιφέρουν αποτελέσματα θετικά για την ναυτιλία. Ήδη, είπε η κ Πηλείδου, «βλέπουμε ότι αυξάνονται και τα έσοδα και ο αριθμός εταιρειών και έχουμε μια ικανοποιητική αυξητική τάση στον αριθμό εγγραφών στο νηολόγιο μας παρ' όλες τις υπόλοιπες προκλήσεις που αντιμετωπίζουμε». Και σίγουρα, πρόσθεσε, «θα κρατάμε την Βουλή των Αντιπροσώπων ενήμερη για όλες μας τις δράσεις ούτως ώστε να συνεχίσουμε μια συντονισμένη προσπάθεια για το καλό της ναυτιλίας και της Κύπρου».<br/> <br/><b>Σύντομα στην Κομισιόν η απάντηση της Κύπρου για την ακτοπλοϊκή Κύπρου – Ελλάδας<br/></b> <br/>Σε ερώτηση για το πού βρίσκεται το ζήτημα της ακτοπλοϊκής σύνδεσης Κύπρου – Ελλάδας η Υφυπουργός Ναυτιλίας απάντησε ότι όπως είναι γνωστό διεξήχθη νωρίτερα φέτος μια εμπεριστατωμένη μελέτη από ανεξάρτητο οίκο και την οποία χρησιμοποίησε το Υφυπουργείο μας για να αποταθεί με αρχικό ερώτημα στην Ευρωπαϊκή Επιτροπή. Η Κομισιόν, πρόσθεσε, «επανήλθε με ένα πολύ συγκεκριμένο και εκτενές ερωτηματολόγιο, το οποίο αφορά όλες τις λεπτομέρειες και τις συνθήκες κάτω από τις οποίες θα διεξάγεται αυτή η ακτοπλοϊκή σύνδεση και έχουμε προχωρήσει με την ετοιμασία μιας πολύ λεπτομερούς απάντησης.<br/> <br/>Εξέφρασε την ικανοποίηση του Υφυπουργείου για την απάντηση που έχει ετοιμαστεί. «Πιστεύω ότι έχουμε αναπτύξει μια αρκετά δυνατή επιχειρηματολογία όσον αφορά την ανάγκη για την ακτοπλοϊκή σύνδεση και είμαστε σχεδόν έτοιμοι να υποβάλλουμε το ερωτηματολόγιο στην Ευρωπαϊκή Επιτροπή. Διευκρίνισε αφού είδε το ζήτημα και ο Έφορος Κρατικών Ενισχύσεων γίνονται κάποιες αλλαγές και βελτιώσεις στην βάση των σχολίων του και «ευελπιστούμε ότι αρχές τις επόμενης εβδομάδας θα υποβληθεί η απάντησή μας στην Ευρωπαϊκή Επιτροπή.<br/> <br/>Από εκεί και πέρα, σίγουρα εναπόκειται στην Γενική Διεύθυνση ανταγωνισμού να έρθει με τις όποιες διευκρινίσεις και ερωτήσεις έχει.  Ελπίζουμε ότι θα είμαστε σε θέση να απαντήσουμε επαρκώς και ικανοποιητικά για να μπορέσουμε να πάρουμε την τελική έγκριση.<br/> <br/>Σε ερώτηση αν υπάρχει συγκεκριμένο χρονοδιάγραμμα, απάντησε αρνητικά. Ωστόσο, είπε, «ευελπιστούμε ότι αν μας απαντήσει και ολοκληρωθεί η διαδικασία αρχές του επόμενου χρόνου, αμέσως θα μπορέσουμε να βρούμε σε προσφορές γιατί οι όροι προσφοράς θα έχουν ξεκαθαρίσει μέσα από αυτή τη διαβούλευση με την Ευρωπαϊκή Επιτροπή.<br/> <br/><b>Ικανοποίηση βουλευτών για τη λειτουργία του Υφυπουργείου<br/></b> <br/>Την ικανοποίησή τους και την στήριξή τους προς το Υφυπουργείο Ναυτιλίας εξέφρασαν οι βουλευτές με δηλώσεις του μετά τη συνεδρία.<br/> <br/>Ο Πρόεδρος της Επιτροπής Οικονομικών, Άγγελος Βότσης, ανέφερε στις δηλώσεις του ότι πρόκειται για ένα Υφυπουργείο που έχει προϋπολογισμό γύρω στα €11 εκατ. και φέρνει έσοδα στον τόπο €1 δισεκατ. Κατά τη διάρκεια της συνεδρίας, ανέφερε ο κ. Βότσης είπαμε όλοι ότι «είναι μια σωστή κίνηση η δημιουργία αυτού του Υφυπουργείου, το οποίο προσπαθεί ακόμη περισσότερο να ανοίξει τα φτερά του και να ενισχύσει την κυπριακή ναυτιλία».  <br/> <br/>Ο βουλευτής ΔΗΣΥ Ονούφριος Κουλλά, εξέφρασε μεγάλη ικανοποίηση «για την εξαιρετική δουλειά που γίνεται στο Υφυπουργείο Ναυτιλίας». Σύμφωνα με τον βουλευτή ΔΗΣΥ, αποδεικνύεται πόσο σημαντική ήταν αυτή η μεταρρύθμιση, η απόφαση της Κυβέρνησης να δημιουργήσει αυτό το Υφυπουργείο και βεβαίως να ψηφιστεί το σχετικό νομοσχέδιο από την Βουλή.<br/> <br/>«Η ναυτιλία αποδεικνύεται ως ένας από τους κορυφαίους τομείς της κυπριακής οικονομίας», είπε.<br/> <br/>Η απόφαση του Υπουργικού Συμβουλίου και ακολούθως της Βουλής να αναθεωρηθούν κάποια από τα τέλη εγγραφής «έχει επιφέρει ακόμη θετικότερα αποτελέσματα», εκφράζοντας την πεποίθηση ότι είναι ένας τομέας με πολύ μεγάλες προοπτικές.<br/> <br/>Ο βουλευτής ΑΚΕΛ Κώστας Κώστα ανέφερε στις δηλώσεις του ότι «ως ΑΚΕΛ τονίσαμε σήμερα στην Υφυπουργό Ναυτιλίας ότι θα συνεχίσουμε να στηρίζουμε με όλες μας τις δυνάμεις τον τομέα της ναυτιλίας».<br/> <br/>Η ψήφιση, είπε από μέρους του ΑΚΕΛ του νομοσχεδίου για τη δημιουργία του Υφυπουργείου και η θετική στάση μας στην αρμόδια κοινοβουλευτική επιτροπή μεταφορών κατά τη συζήτηση θεμάτων που αφορούν την ναυτιλία, «αποδεικνύουν την έγνοια μας για το μέλλον του τομέα».<br/> <br/>Πρόσθεσε ότι, παράλληλα, «τονίσαμε ότι οι προκλήσεις είναι ενώπιον μας και χρειάζεται όραμα και έγκαιρος προγραμματισμός για να τις αντιμετωπίσουμε». Ο κ. Κώστα αναφέρθηκε σε σειρά θεμάτων που έθεσε ενώπιον της Υφυπουργού Ναυτιλίας περιλαμβανομένων, του τουρκικού εμπάργκο, των εξελίξεων για το σύστημα φόρου χωρητικότητας, τον νέο κανονισμό για την μείωση του θείου στα καύσιμα, του ενδιαφέροντος που υπάρχει για εγγραφή νέων πλοίων στο κυπριακό νηολόγιο, της αναδιάρθρωσης της δομής του Υφυπουργείου και της ακτοπλοϊκής σύνδεσης Λεμεσού – Πειραιά.<br/> <br/>Από την πλευρά του, ο Πρόεδρος του Κινήματος Οικολόγων -  Συνεργασίας Πολιτών, Γιώργος Περδίκης, ανέφερε σχετικά με το Υφυπουργείο Ναυτιλίας ότι «είναι από τις λίγες περιπτώσεις που είμαστε χαρούμενοι γιατί έχουμε ψηφίσει υπέρ ενός κυβερνητικού νομοσχεδίου».<br/> <br/>«Χαιρόμαστε που βλέπουμε ότι αυτό το Υφυπουργείο υλοποιεί τους στόχους του, μεταξύ των οποίων, και περιβαλλοντικούς στόχους», είπε.<br/> <br/>Σύμφωνα με τον κ. Περδίκη, «κατάφερε να αντιμετωπίσει ένα σοβαρό παγκόσμιο θέμα για το οποίο η Κύπρος ήταν στην γωνία σε σχέση με τις εκπομπές ρύπων από τον κυπριακό στόλο πλοίων, το νηολόγιο, με ένα τρόπο πάρα πολύ σωστό και ικανοποιητικό». Και τώρα, πρόσθεσε, «παρά τις πιέσεις που δέχεται και από φιλικές χώρες προχωρεί σε πρωτοβουλίες που έχουν σχέση με τον περιορισμό των ρύπων από το διοξείδιο του άνθρακος».<br/> <br/>«Θέλω να πω ότι γίνεται αρκετά καλή δουλειά στο Υφυπουργείο Ναυτιλίας», είπε. Περιμένουμε, πρόσθεσε, μόνο να καταφέρει να αντιμετωπίσει το πρόβλημα της παράκτιας ρύπανσης και την ρύπανση από ακτοπλοϊκά σκάφη τα οποία κάνουν εκδρομές και τα ιδιωτικά σκάφη τα οποία δυστυχώς αποδεικνύονται η μεγαλύτερη πηγή ρύπανσης για τις ακτές μας . Είμαστε σε συνεργασία και ελπίζουμε να αντιμετωπίσουμε και αυτό το μεγάλο πρόβλημα, είπε.<br/> <br/>Πηγή: ΚΥΠΕ </p>
    </article>
  </body>
</html>