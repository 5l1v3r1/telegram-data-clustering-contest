<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191121_04729060"/>
    <meta property="og:site_name" content="De Standaard"/>
    <meta property="article:published_time" content="2019-11-21T19:11:00+00:00"/>
    <meta property="og:title" content="Israëlische premier Netanyahu aangeklaagd voor fraude"/>
    <meta property="og:description" content="Israëlische premier Netanyahu wordt aangeklaagd voor omkoping, fraude en misbruik van vertrouwen. De premier spreekt van 'valse beschuldigingen die politie..."/>
  </head>
  <body>
    <article>
      <h1>Israëlische premier Netanyahu aangeklaagd voor fraude</h1>
      <address>
        <time datetime="2019-11-21T19:11:00+00:00">21 Nov 2019, 19:11</time>
      </address>
      <p>Israëlische premier Netanyahu wordt aangeklaagd voor omkoping, fraude en misbruik van vertrouwen. De premier spreekt van 'valse beschuldigingen die politiek gemotiveerd zijn'</p>
      <p>Netanyahu wordt vervolgd in drie verschillende corruptiedossiers, waar al jarenlang aan gewerkt is. Als hij wordt veroordeeld, riskeert hij een jarenlange celstraf. De premier heeft de beschuldigingen steeds afgedaan als een politiek gemotiveerde ‘heksenjacht’. De inbeschuldigingstelling is volgens hem niets minder dan 'een coup'.</p>
      <p>De procureur-generaal schetste echter een vernietigend beeld van Netanyahu. Hij zou zich jarenlang verrijkt hebben, door zowel goederen te aanvaarden, als aan te dringen op een voorkeursbehandeling in de media.</p>
      <p>Voorlopig moet Netanyahu niet aftreden. Dat moet enkel als hij veroordeeld is en er geen beroepsprocedures meer mogelijk zijn.  Het is volgens Israëlische media voor het eerst dat er een zittende premier wordt vervolgd. Netanyahu staat al dertien jaar aan het roer, en is daarmee de langstregerende premier in de geschiedenis van het land.</p>
      <p>De zaak maakt de politieke situatie in Israël in elk geval wel nog moeilijker. In het land vonden het voorbije jaar al twee keer verkiezingen plaats, die de premier niet kon winnen. Netanyahu is er nog niet in geslaagd een nieuwe regering te vormen, er is sprake van een <a href="https://www.standaard.be/cnt/dmf20191121_04728808">totale impasse</a>. Als er binnen de drie weken geen regering is, komen er wellicht weer nieuwe verkiezingen.</p>
      <p>
        <b>Champagne, sigaren en positieve berichtgeving</b>
      </p>
      <p>De details van het dossier zijn al langer bekend, en vormden ook al de aanleiding voor parlementaire hoorzittingen.</p>
      <p>Het eerste dossier, bekend als ‘zaak 2.000’ gaat over misbruik van vertrouwen: Netanyahu en zijn echtgenote zouden onder meer juwelen, champagne en sigaren hebben aangenomen van Arnon Milchan, een Hollywood-producer, en de Australische miljardair James Packer.</p>
      <p>Een tweede reden tot vervolging is een akkoord dat Netanyahu zou hebben gesloten met de eigenaar van de grote krant Yedioth Ahronoth. In ruil voor positieve berichtgeving in Yedioth Ahronoth zou Netanyahu wetgeving hebben beloofd die de groei van concurrent Israel Hayom moest vertragen.</p>
      <p>Het derde dossier is echter het meest zwaarwichtige corruptiedossier. Netanyahu zou de Israëlische telecom-provider Bezeq voordelige regelgeving hebben aangeboden, in ruil voor gunstig nieuws over hemzelf en zijn echtgenote Sara op een nieuwswebsite die gelinkt is aan Bezeq.</p>
    </article>
  </body>
</html>