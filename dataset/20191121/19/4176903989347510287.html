<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/hiljade-kolumbijaca-protestovale-u-bogoti/"/>
    <meta property="og:site_name" content="Krstarica"/>
    <meta property="article:published_time" content="2019-11-21T19:20:04+00:00"/>
    <meta property="og:title" content="Hiljade Kolumbijaca protestovale u Bogoti"/>
    <meta property="og:description" content="Hiljade Kolumbijaca, gnevnih na predsednika zemlje Ivana Dukea, protestovale su danas u Bogoti, navodeći brojne razloge, od dugotrajne ekonomske"/>
  </head>
  <body>
    <article>
      <h1>Hiljade Kolumbijaca protestovale u Bogoti</h1>
      <address><time datetime="2019-11-21T19:20:04+00:00">21 Nov 2019, 19:20</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/08e1f398.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Hiljade Kolumbijaca, gnevnih na predsednika zemlje Ivana Dukea, protestovale su danas u Bogoti, navodeći brojne razloge, od dugotrajne ekonomske nejednakosti do nasilja nad aktivistima.</p>
      <p>Studenti, nastavnici i članovi sindikata okupili su se na jednom od najvećih protesta u Kolumbiji prethodnih godina, stavljajući nepopularnu vladu pred test dok nemiri potresaju region Latinske Amerike.</p>
      <p>Neki demonstranti su nosili plakate na kojima je Duke prikazan kao svinja, drugi su plesali u suknjama jarkih boja i sa slamnatim šeširima.</p>
      <p>Za razliku od drugih nedavnih protesta u Latinskoj Americi, današnje demonstracije u Bogoti nisu inspirisane nekim konkretnim dogadjajem, već različitim nezadovoljstvima ljudi.</p>
      <p>Analitičari su skeptični da bi današnji protest mogao da dovede do dužih nemira kao u Boliviji, Čileu i Ekvadoru, i navode da u podeljenoj zemlji koja ima jednu od boljih ekonomija u regionu nema dovoljno faktora koji bi ujedinili nezadovoljne.</p>
      <p>Upkos sporazumu iz 2016. koji je prethodna vlada postigla sa levičarskim pobunjenicima, veći deo Kolumbije i dalje je pogodjen nasiljem pošto se kriminalne naoružane grupe bore za teritoriju na kojoj država nije prisutna.</p>
      <p>Kolumbijska ekonomija ove godine brže raste, ali zemlja ima jednu od najvećih stopa nejednakosti u Južnoj Americi.</p>
      <p>(Beta)</p>
    </article>
  </body>
</html>