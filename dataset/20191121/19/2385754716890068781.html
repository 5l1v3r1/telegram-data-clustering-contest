<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/598508/o-akintzi-enimerose-tk-politikous-gia-tin-trimeri-sto-verolino"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T19:35:00+00:00"/>
    <meta property="og:title" content="Ο Ακιντζί ενημέρωσε Τ/κ πολιτικούς για την τριμερή στο Βερολίνο"/>
    <meta property="og:description" content="Με έμφαση στην πολιτική ισότητα και διατηρώντας τις θέσεις τους ως προς το μοντέλο λύσης του Κυπριακού, οι αρχηγοί των λεγόμενων &quot;κοινοβουλευτικών κομμάτων&quot;..."/>
  </head>
  <body>
    <article>
      <h1>Ο Ακιντζί ενημέρωσε Τ/κ πολιτικούς για την τριμερή στο Βερολίνο</h1>
      <address><time datetime="2019-11-21T19:35:00+00:00">21 Nov 2019, 19:35</time> by <a rel="author">SigmaLive</a></address>
      <p><b>Με έμφαση στην πολιτική ισότητα και διατηρώντας τις θέσεις τους ως προς το μοντέλο λύσης του Κυπριακού, οι αρχηγοί των λεγόμενων "κοινοβουλευτικών κομμάτων" τοποθετήθηκαν μετά την ενημέρωση και την ανταλλαγή απόψεων που είχαν με τον Τ/κ κατοχικό ηγέτη, Μουσταφά Ακιντζί, ενόψει της τριμερούς συνάντησης στο Βερολίνο την ερχόμενη Δευτέρα.<br/></b> <br/> Όπως μεταδίδεται από τα κατεχόμενα, η συνάντηση στο λεγόμενο «προεδρικό» διήρκησε 1,5 ώρα και σε αυτήν συμμετείχαν οι αρχηγοί των έξι λεγόμενων «κοινοβουλευτικών» κομμάτων, Ερσίν Τατάρ, Τουφάν Ερχιουρμάν, Κουντρέτ Οζερσάι, Τζεμάλ Όζγιγιτ, Σερντάρ Ντενκτάς και Ερχάν Αρικλί.<br/> <br/><b>Ερσίν Τατάρ<br/></b> <br/>Το Κυπριακό πρέπει πλέον να ιδωθεί «από ένα διαφορετικό παράθυρο», δήλωσε ο πρόεδρος του ΚΕΕ και λεγόμενος «πρωθυπουργός», Ερσίν Τατάρ, λέγοντας ότι η ομοσπονδία δεν είναι ο μοναδικός δρόμος και θα πρέπει να τεθούν στο τραπέζι και εναλλακτικές.<br/> <br/>Αυτό που αντιλαμβάνεται, είπε, είναι ότι υπάρχουν δυσκολίες όσον αφορά το τί καταλαβαίνει η κάθε πλευρά από την αναφορά σε πολιτική ισότητα που γίνεται από τον ΓΓ του ΟΗΕ στο πλαίσιό του, επαναλαμβάνοντας την θέση του κόμματός του ότι δεν θεωρεί εφικτή πλέον την λύση της ομοσπονδίας. Και στην συνάντηση σήμερα, συνέχισε, υπάρχουν ανησυχίες σοβαρές και στην ε/κ πλευρά και ο ίδιος ο Τ/κ ηγέτης έχει ανησυχία για το κατά πόσο μπορεί να υπάρξει κάτι διαφορετικό από τις συγκλίσεις του παρελθόντος.<br/> <br/>Επισημαίνοντας ότι η τριμερής στο Βερολίνο είναι άτυπη, ο κ. Τατάρ είπε ότι το Κυπριακό και λόγο των εξελίξεων στην ανατολική Μεσόγειο έχει πάρει άλλες διαστάσεις.<br/> <br/>Υποστήριξε ότι πρέπει να συζητηθούν εναλλακτικά μοντέλα για το Κυπριακό, λέγοντας ότι μπορεί να υπάρξουν κάποιες δυσκολίες με τις παραμέτρους του ΟΗΕ αλλά στο τέλος, σημασία έχει τί λέει ο τ/κ «λαός» και επανέλαβε τις επιλογές που στηρίζει για δύο χωριστά κράτη εντός της ΕΕ, συνομοσπονδία ή βελούδινο διαζύγιο.<br/> <br/>Σημαντικό, είπε, είναι και το θέμα των εγγυήσεων, αναφέροντας ότι δεν φαίνεται επί του παρόντος ότι υπάρχουν οι συνθήκες για μια πενταμερή διάσκεψη.<br/> <br/><b>Κουντρέτ Οζερσάι<br/></b> <br/>Το γενικό συμπέρασμα είναι ότι δεν υπάρχουν ψηλές προσδοκίες από το  Βερολίνο, ανέφερε ο Πρόεδρος του Κόμματος του Λαού  και λεγόμενος «ΥπΕξ», Κουντρέτ Οζερσάι, επαναλαμβάνοντας ότι δεν υπάρχει κοινό όραμα, ούτε σε βασικές έννοιες, μεταξύ των δύο πλευρών για να προχωρήσει η διαδικασία.<br/> <br/>Τίθεται θέμα, συνέχισε, ότι δεν υπάρχει ομοφωνία ούτε για το νόημα ούτε για την έννοια της πολιτικής ισότητας που περιλαμβάνεται στις παραμέτρους του ΟΗΕ. Όταν δεν υπάρχει το κοινό όραμα, πρόσθεσε, θα γίνεται διάλογος και θα υπάρχουν συναντήσεις, αλλά είναι λάθος να αρχίσουν διαπραγματεύσεις χωρίς να υπάρχει το κοινό όραμα και δεν πρέπει να  δοθεί θετική απάντηση στο αίτημα της ε/κ πλευράς οι συνομιλίες να συνεχιστούν από εκεί που έμειναν.<br/> <br/>Κατά τον κ. Οζερσάι, είναι λάθος να δίδεται η εντύπωση ότι εάν λυθεί το θέμα της πολιτικής ισότητας, θα λυθεί και το Κυπριακό, λέγοντας ότι το ίδιο αν όχι πιο σοβαρό ζήτημα είναι το εύρος και η έννοια της διζωνικότητας που θα πρέπει να ξεκαθαρίσει. «Αυτό που γίνεται κατανοητό είναι ότι η ε/κ πλευρά δεν θέλει να διαμοιραστεί ούτε την εξουσία, ούτε τον πλούτο», ανέφερε.<br/> <br/><b>Τουφάν Ερχιουρμάν<br/></b> <br/>Η συνάντηση στο Βερολίνο σίγουρα δεν είναι άνευ σημασίας, δήλωσε ο Πρόεδρος του ΡΤΚ, Τουφάν Ερχιουρμάν, επισημαίνοντας ότι είναι η πρώτη φορά μετά το Κραν Μοντάνα που ο ΓΓ του ΟΗΕ ζήτησε να δει τους δύο  ηγέτες, λέγοντας ότι ο κ. Γκουτέρες έχει κάνει από τότε αρκετές δηλώσεις και έχει δώσει πολλές εκθέσεις.<br/> <br/>Ο κ. Ερχιουρμάν αναφέρθηκε σε 4 σημεία του κ. Γκουτέρες που ο ίδιος ο ΓΓ υπογράμμισε, ότι αν ξεκινήσει μια νέα διαδικασία στο Κυπριακό δεν θα μοιάζει με τις προηγούμενες, ότι η διαδικασία δεν θα είναι ανοικτού τέλους, θα είναι επικεντρωμένη στο αποτέλεσμα και θα διαφυλαχθούν οι συγκλίσεις του παρελθόντος.<br/> <br/>Υπάρχουν, συνέχισε, και οι παράμετροι του ΟΗΕ στις οποίες περιλαμβάνεται η πολιτική ισότητα, που επιβεβαιώθηκε και τον περασμένο Ιούλιο με ψήφισμα του ΣΑ του ΟΗΕ. Για την τ/κ πλευρά, είπε, είναι σημαντικό ο ΓΓ να διαφυλάξει αυτές τις θέσεις των ΗΕ  και να τις στηρίξει στο Βερολίνο. Το περιεχόμενο των κεφαλαίων, είπε, ο Πρόεδρος Αναστασιάδης δεν πρέπει στην ουσία να το συζητήσει με τον κ. Ακιντζί αλλά με τον κ. Γκουτέρες, επειδή είναι ξεκάθαρο τί περιλαμβάνουν.<br/> <br/>Ο κ. Ερχιουρμάν πιστεύει, ανέφερε, ότι εάν ο ΓΓ στηρίξει τις θέσεις του ΟΗΕ τότε θα ανοίξει ο δρόμος για μια πενταμερή. Στο Βερολίνο, είπε, θα παίξει ρόλο η αποφασιστικότητα που θα δείξει ο κ. Γκουτέρες, θεωρώντας σημαντικό επίσης το ότι οι δύο ηγέτες θα καθίσουν ο ένας απέναντι στον άλλον μπροστά από τον ΓΓ, ακόμα κι αν πρόκειται για άτυπη συνάντηση. Το σημαντικό στο Βερολίνο είναι να υπάρξει μια θετική εξέλιξη που θα ανοίξει το δρόμο  για μια πενταμερή.<br/> <br/><b>Τζεμάλ Οζγιτίτ<br/></b> <br/>Βρισκόμαστε στις παραμονές μιας σημαντικής στιγμής, ανέφερε από την πλευρά του ο Πρόεδρος του ΚΚΔ, Τζεμάλ Όζγιγιτ, λέγοντας ότι γι’ αυτή την τριμερή συνάντηση γίνεται προετοιμασία εδώ και καιρό, κάνοντας λόγο και στην προσπάθεια της Τζέιν Χολ Λουτ για την συνομολόγηση των όρων αναφοράς και την σημασία ιδιαίτερα του κοινού ανακοινωθέντος της 11ης Φεβρουαρίου 2014 όπου περιέχεται αναφορά στη διζωνική, δικοινοτική ομοσπονδία, με πολιτική ισότητα, μια κυριαρχία, μια υπηκοότητα και μια διεθνή προσωπικότητα, όπου ξεκαθαρίζεται – όπως είπε – από που θα προέρχεται η κυριαρχία.<br/> <br/>Επίσης, συνέχισε, υπάρχουν οι Συμφωνίες Υψηλού Επιπέδου 1977 – 1979, οι συγκλίσεις Ταλάτ – Χριστόφια, Ερογλου – Αναστασιάδη, Ακιντζί – Αναστασιάδη. Υπάρχει, πρόσθεσε, και το πλαίσιο Γκουτέρες της 30ης Ιουνίου.<br/> <br/>Σύμφωνα με τον κ. Όζγιγιτ, στο Βερολίνο δεν θα είναι «είτε σταματούμε, είτε συνεχίζουμε», ούτε θα κριθεί εάν μπορεί να λυθεί ή όχι το Κυπριακό, αλλά μπορεί να ανοίξει τον δρόμο για μια διαπραγματευτική διαδικασία.<br/> <br/>Γνωρίζουν, είπε, ότι η τ/κ πλευρά έχει πρόθεση να κάνει το βήμα προς τη λύση, εάν την ίδια αποφασιστικότητα έχει και ο Ε/κ ηγέτης και είναι έτοιμος να κάνει κι αυτός ένα τέτοιο βήμα, τότε είναι σημαντικό – όπως ανέφερε – αυτό να δηλωθεί ενώπιον του ΓΓ του ΟΗΕ στο Βερολίνο.<br/> <br/>Το τελευταίο διάστημα, συνέχισε, γίνεται λόγος για την εκ περιτροπής προεδρία και την αποτελεσματική συμμετοχή στις αποφάσεις, τα οποία – δήλωσε ο κ. Όζγιγιτ – είναι ξεκάθαρα στο πλαίσιο Γκουτέρες και θεωρεί χρήσιμο πριν από μια νέα διαδικασία συνομιλιών, να ξεκαθαρίσουν και πάλι.<br/> <br/>Προσδοκία του, είπε, είναι να ανοίξει η πόρτα για μια νέα διαδικασία, επικεντρωμένη στο αποτέλεσμα, που δεν θα διαρκέσει πολύ.<br/> <br/><b>Σεντάρ Ντενκτάς<br/></b> <br/>Δεν είναι άνευ σημασίας το ότι ο ΓΓ του ΟΗΕ θα δει τους δύο ηγέτες στο Βερολίνο, ανέφερε ο απερχόμενος Πρόεδρος του Δημοκρατικού Κόμματος, Σερντάρ Ντενκτάς λέγοντας ότι οι τρίτες χώρες θα πρέπει να πάρουν πιο σοβαρό το θέμα της λύσης του Κυπριακού και να σταματήσει να θεωρείται μόνο η ε/κ πλευρά η μόνη νόμιμη κυβέρνηση στο νησί. Να κάνουν, πρόσθεσε, την ε/κ πλευρά, μετά από την συνάντηση στο Βερολίνο, να αισθανθεί την ανάγκη για λύση.<br/> <br/>Κανένα πολιτικό κόμμα, είπε, δεν εγκρίνει ότι το θέμα της πολιτικής ισότητας είναι θέμα διαπραγματεύσεων. Όλοι μαζί θα δούμε, συνέχισε, εάν μετά την τριμερή θα μπορέσει να πραγματοποιηθεί μια πενταμερής διάσκεψη έστω και μετά τις «προεδρικές εκλογές». Στην συνάντηση στο Βερολίνο, πρόσθεσε, θα διαφανεί και κατά πόσο υπάρχει συμφωνία στο θέμα των όρων αναφοράς.<br/> <br/>Υποστήριξε δε ότι εάν τρίτες χώρες και ο ίδιος ο ΓΓ του ΟΗΕ, δεν κάνουν την ε/κ πλευρά να αισθανθεί την ανάγκη λύσης του Κυπριακού, μια έναρξη νέας διαπραγμάτευσης θα είναι χάσιμο χρόνου.<br/> <br/><b>Ερχάν Αρικλί<br/></b> <br/>Δεν πρέπει να διατηρούμε πολλές ελπίδες για την συνάντηση στο Βερολίνο, δήλωσε ο πρόεδρος του κόμματος Αναγέννησης, Εράν Αρικλί σημειώνοντας ότι μετά τις συναντήσεις εδώ στην Κύπρο, η Τζέιν Χολ Λουτ δεν πήγε στην Αθήνα και την Άγκυρα, οπόταν γίνεται κατανοητό ότι δεν γίνεται αναφορά για μια πενταμερή διάσκεψη.<br/> <br/>Διερωτήθηκε κατά πόσο η ε/κ πλευρά πάει στην συνάντηση στο Βερολίνο για να επαναλάβει τη θέση της ότι για να γίνουν διαπραγματεύσεις πρέπει να σταματήσουν οι τουρκικές γεωτρήσεις και να χρησιμοποιήσει ή να κατηγορήσει την Τουρκία για να «αναποδογυρίσει το τραπέζι», δηλαδή να ανατρέψει την διαδικασία.<br/> <br/>Ο κ. Γκουτέρες, πρόσθεσε, πρέπει να ζητήσει από τον Πρόεδρο Αναστασιάδη να ξεκαθαρίσει το τί σκέφτεται σε 3 πράγματα, εάν δέχεται τις συγκλίσεις του παρελθόντος, το κοινό ανακοινωθέν της 11ης Φεβρουαρίου 2014, και το πλαίσιο της 30ης Ιουνίου. «Εάν τα δέχεται αυτά μπορούμε να τα συζητήσουμε». Εάν όμως, συνέχισε, ο κ. Αναστασιάδης έχει αντιρρήσεις και θέλει να τα συζητήσει και θέλει και πάλι χρόνο γι’ αυτό, τότε η τουρκική πλευρά πρέπει πλέον να πάρει αποφάσεις.<br/> <br/>«Φαντάζομαι ότι μετά τις 25 Νοεμβρίου, ένα από τα θέματα που θα συζητήσουμε είναι κι αυτό. Ίσως, συνέχισε, σε αυτό το στάδιο η Τουρκία να μην έχει αντιρρήσεις για την τριμερή αλλά πρέπει να δηλώσει ότι σε αυτό το στάδιο μια πενταμερής δεν είναι σωστό να γίνει", ανέφερε.<br/> <br/>Πηγή: ΚΥΠΕ <br/> </p>
    </article>
  </body>
</html>