<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/na_donbasi_poraneno_troh_ukrainskyh_viyskovyh_331365.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-21T19:00:00+00:00"/>
    <meta property="og:title" content="На Донбасі поранено трьох українських військових"/>
    <meta property="og:description" content="Впродовж поточної доби збройні формування Російської Федерації 4 рази порушили режим припинення вогню. Противник обстріляв позиції наших підрозділів із ПТРК, озброєння БМП, гранатометів різних систем та великокаліберних кулеметів."/>
  </head>
  <body>
    <article>
      <h1>На Донбасі поранено трьох українських військових</h1>
      <h2>Впродовж поточної доби збройні формування Російської Федерації 4 рази порушили режим припинення вогню. Противник обстріляв позиції наших підрозділів із ПТРК, озброєння БМП, гранатометів різних систем та великокаліберних кулеметів.</h2>
      <address>
        <time datetime="2019-11-21T19:00:00+00:00">21 Nov 2019, 19:00</time>
      </address>
      <p>2 обстріли позицій українських захисників російські окупаційні війська здійснили у районі відповідальності оперативно-тактичного угруповання "ПІВНІЧ":</p>
      <p>неподалік Шумів – з протитанкового ракетного комплексу;<br/>біля Кіндрашівки-Нової – з підствольних гранатометів.</p>
      <p>В районі відповідальності оперативно-тактичного угруповання "СХІД" противник також здійснив 2 обстріли по укріпленнях Об'єднаних сил:</p>
      <p>біля Водяного – з гармат БМП-1 та автоматичних гранатометів;<br/>неподалік Невельського – з великокаліберних кулеметів.</p>
      <p>Сьогодні, 21 листопада, бойові травми внаслідок обстрілів отримали 3 військовослужбовця зі складу Об'єднаних сил.</p>
      <p>На ділянці розведення №1 (Станиця Луганська) проводяться роботи з упорядкування прилеглої до відновленого мосту території. Зокрема, посів трави та демонтаж будівельних споруд.</p>
      <p>Тривають заходи на ділянці розведення №2, у районі населеного пункту Золоте-4 Луганської області, щодо демонтажу заявлених фортифікаційних споруд. Сьогодні проходило упорядкування території навколо демонтованих раніше укріплень.</p>
      <p>На ділянці розведення №3, в районі населеного пунктів Богданівка Донецької області сьогодні, о 12.00, розпочалися заходи з демонтажу фортифікаційних споруд та інших об’єктів військового призначення. Розібрано 2 бліндажі та вилучено 3 вибухонебезпечних предмети.</p>
      <p>Підсумки за минулу добу</p>
      <p>20 листопада збройні формування Російської Федерації та її найманці 7 разів порушили режим припинення вогню. Противник обстріляв позиції підрозділів Об'єднаних сил із заборонених Мінськими домовленостями мінометів калібру 82 мм, озброєння БМП, гранатометів різних систем та стрілецької зброї, з великокаліберними кулеметами включно.</p>
      <p>Факти ворожого вогню було зафіксовано неподалік населених пунктів Талаківка, Гладосове, Південне, Новотошківське, Мар'їнка, Березове та Пищевик.</p>
      <p>Минулої доби, поранень внаслідок обстрілів зазнали 7 військовослужбовців зі складу Об'єднаних сил.</p>
      <p>Вчора, представниками Національної поліції України та військовослужбовцями Національної гвардії України зі складу Об'єднаних сил серед цивільного населення розкрито 3 грабежі, 10 крадіжок, 1 факт незаконного обігу вогнепальної зброї та 12 фактів незаконного обігу наркотичних засобів.</p>
      <p>Через контрольні пункти в'їзду-виїзду на контрольовану Об'єднаними силами територію в'їхали 21376 осіб та 2361 транспортний засіб. У зворотному напрямку лінію зіткнення перетнули 22085 осіб та 2441 транспортний засіб.</p>
      <p>В пропуску через лінію розмежування, з різних причин, було відмовлено 48 особам.</p>
      <p>Військово-цивільні адміністрації та правоохоронні органи в районі проведення операції працюють у режимі "Жовтий", який введено 28 жовтня 2019 року.</p>
      <p>Підрозділи Об’єднаних сил дотримуються умов припинення вогню та перебувають напоготові до будь-яких підступних та провокаційних дій противника.</p>
    </article>
  </body>
</html>