<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904612/dolberg-stuk.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-21T19:27:00+00:00"/>
    <meta property="og:title" content="Dolberg verlaat 'groot bedrijf' Ajax door achterdeur: 'Werd hem misschien teveel'"/>
    <meta property="og:description" content="Kasper Dolberg is inmiddels een aantal maanden speler van OGC Nice, maar heeft zijn draai nog niet helemaal kunnen vinden in Frankrijk. William Humberset van het lokale Nice-Matin is in gesprek met VoetbalPrimeur echter positief gestemd en verwacht in de toekomst veel van de 22-jarige Deense spits. Dolberg kwam afgelopen zomer voor 20,5 miljoen euro over van Ajax. Hij verliet Amsterdam door de achterdeur. Humberset weet waarom Dolberg matig begonnen is bij Nice. &quot;Sinds zijn komst heeft hij wat fysieke problemen, waardoor hij tot dusver pas acht wedstrijden heeft gespeeld. Het is nog te vroeg om conclusies te trekken, vooral omdat Nice nog niet in een vaste samenstelling speelt en de spelers nog niet gewend zijn aan de automatismen.&quot;"/>
  </head>
  <body>
    <article>
      <h1>Dolberg verlaat 'groot bedrijf' Ajax door achterdeur: 'Werd hem misschien teveel'</h1>
      <address>
        <time datetime="2019-11-21T19:27:00+00:00">21 Nov 2019, 19:27</time>
      </address>
      <p>
        <b>Kasper Dolberg is inmiddels een aantal maanden speler van OGC Nice, maar heeft zijn draai nog niet helemaal kunnen vinden in Frankrijk. William Humberset van het lokale Nice-Matin is in gesprek met VoetbalPrimeur echter positief gestemd en verwacht in de toekomst veel van de 22-jarige Deense spits. Dolberg kwam afgelopen zomer voor 20,5 miljoen euro over van Ajax. Hij verliet Amsterdam door de achterdeur.</b>
      </p>
      <p>Humberset weet waarom Dolberg matig begonnen is bij Nice. "Sinds zijn komst heeft hij wat fysieke problemen, waardoor hij tot dusver pas acht wedstrijden heeft gespeeld. Het is nog te vroeg om conclusies te trekken, vooral omdat Nice nog niet in een vaste samenstelling speelt en de spelers nog niet gewend zijn aan de automatismen."</p>
      <p>"Maar ondanks een stroef begin heeft Dolberg toch twee goede goals maakt tegen Dijon en Lille", vervolgt Humberset. "Zijn beslissende pass tegen PSG laat ook zien dat hij in staat is om het team te bedienen. Hij heeft nog steeds tijd nodig om te wennen aan de competitie en zijn potentie te benutten."</p>
      <figure>
        <img src="https://i.gyazo.com/2bd21383cb7b7495b3e0fbce6dd0c613.jpg"/>
      </figure>
      <p><b>Niet geslaagd bij Ajax<br/></b>Dolberg kon de afgelopen seizoenen zijn stempel niet drukken bij Ajax, maar hij heeft desondanks een goede reputatie op weten te bouwen, zegt Humberset. "Ondanks zijn jonge leeftijd is hij door wedstrijden met Ajax en het Deense elftal al een speler met internationale ervaring. Zijn ervaring en kwaliteiten kunnen erg belangrijk zijn voor Nice. Ze willen zich plaatsen voor Europees voetbal."</p>
      <p>"De club is zich ervan bewust dat Kasper meer tijd nodig heeft om zijn stempel te drukken, maar ploeggenoten Alexis Claude-Maurice en Adam Ounas profiteren nu al van zijn kwaliteiten. Zijn intelligentie, technische kwaliteiten en arbeid worden nu nog niet genoeg benut door zijn ploeggenoten. Als je twee goals maakt terwijl je zo weinig kansen hebt gekregen is dat veelbelovend."</p>
      <p>Ajax kon Dolberg na zijn debuutseizoen voor vijftig miljoen euro verkopen aan AS Monaco, maar besloot dat niet te doen. Daarna ging het bergafwaarts met de spits. Trainer Erik ten Hag gaf Dolberg regelmatig kansen, maar koos uiteindelijk voor Dusan Tadic als vaste spits. Na enkele basisplaatsen werd hij door Ten Hag op de bank en zelfs op de tribune gezet. Dat was een duidelijk signaal voor Dolberg, die eieren voor z'n geld koos. "Ik weet niet of het zijn zelfvertrouwen heeft aangetast, maar het prikkelde hem wel om voor een nieuw land, een nieuwe club en nieuwe competitie te kiezen", zegt Humberset.</p>
      <p>"Dat kan een prima uitdaging zijn, zelfs voor een jonge speler die zijn carri√®re uitstekend begonnen is. Op 22-jarige leeftijd heeft een spits nog steeds veel te leren. Zelfvertrouwen is vanzelfsprekend erg belangrijk voor een spits, maar dat kan heel snel terugkomen wanneer je goals maakt. Als de ploeg zekerder is, goede resultaten behaalt en Dolberg minder fysieke problemen heeft, kan hij snel weer een doelpuntenmachine worden."</p>
      <figure>
        <img src="https://i.gyazo.com/946abc8242b728e608036df4bf707bce.jpg"/>
      </figure>
      <p><b>'Nice heeft vertrouwen in Dolberg'<br/></b>Humberset kan zich voorstellen dat Dolberg bezweek onder de druk bij Ajax. "Ajax is niet alleen een voetbalclub, het is een groot bedrijf. Legendes hebben het shirt gedragen en dat kan lastig zijn voor een jonge speler. Je moet ieder jaar in de basis spelen bij de club die veel van je verwacht. Misschien werd de druk hem teveel. Het is toch een introverte jongen."</p>
      <p>Humberset is overtuigd van Dolberg en weet dat ook Nice dat is. "De club denkt dat hij ook in Frankrijk weer doelpunten gaat maken. Maar zoals ik al zei: hij heeft tijd nodig om zich aan te passen en zijn draai te vinden. De verdedigers zijn erg agressief in de Franse competitie, waardoor er weinig ruimte is voor de aanvallers. Het is noodzakelijk om erg scherp en precies te zijn en op het juiste moment positie te kiezen."</p>
      <p>"Dolberg heeft laten zien dat hij zich goed voelt in wedstrijden en heeft al goede dingen gedaan, maar zijn blessures voorkomen dat hij zich honderd procent kan geven. Het is dus niet makkelijk om hem vaak negentig minuten te laten spelen."</p>
      <p>(<i>Tim van Duijn/VoetbalPrimeur)</i></p>
    </article>
  </body>
</html>