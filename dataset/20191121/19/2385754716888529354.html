<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598510/kekleismenon-diypourgiki-syskepsi-parousia-kai-ge-gia-metanasteftiko"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T19:43:00+00:00"/>
    <meta property="og:title" content="Κεκλεισμένων διυπουργική σύσκεψη παρουσία και ΓΕ για μεταναστευτικό"/>
    <meta property="og:description" content="&quot;Βουλιάζει&quot; η Κύπρος εξαιτίας του μεταναστευτικού. Αχαρτογράφητο είναι το μέγεθος του προβλήματος, καθώς ουδείς μπορεί να προσδιορίσει τον αριθμό των ατόμων..."/>
  </head>
  <body>
    <article>
      <h1>Κεκλεισμένων διυπουργική σύσκεψη παρουσία και ΓΕ για μεταναστευτικό</h1>
      <address><time datetime="2019-11-21T19:43:00+00:00">21 Nov 2019, 19:43</time> by <a rel="author">Γιώτα Κούμουρου</a></address>
      <p>"Βουλιάζει" η Κύπρος εξαιτίας του μεταναστευτικού. Αχαρτογράφητο είναι το μέγεθος του προβλήματος, καθώς ουδείς μπορεί να προσδιορίσει τον αριθμό των ατόμων που παρανόμως περνούν από την Γραμμή Αντιπαράταξης, όπως επίσης και τον βαθμό αύξησης των μεταναστευτικών ροών από την θάλασσα. Ενδεικτική της σοβαρότητας της κατάστασης, αποτελεί, ωστόσο, η θλιβερή πρωτιά της Κύπρου στον αριθμό αιτητών πολιτικού ασύλου.</p>
      <p>Το πρωί της Πέμπτης πραγματοποιήθηκε διυπουργική σύσκεψη κεκλεισμένων των θυρών, παρουσία των υπουργών Εσωτερικών, Άμυνας και Δικαιοσύνης, καθώς και του Γενικού Εισαγγελέα.</p>
      <p>"Η Κύπρος συνεχίζει να αντιμετωπίζει δυσανάλογες μεταναστευτικές πιέσεις και παραμένει η πρώτη χώρα στις αιτήσεις για άσυλο κατά αναλογία πληθυσμού", ανέφερε ο ΠτΔ στην ομιλία του στο εκλογικό συνέδριο του Ευρωπαϊκού Λαϊκού Κόμματος. </p>
      <p>Οι μετανάστες που δέχεται το νησί αντιπροσωπεύουν το 4&amp; του πληθυσμού του καθ' ην στιγμή ο μέσος όρος στην ΕΕ είναι μόλις στο 0,5%. Μιλώντας από του βήματος του ΕΛΚ, ο Πρόεδρος άφησε αιχμές για την αδιαφορία της Ευρώπης στο πρόβλημα.</p>
      <p>"Οι κανόνες και το Δίκαιο της Ε.Ε., καθώς και η αλληλεγγύη, δεν πρέπει να αντιμετωπίζεται ως επιβάρυνση, αλλά ως το όχημα που ενισχύει και ενδυναμώνει την Ένωση στο σύνολό της", συμπλήρωσε ο Πρόεδρος Αναστασιάδης.</p>
      <p>Σε κατάσταση συναγερμού παραμένουν τρεις υπουργοί, οι οποίοι συνήλθαν εκ νέου σήμερα συνεπικουρούμενοι από τον Γενικό Εισαγγελέα. Τα "νομικά όπλα" απάμβλυνσης του μεταναστευτικού αποτέλεσαν το κυρίαρχο θέμα της ατζέντας.</p>
      <p>«Εκείνο που εξετάζουμε σε συνεργασία με τον Γενικό Εισαγγελέα (με την νομική υπηρεσία του κράτους) είναι τα νομικά όπλα που μπορούμε να χρησιμοποιήσουμε, ούτως ώστε, με νομιμότητα να γίνουμε πιο αποτελεσματικοί όσον αφορά στον περί προσφύγων νόμο», είπε ο Υπουργός Εσωτερικών.</p>
      <p>Η κυβέρνηση επιδιώκει επίσπευση των διαδικασιών απέλασης των μη δικαιούχων προστασίας.«Δεν είναι εύκολο θέμα, είναι πολυσύνθετο θέμα. Θέλουμε να είμαστε νομικά προσεκτικοί», είπε ο Κωνσταντίνος Πετρίδης.</p>
      <p>Τους διακινητές στοχοθετεί, πάντως, η Αστυνομία.</p>
      <p>«Η κατεύθυνση είναι στο να εντοπιστούν τα πρόσωπα που αναλαμβάνουν την διακίνηση αυτών των προσώπων. Που εκμεταλλεύονται τα προβλήματα, τον πόνο τους και με την είσπραξη ενός σεβαστού ποσού αναλαμβάνουν την μεταφορά τους σε χώρες της Ε.Ε.», ανέφερε ο Αναπληρωτής Εκπρόσωπος Τύπου του Αρχηγείου Αστυνομίας.</p>
      <p>Η Κύπρος μετατράπηκε ατύπως σε χώρα υποδοχής, εξαιτίας της τουρκικής τακτικής, η οποία θέτει υπό ομηρία και το Αιγαίο.</p>
      <figure>
        <iframe src="https://www.youtube.com/embed/TsdkFbHKzPM" width="727" height="409" data-service="Youtube" scrolling="no"/>
      </figure>
    </article>
  </body>
</html>