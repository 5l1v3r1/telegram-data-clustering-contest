<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/halland/polisen-efterlyser-planbokstjuv-inriktad-pa-aldre-med-rollator"/>
    <meta property="og:site_name" content="SVT Nyheter"/>
    <meta property="article:published_time" content="2019-11-21T19:25:46+00:00"/>
    <meta property="og:title" content="Polisen efterlyser plånbokstjuv inriktad på äldre med rollator"/>
    <meta property="og:description" content="Den halländska polisen är på jakt efter en man som misstänks stjäla plånböcker från äldre personer med rollator. Nu ber polisen om allmänhetens tips via sociala medier."/>
  </head>
  <body>
    <article>
      <h1>Polisen efterlyser plånbokstjuv inriktad på äldre med rollator</h1>
      <address><time datetime="2019-11-21T19:25:46+00:00">21 Nov 2019, 19:25</time> by <a rel="author">Alice Loth</a></address>
      <p>
        <b>Den halländska polisen är på jakt efter en man som misstänks stjäla plånböcker från äldre personer med rollator. Nu ber polisen om allmänhetens tips via sociala medier.</b>
      </p>
      <p>Enligt polisen har mannen riktat in sig på äldre personer genom att han närmat sig dem och frågat om en adress. Han ska därefter ha vecklat ut en karta på deras rollatorer och då tagit deras plånböcker.</p>
      <p>Förutom att stjäla kontanter ska han också ha gjort uttag med personernas bankkort.</p>
      <p>– Åldringsbrotten har olika karaktär, men de är tyvärr inte helt ovanliga. De inriktar sig vanligtvis helt och hållet mot äldre personer – gärna dem över åttio år, säger polisens presstalesperson Stefan Gustafsson.</p>
      <p>Mannen är verksam i stora delar av södra Sverige och nu vädjar polisen om allmänhetens tips.</p>
      <p>
        <i>Varför går ni ut med bild på den misstänkta gärningsmannen?</i>
      </p>
      <p>– Det är en bedömningsfråga. Om det är en brottsfrekvent person och det sker med regelbundenhet kan vi behöva ta hjälp av allmänheten, säger han.</p>
    </article>
  </body>
</html>