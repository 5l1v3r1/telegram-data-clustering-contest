<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/ex-adviseur-trump-hekelt-fictieve-verhaallijn-van-republikeinen-over-oekraiense-inmenging~a57adbd0/"/>
    <meta property="og:site_name" content="HLN"/>
    <meta property="article:published_time" content="2019-11-21T19:07:00+00:00"/>
    <meta property="og:title" content="Ex-adviseur Trump hekelt “fictieve verhaallijn” van Republikeinen over Oekraïense inmenging"/>
    <meta property="og:description" content="Fiona Hill, een voormalig veiligheidsadviseur van het Witte Huis, heeft de parlementsleden van de inlichtingencommissie van het Huis van Afgevaardigden, vandaag opgeroepen geen &quot;leugens&quot; te verspre..."/>
  </head>
  <body>
    <article>
      <h1>Ex-adviseur Trump hekelt “fictieve verhaallijn” van Republikeinen over Oekraïense inmenging</h1>
      <address><time datetime="2019-11-21T19:07:00+00:00">21 Nov 2019, 19:07</time> by <a rel="author">kv</a></address>
      <p>
        <b>Fiona Hill, een voormalig veiligheidsadviseur van het Witte Huis, heeft de parlementsleden van de inlichtingencommissie van het Huis van Afgevaardigden, vandaag opgeroepen geen "leugens" te verspreiden die Rusland "ten goede komen". Ze verwees daarmee naar een theorie die opgeld maakt onder de Republikeinen en volgens welke Oekraïne zich zou gemengd hebben in de Amerikaanse presidentsverkiezingen van 2016. Hill hekelde ook het tweesporige beleid vanuit de Trump-administratie aangaande Oekraïne. David Holmes, een politiek raadgever die vandaag ook getuigde, wijst erop dat het voor iedereen op de ambassade duidelijk was dat Trump een onderzoek naar de Bidens wilde.</b>
      </p>
      <p>Hill was tot afgelopen zomer de belangrijkste adviseur voor Donald Trump aangaande Rusland en Europa. Ze getuigt vandaag in het kader van de afzettingsprocedure die de Amerikaanse president boven het hoofd hangt. Hill sprak over "leugens" die "duidelijk de Russische belangen dienen".</p>
      <related>
        <h4>Lees ook</h4>
        <a href="https://www.hln.be/nieuws/buitenland/cruciale-getuigenis-brengt-trump-nog-meer-in-lastig-parket-president-wilde-onderzoek-naar-de-bidens-en-iedereen-wist-ervan~a85acc8e/"/>
      </related>
      <h3>Wel Russische inmenging, geen Oekraïense</h3>
      <p>"Sommigen in deze commissie lijken te geloven dat Rusland en zijn veiligheidsdiensten geen campagne tegen ons land hebben gevoerd, en dat, om andere redenen, Oekraïne dat misschien heeft gedaan", stelde Hill. "Het is een fictieve verhaallijn die gecreëerd is en verspreid door de Russische veiligheidsdiensten zelf.”<br/><br/><br/>In haar openingsverklaring herinnerde ze eraan dat de Amerikaanse inlichtingendiensten tot de conclusie zijn gekomen dat Moskou zich in de Amerikaanse presidentsverkiezingen van 2016 heeft gemengd. Volgens de oud-adviseur blijft de impact van die campagne duidelijk. "Onze natie wordt verscheurd, de waarheid wordt in twijfel getrokken. Onze carrièrediplomaten, zeer professionele experts, worden aangevallen."</p>
      <h3>Samenwerking</h3>
      <p>Tijdens de hoorzitting hield Hill een pleidooi voor de Democraten en Republikeinen om samen een weg voorwaarts te vinden. Het feit dat Trump heeft gezegd dat hij toenadering wil tot Rusland, is an sich een goede zaak, haalde ze aan: er moet een manier gevonden worden om een “professionele relatie” met Rusland te hebben. “We moeten een manier vinden om te vermijden dat Rusland in 2020 opnieuw doet wat het gedaan heeft."</p>
      <p>Momenteel staan de Congresleden volgens haar voor een cruciale beslissing omtrent Trumps eventuele <i>impeachment</i>. Zijzelf en de andere getuigen kunnen die beslissing niet voor hen maken, maar zijn er enkel om te vertellen wat ze zelf gehoord, gezien en gedaan hebben<i>. </i>Hill wijst erop dat kiezers volgend jaar moeten kunnen deelnemen aan de verkiezingen “zonder angst dat er bemoeienis is”.</p>
      <figure>
        <img src="https://images4.persgroep.net/rcs/_GpO8Ft4CPio_FdvH-Kg94247_s/diocontent/161170221/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Fiona Hill.<cite>© EPA</cite></figcaption>
      </figure>
      <h3>Tweesporig beleid</h3>
      <p>Tijdens haar getuigenis haalde Hill aan dat ze haar samenwerking met Gordon Sondland, de Amerikaanse ambassadeur voor de EU, vaak moeilijk verliep omdat “hij niet met ons (de Amerikaanse Nationale Veiligheidsraad, red.) coördineerde”. Hij zei dat hij communiceerde met stafchef Mulvaney, met minister van Buitenlandse Zaken Pompeo en ambassadeur Bolton, en vroeg met wie hij nog meer moest communiceren?”, aldus Hill.</p>
      <blockquote>Gordon Sondland was betrokken bij een binnenlandse, politieke boodschap. Wij waren betrokken bij buitenlands beleid aangaande de nationale veiligheid en die twee dingen waren allebei een andere richting uitgegaan<cite>Fiona Hill</cite></blockquote>
      <p>Wat precies de oorzaak van dat probleem was, werd haar duidelijk dankzij <u><a href="https://www.hln.be/nieuws/buitenland/cruciale-getuigenis-brengt-trump-nog-meer-in-lastig-parket-president-wilde-onderzoek-naar-de-bidens-en-iedereen-wist-ervan~a85acc8e/">Sondlands getuigenis voor de Inlichtingencommissie</a></u>, vertelt ze. “Hij coördineerde niet met ons, omdat we niet hetzelfde deden als hij. Hij was betrokken bij een binnenlandse, politieke boodschap. Wij waren betrokken bij buitenlands beleid aangaande de nationale veiligheid en die twee dingen waren allebei een andere richting uitgegaan.”</p>
      <p>Wanneer de Republikein Devin Nunes aanhaalde dat Trump vooral bezorgd was om corruptie Oekraïne, antwoordde Hill: “Mijn punt is dat we bij de NSC (Nationale Veiligheidsraad) noch door de president noch door mijnheer Bolton opgedragen werden om ons met deze zaken bezig te houden. Ik had daartoe geen opdracht gekregen. Ik had in feite op 10 juli erg duidelijk de opdracht gekregen van ambassadeur Bolton om me niet te bemoeien met binnenlandse politiek.”</p>
      <h3>Burisma/ Biden</h3>
      <p>Hill vertelde dat ze Sondland tijdens een meningsverschil had gewaarschuwd: “Ik zei hem: Gordon, dit gaat allemaal ontploffen. En kijk, hier zitten we nu”, voegde ze eraan toe. Het feit dat Sondland beweert dat hij niet doorhad dat leden van de Trump-administratie met een onderzoek naar energiebedrijf Burisma in feite een onderzoek naar de Bidens bedoelden, is voor haar niet geloofwaardig, stelde ze, want zij had zelf al vlug door waarover het ging.</p>
      <figure>
        <img src="https://images0.persgroep.net/rcs/-IQwwLKFpIfBhTWsKezT4JcWUgw/diocontent/161169364/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>David Holmes<cite>© REUTERS</cite></figcaption>
      </figure>
      <blockquote>Iedereen was het er tegen dan over eens. Het was duidelijk wat de president wilde.<cite>David Holmes, politiek raadsman</cite></blockquote>
      <p>Ook David Holmes, raadsman politieke aangelegenheden bij de Amerikaanse ambassade in Oekraïne, kwam vandaag getuigen. Hij is de medewerker die het telefoongesprek tussen Gordon Sondland en Donald Trump over de “onderzoeken” naar de Bidens overhoorde.</p>
      <p>Holmes kreeg het zwaar te verduren van Republikein Jim Jordan, die hem voor de voeten wierp dat het bizar is dat de Oekraïense waarnemend ambassadeur <u><a href="https://www.hln.be/nieuws/buitenland/herlees-hangt-trumps-toekomst-aan-zijden-draadje-eerste-openbare-hoorzittingen-in-zijn-afzettingsonderzoek~a9aecdb5/">William Taylor</a></u> pas vorige week over dat telefoontje op de hoogte werd gebracht. Taylor was echter op het ogenblik dat Holmes het telefoontje opving, niet in de buurt en nadien met vakantie, maar Holmes had begrepen dat hij in tussentijd door een andere collega al over het telefoontje was gebrieft. “Ik geloof dat ambassadeur Taylor dat al wist. Het was voor hem geen nieuws dat de president een onderzoek naar Biden wilde. Dat is precies mijn punt. Ik heb in detail over het telefoontje gebrieft. Ik bracht het telefoontje (later) ter sprake en iedereen knikte: ‘natuurlijk is dat wat er aan de hand was’. Iedereen was het er tegen dan over eens. Het was duidelijk wat de president wilde.”</p>
      <h3>Smeercampagne</h3>
      <p>Zowel Holmes als Hill hekelden de smeercampagne van de Trump-adminstratie en de Republikeinen tegen Marie Yovanovitch, de voormalige VS-ambassadeur in Oekraïne. “Ze is eerlijk gezegd een makkelijk doelwit, omdat ze een vrouw is”, aldus Hill.</p>
      <h3>Samenzweringstheorie</h3>
      <p>Centraal punt in het impeachmentonderzoek tegen Trump is of de VS-president tijdens een telefoongesprek van 25 juli zijn Oekraiënse ambtgenoot Volodymyr Zelensky onder druk heeft gezet om een onderzoek te starten naar zijn Democratische rivaal Joe Biden. Maar Trump zou ook een onderzoek gewild hebben naar een mysterieuze "server".</p>
      <p>Dat tweede verzoek is een verwijzing naar een theorie die enorm opgang maakt in samenzweringsmilieus, en volgens dewelke Oekraïne de mails van de Democratische partij zou hebben gehackt tijdens de presidentverkiezingen van 2016, en niet Rusland.</p>
      <p>De eerste helft van het mandaat van Trump is overschaduwd door een onderzoek naar vermoedens van samenspannen tussen Moskou en het campagneteam van de VS-president. De theorie over Oekraïne begon zich te verspreiden in kringen van verdedigers van Trump. En tijdens de huidige hoorzittingen in het Congres laten de Republikeinen niet na die theses opnieuw naar voren te schuiven.</p>
    </article>
  </body>
</html>