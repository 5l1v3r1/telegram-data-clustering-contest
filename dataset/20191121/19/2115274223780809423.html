<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/sardine-6596346/news/2019-11-21/"/>
    <meta property="og:site_name" content="Agi"/>
    <meta property="article:published_time" content="2019-11-21T19:38:00+00:00"/>
    <meta property="og:title" content="Il manifesto politico delle sardine"/>
    <meta property="og:description" content="In un post su Facebook il movimento annuncia nuove manifestazioni: &quot;Adesso ci avete svegliato, non ci fermeremo&quot;"/>
  </head>
  <body>
    <article>
      <h1>Il manifesto politico delle sardine</h1>
      <h2>In un post su Facebook il movimento annuncia nuove manifestazioni: "Adesso ci avete svegliato, non ci fermeremo"</h2>
      <address><time datetime="2019-11-21T19:38:00+00:00">21 Nov 2019, 19:38</time> by <a rel="author">AGI - Agenzia Giornalistica Italia</a></address>
      <p>"Le piazze si trasformano in mari pieni di sardine". E' il post pubblicato sul profilo facebook delle 'sardine', con cui si annunciano nuove manifestazioni in piazza, da Palermo a Milano. Sempre sulla pagina ufficiale delle 'sardine' - "nata in seguito al flash mob di Bologna organizzato da Giulia, Andrea, Roberto e Mattia per coordinare e promuovere tutti gli eventi sul territorio nazionale" - viene pubblica il manifesto dal titolo "Benvenuti in mare aperto".</p>
      <p>"Cari populisti, lo avete capito. La festa è finita. Per troppo tempo avete tirato la corda dei nostri sentimenti. L'avete tesa troppo, e si è spezzata. Per anni avete rovesciato bugie e odio su noi e i nostri concittadini: avete unito verità e menzogne, rappresentando il loro mondo nel modo che piu' vi faceva comodo. Avete approfittato della nostra buona fede, delle nostre paure e difficolta' per rapire la nostra attenzione. Avete scelto di affogare i vostri contenuti politici sotto un oceano di comunicazione vuota. Di quei contenuti non e' rimasto piu' nulla", si legge nel manifesto delle 'sardine'.</p>
      <p>"Crediamo ancora nella politica e nei politici con la P maiuscola. In quelli che pur sbagliando ci provano, che pensano al proprio interesse personale solo dopo aver pensato a quello di tutti gli altri. Sono rimasti in pochi, ma ci sono. E torneremo a dargli coraggio, dicendogli grazie", si legge ancora. "Non c'è niente da cui ci dovete liberare, siamo noi che dobbiamo liberarci della vostra onnipresenza opprimente, a partire dalla rete. E lo stiamo già facendo. Perché grazie ai nostri padri e nonni avete il diritto di parola, ma non avete il diritto di avere qualcuno che vi stia ad ascoltare. Siamo già centinaia di migliaia, e siamo pronti a dirvi basta. Lo faremo nelle nostre case, nelle nostre piazze, e sui social network", prosegue il manifesto che si chiude con lo slogan: "Noi siamo le sardine, e adesso ci troverete ovunque. Benvenuti in mare aperto".</p>
      <p>Quanto alle prossime date, oggi l'appuntamento è a Sorrento, a cui seguirà la manifestazione di domani a Palermo. Sabato toccherà a Perugia, domenica a Rimini. E ancora: lunedi' 25 novembre le 'sardine' si sposteranno a Parma. Il 30 sarà la volta di Firenze. Nello stesso giorno la mobilitazione coinvolgerà anche le piazze di Napoli e Ferrara. Domenica 1 dicembre l'appuntamento sarà a Milano.</p>
      <p>Ma, prosegue il testo, "adesso ci avete risvegliato. E siete gli unici a dover avere paura. Siamo scesi in una piazza, ci siamo guardati negli occhi, ci siamo contati. E' stata energia pura. Lo sapete cosa abbiamo capito? Che basta guardarsi attorno per scoprire che siamo tanti, e molto più forti di voi". "Siamo un popolo di persone normali, di tutte le età: amiamo le nostre case e le nostre famiglie, cerchiamo di impegnarci nel nostro lavoro, nel volontariato, nello sport, nel tempo libero. Mettiamo passione nell'aiutare gli altri, quando e come possiamo. Amiamo le cose divertenti, la bellezza, la non violenza (verbale e fisica), la creatività, l'ascolto", prosegue il manifesto delle 'sardine'.</p>
    </article>
  </body>
</html>