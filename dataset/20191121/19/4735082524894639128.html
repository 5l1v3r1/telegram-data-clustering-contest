<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Rosja/191129809-Wladimir-Putin-Opracowywana-jest-niezrownana-bron-Nie-ma-takiej-na-swiecie.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-21T19:45:35+00:00"/>
    <meta property="og:title" content="Władimir Putin: Opracowywana jest niezrównana broń. Nie ma takiej na świecie"/>
    <meta property="og:description" content="Prezydent Rosji Władimir Putin powiedział, że pracownicy Rosatomu, którzy zginęli podczas testu nowego napędu rakietowego w pobliżu Siewierodwińska testowali broń, która nie ma na świecie swojego odpowiednika. Zapowiedział, że pracę nad pociskiem będą kontynuowane."/>
  </head>
  <body>
    <article>
      <h1>Władimir Putin: Opracowywana jest niezrównana broń. Nie ma takiej na świecie</h1>
      <address><time datetime="2019-11-21T19:45:35+00:00">21 Nov 2019, 19:45</time> by <a rel="author">p.mal</a></address>
      <p>
        <b>Prezydent Rosji Władimir Putin powiedział, że pracownicy Rosatomu, którzy zginęli podczas testu nowego napędu rakietowego w pobliżu Siewierodwińska testowali broń, która nie ma na świecie swojego odpowiednika. Zapowiedział, że pracę nad pociskiem będą kontynuowane.</b>
      </p>
      <p>Podczas testowania pocisku na platformie morskiej w pobliżu Siewierodwińska doszło do zapalenia paliwa rakietowego i eksplozji. Zginęło pięciu pracowników Rosatomu. Ministerstwo Obrony Rosji informowało o śmierci dwóch podległych resortowi osób.<br/><br/>Na temat skutku wypadków napływały sprzeczne informacje. Resort obrony początkowo podawał, że promieniowanie nie zmieniło się. Państwowa agencja meteorologiczna twierdziła, że w Siewierodwińsku zanotowano szesnastokrotny wzrost promieniowania.</p>
      <p>Dziś Putin uroczyście wręczył ordery wdowom po zmarłych specjalistach. - Sam fakt posiadania takiej unikalnej technologii jest gwarancją pokoju na świecie - powiedział prezydent Rosji.</p>
      <p>Dodał, że opracowywana broń jest najbardziej zaawansowana na świecie. Ma zapewnić Rosji "bezpieczeństwo i suwerenność na najbliższe dziesięciolecia".</p>
      <p>- Zapewni pokój dla naszych i waszych dzieci, które dorastają w kraju dumnym z ich ojców - zwracał się do rodzin ofiar.</p>
      <p>Putin podkreślił, że to była "specjalna misja". - To nie jest zwykła praca, która doprowadziła do tragedii. Poświęcenie siebie i swojego życia takiej sprawie jest odważnym i poważnym wyborem prawdziwego człowieka, obywatela i patrioty - mówił.</p>
    </article>
  </body>
</html>