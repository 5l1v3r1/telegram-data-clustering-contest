<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109345-Ombudsmanat-s-preporaka-do-MRRB-za-promeni-v-etadznata-sobstvenost"/>
    <meta property="og:site_name" content="Канал 3"/>
    <meta property="article:published_time" content="2019-11-21T19:06:00+00:00"/>
    <meta property="og:title" content="Омбудсманът с препоръка до МРРБ за промени в етажната собственост"/>
    <meta property="og:description" content="България за съжаление е една от малкото държави, която не спазва международните стандарти, каза тя"/>
  </head>
  <body>
    <article>
      <h1>Омбудсманът с препоръка до МРРБ за промени в етажната собственост</h1>
      <h2>България за съжаление е една от малкото държави, която не спазва международните стандарти, каза тя</h2>
      <address>
        <time datetime="2019-11-21T19:06:00+00:00">21 Nov 2019, 19:06</time>
      </address>
      <p>
        <b>Омбудсманът Диана Ковачева ще изпрати препоръка до министъра на регионалното развитие и благоустройството Петя Аврамова с искане да бъде придвижен процесът по изменение и допълнение на Закона за управление на етажната собственост.</b>
      </p>
      <p>Това обяви на брифинг пред журналисти в гр. Стара Загора националният обществен посредник, след като в рамките на изнесена приемна беше сезирана от граждани за сериозни проблеми, които срещат при прилагането на закона. Това съобщиха от пресцентъра на омбудсмана. „До 15 април т.г. беше срокът за предложения за изменения. За съжаление от тогава досега няма изготвени промени“, обясни доц. Ковачева. Тя допълни, че жалби по темата получава от цялата страна и анализът им сочи, че управлението на етажната собственост не може да се справи докрай без намесата на държавата или общината. „Основното оплакване на гражданите е, че няма баланс и те не успяват да се справят помежду си в етажната собственост. Не успяват да получат подкрепа от страна на местната власт, тъй като законът е оставил в голяма степен решаването на проблемите в ръцете на гражданите, на собствениците и това често води до междусъседски войни. Въпреки, че има възможности за намесата на съда, хората не могат да се справят“, обобщи омбудсманът.</p>
      <p>Доц. Ковачева отчете, че в рамките на приемния ден, организиран в офиса на местния обществен посредник на Стара Загора Надежда Чакърова – Николова, с екипа си е изслушала повече от 30 граждани. „Традиционно най-нарушавани са икономическите и социални права, правото на труд, осигурителни права, правото на придобиване на пенсия. Друг проблем, поставен от гражданите, по който също ще изпратя препоръка до Община Стара Загора и Община Чирпан е по тема, с която вече сме се занимавали. Тя е свързана с липсата на автобусен транспорт до с. Сърневец. Надявам се, че след като пътят вече е изграден, да може да бъде решен въпросът с автобусната връзка и транспорта на хората“, допълни омбудсманът.</p>
      <p>„Най-интересният и глобален проблем, представен днес пред мен е от адвокат – представител на Асоциацията на осиновените, за противоречива съдебна практика, когато става въпрос за установяване на произход и разкриване тайната на осиновяването. Знаете много хора, когато разберат, че са осиновени търсят своя произход и биологичните си родители. България за съжаление е една от малкото държави, която не спазва международните стандарти, при нас все още има тайна на осиновяването и наказателна отговорност за разкриването й“, информира доц. Диана Ковачева.</p>
      <p>Тя допълни, че с екипа си ще направи проучване, за да установи дали има противоречива съдебна практика в прилагането на чл. 105 от Семейния кодекс и дали съдилищата прилагат пряко чл. 8 от Европейската конвенция за защита правата на човека и основните свободи, т.е. въпроса за нарушаването на правото на личен и семеен живот. „Ако установим такава практика ще сезираме ВКС с искане за тълкувателно решение и ще изпратим препоръка до Министерството на правосъдието за промени в Семейния кодекс“, подчерта омбудсманът.</p>
      <p>По-рано през деня омбудсманът участва във форума „30 години по-късно: демократични ценности, поколението днес – проблеми, реализация, перспективи”, иницииран от местния обществен посредник на Стара Загора. Идеята на събитието бе да насърчи младите хора да останат, да работят и реализират мечтите си в България. Първият Млад омбудсман на Млада Загора Бетина Радева и заместникът й Калоян Максимов споделиха своя опит с основни моменти от дейността си през годината и официално подадоха мандата на новоизбрания Млад омбудсман Александър Александров и неговия заместник Мартин Колев. „Събитието беше заредено с много емоция. Подобни инициативи стимулират младите хора да участват при вземането на решения, които ги засягат или решения, които са от обществена значимост, а също възпитават активната им гражданска позиция “, обобщи Ковачева.</p>
      <p>Тя поздрави младите си колеги за това, че вече имат програма за действие, но им даде и личен съвет да бъдат по-гъвкави в бъдещите си планове, за да могат да реагират на реалните проблеми на хората. „Всъщност, гражданите са тези, които пишат програмата на нас, омбудсманите”, завърши Диана Ковачева.</p>
      <related>
        <h4>Още по темата</h4>
        <a href="http://kanal3.bg/news/bulgaria/society/104042-Diana-Kovacheva%253A-Samopriznanieto-ne-tryabva-da-spasyava-ot-dodzivoten-zatvor"/>
        <a href="http://kanal3.bg/news/bulgaria/politics/103783-Diana-Kovacheva-polodzi-kletva-kato-ombudsman-%2528SNIMKI%2529"/>
      </related>
    </article>
  </body>
</html>