<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%86%cf%85%ce%bb%ce%b1%ce%ba%ce%ad%cf%82-%ce%b4%ce%bf%ce%bc%ce%bf%ce%ba%ce%bf%cf%8d-%cf%80%cf%81%ce%bf%cf%83%cf%80%ce%ac%ce%b8%ce%b7%cf%83%ce%b5-%ce%bd%ce%b1-%cf%80%ce%b5%cf%81%ce%ac%cf%83%ce%b5.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T19:48:59+00:00"/>
    <meta property="og:title" content="Φυλακές Δομοκού: Προσπάθησε να περάσει ναρκωτικά που είχε κρυμμένα στο εσώρουχό της"/>
    <meta property="og:description" content="Μία γυναίκα προσπάθησε να περάσει ναρκωτικά στον άνδρα της, στις φυλακές Δομοκού που κρατείται. Οι ουσίες, βρέθηκαν στο εσώρουχο της γυναίκας και κατασχέθηκαν."/>
  </head>
  <body>
    <article>
      <h1>Φυλακές Δομοκού: Προσπάθησε να περάσει ναρκωτικά που είχε κρυμμένα στο εσώρουχό της</h1>
      <address>
        <time datetime="2019-11-21T19:48:59+00:00">21 Nov 2019, 19:48</time>
      </address>
      <p>
        <b>Μία γυναίκα προσπάθησε να περάσει ναρκωτικά στον άνδρα της, στις φυλακές Δομοκού που κρατείται. Οι ουσίες, βρέθηκαν στο εσώρουχο της γυναίκας και κατασχέθηκαν.</b>
      </p>
      <p>Προσπάθησε να τα περάσει στις φυλακές Δομοκού όπου είναι φυλακισμένος ο 31χρονος σύζυγός της, αλλά τελικά… βρέθηκε με χειροπέδες.</p>
      <p>Δεν ήταν η πρώτη φορά που η 22χρονη επισκεπτόταν τον κρατούμενο σύζυγό της στις φυλακές. Αυτή τη φορά όμως είχε και μια «παραγγελία» η οποία τελικά δεν έφτασε στον προορισμό της, αφού έγινε «τσακωτή» με τα ναρκωτικά στο εσώρουχο.</p>
      <p>Ο έλεγχος έγινε από την εξωτερική φρουρά των φυλακών Δομοκού, σε συνεργασία με αστυνομικούς του Α.Τ. Δομοκού. Σύμφωνα με το ρεπορτάζ τα ναρκωτικά ήταν επιμελώς κρυμμένα μέσα στο εσώρουχο της 22χρονης.</p>
      <p>Πιο συγκεκριμένα βρέθηκαν και κατασχέθηκαν, τρεις νάιλον συσκευασίες που περιείχαν ποσότητες κάνναβης, συνολικού βάρους (39,6) γραμμαρίων, καθώς και μία νάιλον συσκευασία που περιείχε φαρμακευτικά σκευάσματα, η χημική σύσταση των οποίων θα διερευνηθεί εργαστηριακά.</p>
      <p>Από τους αστυνομικούς του Αστυνομικού Τμήματος Δομοκού, συνελήφθη η 22χρονη, καθώς και ο 31χρονος σύζυγός της κρατούμενος των φυλακών, ο οποίος εκτίει ποινή φυλάκισης για παραβάσεις νομοθεσίας περί ναρκωτικών.</p>
      <p>Προανάκριση διενεργήθηκε από το Αστυνομικό Τμήμα Δομοκού, ενώ οι συλληφθέντες θα οδηγηθούν στον κ. Εισαγγελέα Πρωτοδικών Λαμίας.</p>
    </article>
  </body>
</html>