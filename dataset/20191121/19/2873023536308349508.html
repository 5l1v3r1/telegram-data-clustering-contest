<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/219961"/>
    <meta property="og:site_name" content="Efsyn.gr"/>
    <meta property="article:published_time" content="2019-11-21T19:31:30+00:00"/>
    <meta property="og:title" content="Περισσότεροι από 1.200 κεραυνοί σε Αττική και Βοιωτία"/>
    <meta property="og:description" content="Οι ισχυρές τοπικά καταιγίδες, που έπληξαν τους νομούς Βοιωτίας και Αττικής, καθώς και την πόλη της Αθήνας τις απογευματινές ώρες της Πέμπτης, προκάλεσαν περισσότερους από 1.200 κεραυνούς και σημαντικά ύψη βροχόπτωσης."/>
  </head>
  <body>
    <article>
      <h1>Περισσότεροι από 1.200 κεραυνοί σε Αττική και Βοιωτία</h1>
      <address><time datetime="2019-11-21T19:31:30+00:00">21 Nov 2019, 19:31</time> by <a rel="author">efsyn.gr</a></address>
      <p>Οι ισχυρές τοπικά καταιγίδες, που έπληξαν τους νομούς Βοιωτίας και Αττικής, καθώς και την πόλη της Αθήνας τις απογευματινές ώρες σήμερα, προκάλεσαν περισσότερους από 1.200 κεραυνούς και σημαντικά ύψη βροχόπτωσης, σύμφωνα με τη μετεωρολογική υπηρεσία<u><a href="https://www.meteo.gr/"> meteo </a></u>του Εθνικού Αστεροσκοπείου Αθηνών (ΕΑΑ).</p>
      <p>Στην Παλλήνη έως τις 19:00 έπεσαν 47 χιλιοστά βροχής, στην Αγία Παρασκευή και στην Παλλήνη, ενώ στην Τανάγρα και στην Πετρούπολη 26 χιλιοστά.</p>
      <p>Λόγω της έντονης βροχής προκλήθηκε κυκλοφοριακή συμφόρηση σε κεντρικές οδικές αρτηρίες της Αθήνας.</p>
      <p>Ισχυρές καταιγίδες έπληξαν επίσης μεγάλο μέρος της χώρας, με τα ισχυρότερα φαινόμενα στη Χαλκιδική και στο Βορειοανατολικό Αιγαίο.</p>
      <p>Σύμφωνα με το δίκτυο των αυτόματων μετεωρολογικών σταθμών του Εθνικού Αστεροσκοπείου Αθηνών-meteo.gr, οι μεγαλύτερες βροχοπτώσεις σήμερα υπήρξαν στη Θάσο όπου καταγράφηκαν 102 χιλιοστά βροχής και στην Ιερά Μονή Βατοπαιδίου 92 χιλιοστά.</p>
      <h3>Ο καιρός την Παρασκευή</h3>
      <p>Τοπικά ισχυρές βροχές και καταιγίδες στα ανατολικά ηπειρωτικά και στις Σποράδες, περιοχές όπου γρήγορα θα σταματήσουν, στην Κεντρική και Ανατολική Μακεδονία, στη Θράκη, στα νησιά του Βόρειου και Ανατολικού Αιγαίου, στα ανατολικά τμήματα των Κυκλάδων και της Κρήτης και στα Δωδεκάνησα, περιμένουμε την Παρασκευή.</p>
      <p>Παροδικές χιονοπτώσεις θα εκδηλωθούν στα βόρεια ορεινά πάνω από τα 1600 μέτρα. Βαθμιαία στις Κυκλάδες και στην Κρήτη και από τις απογευματινές ώρες στα ανατολικά νησιωτικά τμήματα του Αιγαίου ο καιρός θα παρουσιάσει βελτίωση, ενώ στη βορειοανατολική χώρα τα φαινόμενα θα συνεχιστούν έως το βράδυ. Παράλληλα, σχετικά αυξημένες θα είναι οι συγκεντρώσεις σκόνης στην ατμόσφαιρα, δημιουργώντας κατά τόπους το φαινόμενο των λασποβροχών.</p>
      <p>Η θερμοκρασία θα κυμανθεί στη Δυτική Μακεδονία από 2 έως 13 βαθμούς, στη Βόρεια Ελλάδα από 7 έως 16, στην Ήπειρο από 8 έως 18 βαθμούς, στην Κεντρική Ελλάδα από 7 έως 20, στη Δυτική και Νότια Ελλάδα από 12 έως 19 βαθμούς, στα υπόλοιπα ηπειρωτικά από 8 έως 20 βαθμούς, στα νησιά του Ιονίου από 12 έως 19, και στα νησιά του Αιγαίου και στην Κρήτη από 12 έως 20 βαθμούς Κελσίου.</p>
      <p>Οι άνεμοι στο Αιγαίο θα πνέουν από νότιες διευθύνσεις με εντάσεις έως 5 μποφόρ, με εξαίρεση τα βορειότερα πελάγη και κυρίως το Θρακικό όπου θα επικρατήσουν ανατολικοί βορειοανατολικοί άνεμοι εντάσεων 5 με 6 μποφόρ και το βράδυ τοπικά 7 μποφόρ, ενώ στο Νότιο Αιγαίο οι άνεμοι σταδιακά θα στραφούν σε δυτικούς μέτριους 5 μποφόρ. Στο Ιόνιο οι άνεμοι θα πνέουν βορειοδυτικοί ασθενείς έως σχεδόν μέτριοι, 3 με 4 μποφόρ και από τις απογευματινές ώρες ανατολικοί με ίδιες εντάσεις.</p>
      <p>Στην Αττική περιμένουμε νεφώσεις με τοπικές βροχές και πιθανόν σποραδικές καταιγίδες φαινόμενα που μέχρι το πρωί θα σταματήσουν. Οι άνεμοι θα πνέουν νότιοι μέτριοι και βαθμιαία δυτικοί βορειοδυτικοί με εντάσεις έως 4 μποφόρ. Η θερμοκρασία θα κυμανθεί στην πόλη της Αθήνας από 15 έως 20 βαθμούς.</p>
      <p>Στη Θεσσαλονίκη περιμένουμε νεφώσεις με τοπικές βροχές κατά περιόδους. Οι άνεμοι θα πνέουν βορειοδυτικοί ασθενείς έως σχεδόν μέτριοι, 3 με 4 μποφόρ. Η θερμοκρασία στο κέντρο της πόλης θα κυμανθεί από 11 έως 15 βαθμούς.</p>
      <related>
        <h4>Σχετικά Άρθρα</h4>
        <a href="https://www.efsyn.gr/node/219947"/>
        <a href="https://www.efsyn.gr/ellada/koinonia/219865_ishyres-brohes-kataigides-kai-anemoi-apo-apogeyma-stin-attiki"/>
        <a href="https://www.efsyn.gr/ellada/koinonia/217470_entones-brohoptoseis-anamenontai-meta-mesimeri-stin-attiki"/>
        <a href="https://www.efsyn.gr/node/213255"/>
        <a href="https://www.efsyn.gr/node/200243"/>
        <a href="https://www.efsyn.gr/ellada/koinonia/149590_kataigides-kai-halazoptosi-stin-attiki"/>
      </related>
    </article>
  </body>
</html>