<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/obchodni-spor-ciny-a-usa-muze-prerust-ve-valku-mysli-si-byva/r~2f0caf080c9211ea9d020cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-21T19:27:16+00:00"/>
    <meta property="og:title" content="Obchodní spor Číny a USA může přerůst ve válku, myslí si exministr Henry Kissinger"/>
    <meta property="og:description" content="Henry Kissinger ve čtvrtek v Pekingu na konferenci o čínsko-amerických vztazích vyjádřil obavu z vyhrocení sporů mezi USA a Čínou."/>
  </head>
  <body>
    <article>
      <h1>Obchodní spor Číny a USA může přerůst ve válku, myslí si exministr Henry Kissinger</h1>
      <address>
        <time datetime="2019-11-21T19:27:16+00:00">21 Nov 2019, 19:27</time>
      </address>
      <p>Ve čtvrtek 96letý bývalý diplomat byl v 70. letech minulého století jednou z ústředních postav při obnovování diplomatických vztahů mezi Pekingem a Washingtonem.</p>
      <p>"Pokud necháme konflikt, aby se dál prohluboval, mohl by být výsledek ještě horší než to, co se stalo v Evropě (ve 20. století)," prohlásil Kissinger. "První světová válka vypukla kvůli relativně drobné krizi (…) a dnes jsou zbraně mnohem ničivější," dodal. "Čína je velkou ekonomickou mocností, stejně jako my (USA). Určitě na sebe tedy budeme narážet po celém světě," poznamenal také bývalý diplomat.</p>
      <p>Nejvyšší prioritou při konfliktu mezi Spojenými státy a Sovětským svazem v období studené války bylo podle Kissingera dosáhnout dohody o jaderném odzbrojení. Jelikož je ale konfrontace mezi USA a Čínou od počátku "pasivní", nemá Washington vybudované nástroje k tomu, aby s Pekingem jednal jako s vojenskou mocností. Pokud budou obě země stále pohlížet na každý vzájemný problém jako na konflikt, mohlo by to být podle exministra "nebezpečné pro lidstvo".</p>
      <p>Kissinger považuje současná obchodní jednání mezi oběma zeměmi za pouhou "náhražku" závažnějších politických rozhovorů, jež by se měly týkat například problematiky Hongkongu. Na dotaz, zda by mohl být právě spor o poloautonomní čínský region jiskrou, jež povede k nové studené válce, odpověděl bývalý šéf americké diplomacie, že doufá, že se tento "vysoce emotivní" problém podaří vyřešit vyjednáváním.</p>
      <p>Kissinger v roce 1971 jako národní bezpečnostní poradce prezidenta Richarda Nixona tajně odletěl do Číny, kde zahájil diplomatická jednání. Obě země spolu přitom nekomunikovaly od roku 1949, kdy se v Číně chopili moci komunisté vedení Mao Ce-tungem.</p>
      <p>Jen několik měsíců po Kissingerovi přiletěl na státní návštěvu Číny samotný Nixon, který svou cestu nazval "týdnem, který změnil svět". Podle expertů šlo o jednu z nejvýznamnějších zahraničních cest amerického prezidenta v historii.</p>
      <p>Kissinger je v Číně stále přijímán s nejvyššími poctami a setkává se tam s vysokými státními představiteli. Loni v listopadu jej v Pekingu přijal i čínský prezident Si Ťin-pching.</p>
    </article>
  </body>
</html>