<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/21/2-godini-probaciia-i-200-chasa-obshtestven-trud-za-biiach-na-lekarka.430387"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T19:30:00+00:00"/>
    <meta property="og:title" content="2 години пробация и 200 часа обществен труд за бияч на лекарка"/>
    <meta property="og:description" content="Порицаха го и по радиоуредбата в село Лехчево | Dnes.bg"/>
  </head>
  <body>
    <article>
      <h1>2 години пробация и 200 часа обществен труд за бияч на лекарка</h1>
      <h2>Порицаха го и по радиоуредбата в село Лехчево</h2>
      <address><time datetime="2019-11-21T19:30:00+00:00">21 Nov 2019, 19:30</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Районният съд в Монтана осъди на 2 години пробация, 200 часа безвъзмезден труд и публично порицание чрез обявяване на присъдата по радиоуредбата и залепване на обява на сградата на кметството в село Лехчево местният жител Л.Г., който нападнал лекарка в здравната служба в селото, съобщиха от съдебната палата в Монтана.</p>
      <related>
        <a href="https://www.dnes.bg/notifikacii/2018/08/20/piian-i-drogiran-potroshi-speshnoto-v-pernik-posle-sori.385496"/>
      </related>
      <p>На 15 февруари 2019 година Л.Г. /38г./в нетрезво състояние нахълтал в здравната служба в Лехчево, държал се агресивно с общопрактикуващата лекарка на селото д-р В.Д. заплашвал я, счупил апарата за измерване на кръвно налягане и бил задържан от пристигналите на място полицаи, пише БТА. <br/><br/>Пред съда Л.Г. се признал за виновен и сключил споразумение с прокуратурата за по-лека присъда. В продължение на две години той ще трябва да полага общополезен труд по разпореждане на кмета на село Лехчево. Л.Г. е безработен и преди това е осъждан за други престъпления, обявиха от Съдебната палата в Монтана.</p>
    </article>
  </body>
</html>