<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/culture/u-teatrah-ukrajini-pokazhut-shrami-vistavu-do-mizhnarodnogo-dnya-likvidaciji-nasilstva-nad-zhinkami-641500.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T19:55:42+00:00"/>
    <meta property="og:title" content="У театрах України покажуть «Шрами» - виставу до Міжнародного дня ліквідації насильства над жінками"/>
    <meta property="og:description" content="Виставу безкоштовно покажуть у п'яти містах України: Луцьку, Чернівцях, Сумах, Запоріжжі та Херсоні"/>
  </head>
  <body>
    <article>
      <h1>У театрах України покажуть «Шрами» - виставу до Міжнародного дня ліквідації насильства над жінками</h1>
      <address>
        <time datetime="2019-11-21T19:55:42+00:00">21 Nov 2019, 19:55</time>
      </address>
      <h4>Виставу безкоштовно покажуть у п'яти містах України: Луцьку, Чернівцях, Сумах, Запоріжжі та Херсоні</h4>
      <p>У Києві  25 листопада у Міжнародний день ліквідації насильства щодо жінок відбудеться прем'єра вистави «Шрами», створеної на основі реальних історій.</p>
      <p>З 27 листопада по 3 грудня виставу безкоштовно покажуть у 5 містах України: Луцьку, Чернівцях, Сумах, Запоріжжі та Херсоні.</p>
      <p>«Чи є у вас шрами? А розкажіть нам про них?» - з таким питанням ми звернулися до дівчат і жінок з усієї країни, і до нас почали приходити історії. Невигадані, справжні, у когось милі, у когось жахаючі, але всі – справжні.</p>
      <p>«Шрами» - це історії жінок об’єднані у виставу, що розповість по справжні фізичні і душевні рани, які так і не змогли загоїтися. Це проект про насильство, яке важко розпізнати на перший погляд і яке залишає по собі фантомний біль на довгі роки. Та чи має любов залишати рубці? Чи може це не любов?</p>
      <p>На жаль, гендерно зумовлене насильство в Україні є широко розповсюдженим та систематичним явищем, про яке повідомляє лише кожна 3 постраждала. Страх, що розповідям не повірять, і ганьба, якою таврують постраждалу від насильства - але не злочинця, - змушують мовчати і приховують справжню кількість випадків насильства. Лише визнання проблеми, обговорення та звернення по допомогу зможе розірвати коло насильства і змусити суспільство реагувати – захищати, попереджати, діяти. </p>
      <p>«Сексуальне насильство все ще нормалізовано та закріплено в нашому соціумі, що призводить до того, що 15 мільйонів дівчат-підлітків у всьому світі пережили насильницький секс. Навіть якщо ми цього не усвідомлюємо, ми щодня є свідками та спостерігачами цієї «культури зґвалтування», оскільки нас оточує мізогіністична мова, байдужість до згоди чи гламуризація насильства на екрані.</p>
      <p>Половина українців вважає, що зґвалтування є виною жінки, якщо вона вживала алкоголь. Це показує що звинувачення жертви у насильстві, тривіалізація зґвалтування та стигма, з якою стикаються ті, хто пережив насильство, є занадто поширеними явищами. Під час кампанії «16 днів» і за допомогою цієї п'єси ми закликаємо людей з усіх верств життя дізнатися більше, змінювати випадки об'єктивації і применшення жінок, та виступити проти поширеної культури зґвалтування!» - Анастасія Дівінська, представниця ООН «Жінки в Україні».</p>
      <p>Історії «шрамів» зібрала <b>драматургиня</b> Кіра Малініна,<b> режисерка проекту</b> -  Наталка Сиваненко, <b>художниця</b> - Леся Головач.</p>
      <p><b>Актриси:</b> Анна Кузіна, Анна Абрамьонок, Наталка Кобізька, Марина Сердешнюк</p>
      <p>«Для «Дикого театру» важливо робити відверті і чесні проекти, проекти, що можуть надихнути людей на зміни у житті. «Шрами»  цікаві тим, що створені з реальних історій, якими з нами поділились жінки різного віку з різних куточків країни. І виявилось, що не важливо, зі Сходу ти чи з Заходу, 16 тобі чи 54 - рубці від насилля болять однаково», - говорить засновниця Дикого театру, адвокатка руху HeForShe в Україні Ярослава Кравченко.</p>
      <p>Проект реалізовано в рамках всесвітньої кампанії 16 Днів активізму проти ґендерно зумовленого насильства, що починається 25 листопада, в Міжнародний день ліквідації насильства щодо жінок, і триває до 10 грудня, Дня прав людини.</p>
      <p>Для акредитації на виставу, а також за додатковою інформацією та коментарями, просимо звертатись за адресами wildtheatre.ua@gmail.com 0506406890</p>
      <p>
        <b>Реєстрація на виставу</b>
      </p>
      <p>25.11 18:00/20:30 – Київ, Сцена 6, Васильківська, 1 (Довженко-центр)</p>
      <p>реєстрація <a href="https://wild-t.com.ua/afisha/shramy/">https://wild-t.com.ua/afisha/shramy/</a></p>
      <p>27.11 19:00 – Луцьк - Волинський академічний театр ляльок, вул.Кривий Вал, 18</p>
      <p>реєстрація <a href="https://forms.gle/wxAr1gz69F9rb8x17">https://forms.gle/wxAr1gz69F9rb8x17</a></p>
      <p>28.11 18:30 – Чернівці - Будинок офіцерів, площа Театральна, 6</p>
      <p>реєстрація <a href="https://forms.gle/BhZ6kJHh1B1jxTBP6">https://forms.gle/BhZ6kJHh1B1jxTBP6</a></p>
      <p>1.12 19:00 – Суми - театр "Нянькіни", вул. Троїцька, 37</p>
      <p>реєстрація <a href="https://forms.gle/s6ihuczDkWH6ArAK9">https://forms.gle/s6ihuczDkWH6ArAK9</a></p>
      <p>2.12 19:00- Запоріжжя - Запорізький обласний центр молоді, Патріотична, 49</p>
      <p>реєстрація <a href="https://forms.gle/SVTk52uWqp1aTFCM7">https://forms.gle/SVTk52uWqp1aTFCM7</a></p>
      <p>3.12 19:00 – Херсон - Театр Куліша, сцена під дахом, Театральна, 7</p>
      <p>реєстрація <a href="https://forms.gle/dMHamTuQmHmq8FpNA">https://forms.gle/dMHamTuQmHmq8FpNA</a></p>
    </article>
  </body>
</html>