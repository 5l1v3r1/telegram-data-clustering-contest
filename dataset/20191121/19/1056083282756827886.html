<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019707/%D8%A8%D8%A7%DB%8C%D8%AF-%D8%AA%DA%A9%D9%84%DB%8C%D9%81-%D8%B1%D8%A7%D9%86%D8%AA-%D8%A8%D8%A7%D8%B2%D8%A7%D9%86-%D9%85%D8%B4%D8%AE%D8%B5-%D8%B4%D9%88%D8%AF-%D8%A7%D8%B7%D9%84%D8%A7%D8%B9%D8%A7%D8%AA-%D8%AA%DA%A9%D9%85%DB%8C%D9%84%DB%8C-%D8%AF%D8%B1%D8%A8%D8%A7%D8%B1%D9%87-%D9%81%D8%AA%D9%86%D9%87-%D8%A7%D8%AE%DB%8C%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-21T19:16:34+00:00"/>
    <meta property="og:title" content="باید تکلیف رانت بازان مشخص شود/اطلاعات تکمیلی درباره فتنه اخیر پس از اعترافات اعلام می شود"/>
    <meta property="og:description" content="ایسنا/همدان فرمانده عملیات سازمان بسیج کشور گفت: ما در ذیل ولایت هستیم و هرکه در خدمت نظام گام برمی دارد دستش را می بوسیم و آنهایی که رانت بازی می کنند باید تکلیفشان را مشخص کنیم."/>
  </head>
  <body>
    <article>
      <h6 class="kicker">سردار آبنوش:</h6>
      <h1>باید تکلیف رانت بازان مشخص شود/اطلاعات تکمیلی درباره فتنه اخیر پس از اعترافات اعلام می شود</h1>
      <address><time datetime="2019-11-21T19:16:34+00:00">21 Nov 2019, 19:16</time> by <a rel="author">سمیرا معارفی</a></address>
      <p>ایسنا/همدان فرمانده عملیات سازمان بسیج کشور گفت: ما در ذیل ولایت هستیم و هرکه در خدمت نظام گام برمی دارد دستش را می بوسیم و آنهایی که رانت بازی می کنند باید تکلیفشان را مشخص کنیم.</p>
      <p>سردار سالار آبنوش شامگاه پنجشنبه ۳۰ آبان در یادواره ۵۲ شهید مسجد علی بن ابیطالب(ع) شهر همدان، بااشاره به رویدادهای اخیر کشور و فتنه ۹۸، اظهار کرد: جنگ جهانی تمام عیاری علیه نظام و انقلاب وضع حمل کرد و خوشبختانه نوزاد آن در لحظه تولد فوت کرد.</p>
      <p>وی افزود: تا آخرین ساعاتی که درگیر فتنه بودیم ائتلاف شیاطین به معنای واقعی شکل گرفته بود و از صهیونیست ها تا آمریکا و عربستان معجون درهمی شکل گرفته و با هماهنگی ها و بازجویی ها اطلاعات زیادی به دست آوردیم.</p>
      <p>فرمانده عملیات سازمان بسیج کشور با بیان اینکه دفع فتنه چیزی غیر از توجهات خدا و عنایات امام زمان(عج) نبود، اضافه کرد: هماهنگی های عجیب و غریبی در فتنه جاری شکل گرفته و فقط منتظر یک جرقه بودند تا کشور را نابود کنند که اطلاعات تکمیلی پس از اعترافات اعلام خواهد شد.</p>
      <p>وی درباره جزئیات فتنه گفت: فتنه گران کشتار را نصف ایران در نظر گرفته بودند و برای اولین بار با هماهنگی و سازماندهی خاصی مواجهه شده بودیم به طوریکه کیف های داشتند که وسایل آنها را تابه حال ندیده بودیم و هوابرش ها و قیچی هایی که سخت ترین قفل ها را می بریدند و هرجا که وارد می شدند بلافاصله آتش زده و غارت می کردند از این رو پدیده عجیب و جدیدی بود که یک دفعه کل کشور را فراگرفت.</p>
      <p>آبنوش با بیان اینکه معجزه ها را در فتنه و انقلاب دیده بودم اما این فتنه، فتنه دیگری بود، تاکید کرد: به عنوان کسی که در صحنه بودم معتقدم فقط خدا ما را نجات داد و در اتاق مانیتورینگ سپاه افتخار کردم که همدانی هستم و در شهر ولایتمدار همدان اغتشاشی وجود نداشت.<br/> </p>
      <p>وی اظهار کرد: برخی معترض هستند که چرا مقام معظم رهبری از رخداد گرانی بنزین دفاع کردند، درپاسخ می گوییم که همه ما در سختی هستیم اما ایشان از ما بیشتر در معرض ناراحتی بودند و اگر تدابیر مقام معظم رهبری نبود خواسته های فتنه گران محقق می شد چرا که در محاسبات خود گمان می کردند که رهبری به خاطر فشار به اقشار ضعیف اعتراض خواهند کرد که ایشان با تدبیر نقشه آنها را برملا کردند.</p>
      <p>این مقام مسئول ادامه داد: اینترنت با تاخیر قطع شد اما باز کمک شد تا ساماندهی پیچیده این گروه ها بهم بریزد.</p>
      <p>وی با تاکید براینکه وجود چنین رهبر مدبری کمک بزرگی به دفع فتنه کرده است، خاطرنشان کرد: تمام هدف شهدا اطاعت و دفاع از ولایت بوده و رمز مردم ایران در ایستادگی دفاع از ولایت است بنابراین توطئه ها برای جدایی از ولایت خواهد بود.</p>
      <p>آبنوش با بیان اینکه دینا یکسره درحال رصد وضعیت کشور ما است، تصریح کرد: انقلاب ایران وضعیت ۴۰ ساله را پشت سر گذاشته و سناریوی اساسی که آخرش تمدن نوین اسلامی است را در پیش دارد و یک گفتمان جهانی در حال تعریف شدن دارد که مخاطب این ادیان نخبگان هستند.<br/> </p>
      <p>وی با بیان اینکه قائله های مختلف را طی این ۴۰ سال پشت سر گذاشتیم، تصریح کرد: جنگ جهانی اول و دوم بین متحدین و متفقین بوده و ۱۶ درصد جمعیت کشورها در آن حضور داشته که جهانی نبوده اند اما به علت خوی ابرقدرتی که دارند اصطلاح جهانی برای آن درنظر گرفته اند، در مقابل آنها دفاع مقدس ما جنگ جهانی بود به طوریکه وقت تبادل آزادگان از ۲۱ کشور اسیر دادیم، در آمار ثبت شده ۳۴ کشور به صدام نیرو داده بودند و عراق از ۹۴ کشور پشتیبان مالی داشته و در طرف مقابل نظامی با ساختار جوان و کم تجربه و نو انقلاب قرار داشته است.</p>
      <p>آبنوش افزود: دشمنان ما مدعی شدند که هرچه صدام می خواست به او دادیم و حتی سیم خاردار را بر روی ایران بستیم و چند انبار مهمات را نفوذی ها منفجر کردند پس چگونه آنها شکست خوردند. فتنه های مختلف وجنگ های نیابتی بر ماتحمیل شد، ۸۶ کشور پشت داعش در مقابل ما قرار داشت و ما با یک شعار «یاحسین»در برابر دشمن ایستادگی کردیم.</p>
      <p>وی خاطرنشان کرد: دشمنان می گویند «۴۱ و نیم سال قبل این ملت آنقدر ذلیل بودند که مستشاران ما در ایران حق توحش از کشور می گرفتند و اگر بالاترین مراجع یا پادشاه آنها را آسیب می زدیم مردم سکوت می کردند و سگ های ما ارزش بیشتری نسبت به مردم آنها داشتند و پس از انقلاب نخبگان آنها را شهید کردیم، تحریم های سختی تحمیل کردیم، در حوزه های علمیه آنها آدم های نفوذی گذاشتیم، کارهای سقوط نظام را تحمیل کردیم اما بااین شرایط اینها سینه به سینه جلو می روند حتی در سال های اول انقلاب می گفتند ملت ایران بیچاره شدند که آخوند را روی کار آوردند و شماها را به ۱۴۰۰ سال پیش فرستادند.»</p>
      <p>این مقام مسئول درباره افتخارات ایران طی ۴۰ سال پس از انقلاب اشاره کرد وادامه داد: آنها فضاهای مجازی و ماهواره هایی را بر ما غالب کردند تت جلوی مردم ایران را بگیرند اما ایران از بعد نانو عبور کرد و اکنون جز هشت کشور هسته ای دنیا هستیم به طوریکه آنها ۱۵۰ سال طول کشید هسته ای شدند و ما طی ۳۰ سال هم به آب سنگین هم به آب سبک رسیدیم، در هوافضا آمریکا خود را مالک هوا می دانست و موشک ها و پهپادهایی را تولید کرده بود اما ایران بالاتر از همه کشورها به صنعت موشکی دست یافته به طوریکه در دقت موشک های نقطه ای ایران را برتر از همه می دانند، در صنعت دریا ادعای ساخت ناو را داشتند و زیردریایی های دشمنان هرجای عالم بروند به صورت نقطه ای زیرنظر ما هستند به طوریکه موشک های دشمنان برد ۲۷ کیلومتری زیردریایی و موشک های ایران برد ۱۲۷ کیلومتری دارند.</p>
      <p>وی افزود: دشمنان می گویند این ملت که حق توحش می داد چگونه آزاد شده است؟ این امت امام و راهبری نداشت و ذلیل بود،  چگونهبه این درجه رسیده است؟ و ما می گوییم رمز این همه قدرت پیوند امت و امام بوده است.</p>
      <p>آبنوش خطاب به مردم گفت: اگر سختی می کشید، اگر گرانی ها و توطئه ها ازنامردهای درون و بیرون را تحمل می کنید بدانید چه هزینه ای می دهید. امروز در قلب آفریقا یعنی نیجریه وقتی اسم مقام معظم رهبری می آید به احترام نام ایشان بلند می شوند، در یمن به عشق رهبر ما مقاومت می کنند و این محبوبیت و اقتدار رهبر ما مرزها را در نوردیده است.</p>
      <p>فرمانده عملیات سازمان بسیج کشور در ادامه با اشاره به خصوصیات و ویژگی های سردار شهید همدانی گفت: شهید همدانی از لحظه اول انقلاب در فتنه ۸۸ در تهران ما را جمع کرد و با مدیریت بحران توانست فتنه را جمع کند، او هیچ  وقت مدعی دانش کلاسیک نبود و دانشمندان در برابر سخنان او گوش می دادند و علت این همه محبوبیت این شهید بزرگوار، اخلاص، صداقت و اطاعت محض از ولایت بوده است.<br/>وی باتاکید بر الزام معرفی افتخارات و توانمندی های کشور به جوانان، ادامه داد: معلمان ما کجا هستند؟چرا عظمت و بزرگی کشور را نمی گویند؟معلمان و اساتید ما باید جوانان را روشن کنند.</p>
      <p>آبنوش با بیان اینکه دشمن از هر راهی می خواهد ما را به ذلت بکشاند، اظهار کرد: چرا آقایان می خواهند ما را ذلیل کنند؟ گفتیم می خواهیم پالایشگاه بسازیم خندیدند و نگذاشتند چون معتقد بودند پالایشگاه ساختن کار ما نیست و به دست خارجی ها ممکن است و فرزندان ما در قرارگاه خاتم امروز بزرگترین پالایشگاه منطقه با عنوان ستاره خلیج فارس را با دست خالی و تحریم ها ساخته اند تا از طریق گاز بنزین بسازد و مهندس این طرح در پاسخ به پاداش ساخت پالایشگاه، دیدار با مقام معظم رهبری را مطالبه کرد.</p>
      <p>این مقام مسئول تاکید کرد: وقتی پالایشگاه را می ساختیم اینها که خود ژنرال می دانند و ما را نوکر و سرباز می خوانند گفتند شما پول مردم را دور می اندازید بدون وجود قطعات وارداتی چکار می کنید؟ و پس از ساخت پالایشگاه از قدرت ما در تعجب ماندند.</p>
      <p>آبنوش در پاسخ به این سوال که دولتی که موشک نقطه زن دارد و در ساخت نانو از همه کشورها پیشی گرفته چرا در معیشت مردم با مشکل مواجه است؟ گفت: اندام کشور به طور همگون رشد نکرده و یک گوشه آن علیل است اما جوانانی داریم که اهل ابداع و نوآوری بوده و اهل رانت نیستند، از جنس حسین همدانی ها هستند، در راهپیمایی اربعین و اعتکاف حاضر می شوند و صحبت های مقام معظم رهبری را موعظه نمی دانند بلکه فرمان می دانند.<br/>وی ادامه داد: ما در ذیل ولایت هستیم و هرکه در خدمت نظام قدم برمی دارد دستش را می بوسیم و آنهایی که رانت بازی می کنند باید تکلیفشان را مشخص کنیم و باید پاکان را به مجلس بفرستیم.<br/>وی در پایان ابرازامیدواری کرد که در همه زمینه ها پیروز شدیم امیدواریم در حوزه اقتصادی نیز با تاسی از شهدا و پیروی از ولایت موفق شویم.<br/>انتهای پیام</p>
    </article>
  </body>
</html>