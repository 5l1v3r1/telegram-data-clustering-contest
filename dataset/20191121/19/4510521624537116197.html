<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/educatie/scoala/ministrul-educatiei-anunta-noile-planuri-cadru-numarul-redus-ore-vor-supuse-consultarii-publice-ianuarie-2020-1_5dd6e77a5163ec4271440f27/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-21T19:45:57+00:00"/>
    <meta property="og:title" content="Ministrul Educaţiei anunţă că noile planuri-cadru cu numărul redus de ore vor fi supuse consultării publice în ianuarie 2020"/>
    <meta property="og:description" content="Ministrul Educaţiei, Monica Anisie a precizat joi seară despre statutul actual al planurilor-cadru, după ce Klaus Iohannis a promulgat marţi legea ca prevede reducerea numărului de ore de şcoală."/>
  </head>
  <body>
    <article>
      <h1>Ministrul Educaţiei anunţă că noile planuri-cadru cu numărul redus de ore vor fi supuse consultării publice în ianuarie 2020</h1>
      <address><time datetime="2019-11-21T19:45:57+00:00">21 Nov 2019, 19:45</time> by <a rel="author">Simona Chirciu</a></address>
      <h4>Ministrul Educaţiei, Monica Anisie a precizat joi seară despre statutul actual al planurilor-cadru, după ce Klaus Iohannis a promulgat marţi legea ca prevede reducerea numărului de ore de şcoală.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/educatie/scoala/totce-trebuie-stii-despre-legea-anti-bullying-intra-vigoare-maine-1_5dd6bb275163ec427142e9a1/index.html"/>
      </related>
      <p>„Abia în ianuarie putem să vedem primii paşi de consultare publică pentru planurile-cadru” noi, conforme legii care a redus numărul de ore de şcoală. Anunţul a fost făcut de ministrul Educaţiei, care a declarat la Realitatea TV că “săptămâna viitoare va trebui sa realizăm împreună cu specialiştii din cadrul Ministerului Educaţiei şi cu partenerii noştri sociali un calendar clar”, conform <a href="https://www.edupedu.ro/noile-planuri-cadru-cu-un-numar-redus-de-ore-vor-fi-puse-in-consultare-publica-in-ianuarie-a-anuntat-monica-anisie/">edupedu.ro</a>.</p>
      <p>Amintim că legea care prevede, începând cu anul şcolar următor, 20 de ore/săptămână în medie pentru clasele I-IV, 25 de ore săptămânal pentru elevii de gimnaziu şi 30 pentru liceu, ceea ce înseamnă reduceri cu cel puţin 5 ore/săptămână la gimnaziu, a fost promulgată pe 18 noiembrie de preşedintele Klaus Iohannis.</p>
      <p>„Există deja o lege. Legea este lege şi trebuie aplicată. Ea scade numărul de ore. Trebuie să aplicăm legea, de aceea am anunţat deja că trebuie, prin consultare publică, să realizăm noile planuri-cadru. Stabilim disciplinele şi numărul de ore şi după aceea stabilim grupurile de lucru pentru noile programe”, a declarat Anisie. </p>
      <p>Planul-cadru, generic, este documentul care conţine numele materiilor pe care le studiază elevii în fiecare clasă, precum şi numărul de ore care îi este repartizat fiecărei materii.</p>
      <p>„Legea prevede că trebuie să reducem şi numărul de ore. Dar nu poţi să laşi, de exemplu, 3 ore la Limba română şi o programă construită pentru 5 ore. De aceea trebuie corelate între ele numărul de ore şi programa”, a continuat ministrul.</p>
      <p>Oficialul a dat exemplul programei şcolare de Limba şi literatura română de la începutul ciclului gimnazial: „Programa de Limba si literatura română este încărcată, mai ales pentru nivelul unui copil de clasa a V-a. Sunt atât de multe informaţii care vin către un elev de clasa a V-a, încât totuşi noi ar trebui să ne gândim că nu toţi copiii sunt la Vianu [Colegiul Naţional Tudor Vianu, colegiu de top din Bucureşti la care se intră în clasa a V-a pe baza unui controversat examen de admitere şi la care ministrul Monica Anisie este profesor de Limba şi literatura română – N. Red.]. Când constituim grupurile acestea de lucru, ar trebui să-i luăm în calcul pe toţi copiii din ţara aceasta şi gradul de dificultate trebuie să fie stabilit şi în funcţie de vârsta acestor copii”.</p>
      <p>La scurt timp după ce a preluat mandatul de ministru, Monica Anisie a declarat la Europa FM că legea care mişcorează cu 5 numărul de ore la gimnaziu şi care tocmai fusese aprobată de Parlament va conduce la realizarea unui nou plan-cadru şi va însemna tăieri de discipline.</p>
      <p>„E vorba de regândit modul în care disciplinele s-ar putea preda. Că nu e vorba de tăiat ore, ci de tăiat discipline”, a declarat Monica Anisie, pe 12 noiembrie, într-un interviu acordat Europa FM.</p>
      <p>Noile planuri-cadru trebuie “să fie construite din perspectiva a ceea ce un elev poate duce, nu din perspectiva a ceea ce profesorul ar trebui să aibă“, a adăugat atunci ministrul, precizând: “să ştiţi că ne gândim şi la profesorii care vor rămâne fără catedră, dacă nu mai există disciplina respectivă în planul-cadru“.</p>
      <p>Doar o zi mai târziu, acelaşi ministru Monica Anisie a revenit asupra propriei declaraţii şi a spus că „nu trebuie neapărat să renunţăm la anumite discipline. Putem regândi într-un fel această predare-învăţare”. </p>
      <hr/>
    </article>
  </body>
</html>