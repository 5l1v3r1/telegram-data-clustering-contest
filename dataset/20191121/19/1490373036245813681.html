<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/ostatni-sporty/vodni-slalom-troja-rekonstrukce-prekazky-jiri-prskavec-starsi-pavel-prindis_1911211928_and"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T19:28:00+00:00"/>
    <meta property="og:title" content="‚Hodně často je to stylem pokus-omyl.‘ Trenéři staví překážky na na modernizovaném kanálu v Troji"/>
    <meta property="og:description" content="Běžně stojí na břehu se stopkami, zápisníkem a někdy i kamerou. Tentokrát si parta trenérů vodního slalomu vlezla přímo do vypuštěného trojského kanálu a přestavovala tam překážky."/>
  </head>
  <body>
    <article>
      <h1>‚Hodně často je to stylem pokus-omyl.‘ Trenéři staví překážky na na modernizovaném kanálu v Troji</h1>
      <address><time datetime="2019-11-21T19:28:00+00:00">21 Nov 2019, 19:28</time> by <a rel="author">Jan Suchan</a></address>
      <p>
        <b>Slalomový kanál v pražské Troji je opět o něco modernější a taky bezpečnější. Po další etapě rekonstrukce, která stála šest milionů korun, je v závěru trati vybetonované dno, a také nové umělohmotné překážky. Právě s jejich rozestavením si nyní hrají trenéři, některé posunou, jiné zvýší, další sníží, aby voda tekla, podle jejich mínění, co nejlépe.</b>
      </p>
      <p>„Jak jsem tam jezdil a skákal ze shora, tak jsem přišel na to, že to je podle mě strašně vysoké a bouchá to tam,“ popisuje jeden z trenérů zbytku týmu.</p>
      <figure>
        <audio src="https://www.irozhlas.cz/sites/default/files/audios/86293f135a3559dbe9a3f0c450d7bbee.mp3"/>
        <figcaption>Slalomový kanál v pražské Troji prošel rekonstrukcí, nyní zde trenéři staví překážky</figcaption>
      </figure>
      <p>Díky zavřeným vratům nad startem trojské slalomové dráhy v ní netečou hektolitry vody, jak tady bývá zvykem. Je jí tu jen trochu na dně a místo toho, aby se zde proháněli závodníci na svých lodích, tu je několik trenérů a pár dalších pomocníků. Ti se nejprve radí nad tím, jak překážky upravit.</p>
      <p>„Celou dáme sem a tady dáme půlku,“ rozvrhují si rozmístění umělohmotných překážek. Musí na to ale přijít spíše sami. „Závodníků tu tolik nebylo a nechávají se prosit. Ale něco málo se mi od nich zprostředkovaně doneslo a ve spojení toho a našich životních zkušeností s vodou to ladíme tak, aby to bylo v pořádku,“ přibližuje Pavel Přindiš.</p>
      <related>
        <h4>Číst článek</h4>
        <a href="https://www.irozhlas.cz/sport/ostatni-sporty/vodni-slalom-jiri-prskavec-mistr-sveta-seu-durgell_1909291315_jgr"/>
      </related>
      <p>Šest mužů rozšroubovává překážky na menší díly. Na jednom místě jich několik ubírají, na jiném zase přidávají a jednu upevňují do dna tak, aby byla více na šikmo.</p>
      <p>Jedním z party pracantů v holínkách, teplákách a olympijské bundě je i trenér dvojnásobného mistra světa Jiří Prskavec starší. Tomu ale tato práce nevadí, se sadou klíčů, kladívkem a dalším nářadím se již sžil: „Jsem na to už zvyklý, protože na to není žádný jiný odborník, než trenéři. Přestavbu kanálu a snahu o co možná nejlepší vyladění slalomové dráhy provádíme dlouhodobě. Hodně často je to stylem pokus-omyl.“</p>
      <p>Zvuky montování překážek, ale i třeba chození v holínkách mělkou vodou budou slyšet tady u umělé slalomové dráhy v Troji do té doby, dokud nebudou trenéři s výsledkem spokojení. Nejpozději by chtěli mít všechno vyladěné do konce roku.</p>
      <figure>
        <img src="https://www.irozhlas.cz/sites/default/files/styles/zpravy_fotogalerie_medium/public/uploader/image5_191121-185713_and.jpeg?itok=FCFixWGg"/>
        <figcaption>Slalomový kanál v pražské Troji s minimem vody | Foto: Jan Suchan | Zdroj: Český rozhlas Radiožunál</figcaption>
      </figure>
      <related>
        <h4>Související články</h4>
        <a href="https://www.irozhlas.cz/sport/ostatni-sporty/jiri-prskavec-vodni-slalom-kanoista-roku-2019_1910301006_tat"/>
        <a href="https://www.irozhlas.cz/sport/ostatni-sporty/kanoistika-vodni-slalom-prskavec-zlato-rodina-mistrovstvi-sveta_1909301007_mov"/>
        <a href="https://www.irozhlas.cz/sport/ostatni-sporty/kajakar-jiri-prskavec-rozhovor-vodni-slalom-mistr-sveta_1909291518_jgr"/>
      </related>
    </article>
  </body>
</html>