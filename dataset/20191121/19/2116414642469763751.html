<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/externe/netanyahu-pus-sub-acuzare-pentru-corup-ie-fraud-i-abuz-de-putere-1320101"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-21T19:57:00+00:00"/>
    <meta property="og:title" content="Netanyahu, pus sub acuzare pentru corupție, fraudă și abuz de putere"/>
    <meta property="og:description" content="Premierul israelian Benjamin Netanyahu a fost pus sub acuzare pentru corupție, fraudă și abuz de încredere, anunță AFP. „Procurorul general Avichai Mandelblit a decis inculparea prim-ministrului Benjamin Netanyahu pentru corupție, fraudă și abuz de încred"/>
  </head>
  <body>
    <article>
      <h1>Netanyahu, pus sub acuzare pentru corupție, fraudă și abuz de putere</h1>
      <address><time datetime="2019-11-21T19:57:00+00:00">21 Nov 2019, 19:57</time> by <a rel="author">ZIUA NEWS</a></address>
      <p>
        <b>Premierul israelian Benjamin Netanyahu a fost pus sub acuzare pentru corupție, fraudă și abuz de încredere, anunță AFP. „Procurorul general Avichai Mandelblit a decis inculparea prim-ministrului Benjamin Netanyahu pentru corupție, fraudă și abuz de încredere, în dosarul 4000", a informat Ministerul Justiției din Israel într-un comunicat.</b>
      </p>
      <p>În această așa-numită „afacere 4000", cunoscută și ca dosarul „Bezeq", după numele unui grup israelian de telecomunicații, justiția îl suspectează pe Netanyahu că a oferit favoruri guvernamentale care i-ar fi putut aduce milioane de dolari patronului Bezeq, în schimbul unei acoperiri mediatice favorabile din partea uneia dintre instituțiile media ale acestui grup, site-ul de știri Walla.</p>
      <p>Procurorul general a decis inculparea lui Netanyahu și pentru "fraudă și abuz de încrede" în alte două dosare, respectiv "1000", în care premierul este suspectat că a primit cadouri de lux, și "2000", în care acesta ar fi încercat să-și asigure o acoperire mediatică favorabilă din partea celui mai mare cotidian al țării.</p>
      <p>Netanyahu, cel mai longeviv premier din istoria Israelului, devine astfel și primul șef de guvern din istoria acestei țări care este inculpat în timp ce este în funcție.</p>
      <p>Această decizie a procurorului general ar putea avea importante consecințe politice în condițiile în care deputații israelieni au acum la dispoziție trei săptămâni pentru a găsi un premier care să obțină sprijinul a 61 dintre ei.</p>
      <p>Inculparea ar putea reduce drastic șansele lui Netanyahu de a ralia în jurul său deputați din Knesset.</p>
      <p>Potrivit legilor israeliene, Benjamin Netanyahu poate rămâne premier în ciuda acestei puneri sub acuzare dar nu va putea deveni ministru într-un eventual guvern de coaliție.</p>
    </article>
  </body>
</html>