<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Z-klimatickeho-fondu-EU-ma-podle-EK-cerpat-18-zemi-vcetne-CR-604227"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-21T19:27:00+00:00"/>
    <meta property="og:title" content="Z klimatického fondu EU má podle EK čerpat 18 zemí včetně ČR"/>
    <meta property="og:description" content="Peněz, kterými chce Evropská unie pomoci uhelným regionům v přechodu ke klimaticky šetrnému hospodářství, bude možná méně, než si průmyslové oblasti v postkomunistických státech představovaly. Podle návrhu Evropské komise (EK) mají totiž z nového fondu, který má zajistit spravedlivé podmínky, čerpat regiony z celkem 18 unijních zemí včetně několika států západní Evropy. Kritériem pro přístup k penězům navíc nemá být vyspělost ekonomiky, vyplývá z neveřejného návrhu, do něhož ČTK nahlédla."/>
  </head>
  <body>
    <article>
      <h1>Z klimatického fondu EU má podle EK čerpat 18 zemí včetně ČR</h1>
      <address>
        <time datetime="2019-11-21T19:27:00+00:00">21 Nov 2019, 19:27</time>
      </address>
      <p>
        <b>Peněz, kterými chce Evropská unie pomoci uhelným regionům v přechodu ke klimaticky šetrnému hospodářství, bude možná méně, než si průmyslové oblasti v postkomunistických státech představovaly. Podle návrhu Evropské komise (EK) mají totiž z nového fondu, který má zajistit spravedlivé podmínky, čerpat regiony z celkem 18 unijních zemí včetně několika států západní Evropy. Kritériem pro přístup k penězům navíc nemá být vyspělost ekonomiky, vyplývá z neveřejného návrhu, do něhož ČTK nahlédla.</b>
      </p>
      <p>Nastupující unijní exekutiva Ursuly von der Leyenové označuje za jednu ze svých priorit takzvanou zelenou ekonomiku. Německá politička chce přesvědčit země EU, aby se zavázaly k tomu, že do poloviny století bude unie uhlíkově neutrální. Tedy že sníží emise CO2 natolik, aby se daly kompenzovat například výsadbou nových stromů.</p>
      <p>Regionům s těžbou uhlí má pomoci zmírnit dopady zavírání dolů a dalších nutných kroků nový fond označovaný zkratkou JTF. Podle návrhu, který se komise chystá zveřejnit v polovině prosince, by měl obsahovat pět miliard eur (téměř 128 miliard Kč), jež by podle představ EK měly členské země najít v příštím víceletém rozpočtu EU. Dalších pět miliard by komise chtěla do JTF vložit ze strukturálních fondů, s jejichž zeštíhlováním však zvláště země východního a jižního křídla unie nesouhlasí. Do celkových 15 miliard eur by pak poslední třetinu peněz mohly podle návrhu Bruselu mimo unijní rozpočet dodat členské státy.</p>
      <p>Vzhledem k očekávaným tvrdým vyjednáváním však podle některých diplomatů zdaleka není jisté, zda se fond nebude muset spokojit jen se základními pěti miliardami. Část zemí dává najevo, že vzhledem k desetiprocentnímu poklesu objemu financí určených na politiku soudržnosti v období 2021 až 2027 by další odliv peněz do nového fondu nechtěly.</p>
      <slideshow>
        <figure>
          <img src="https://cms.parlamentnilisty.cz/image.ashx?f=IMG_0030_636945077493653806.jpg&amp;id=142020"/>
          <figcaption>Český statistický úřad zveřejnil konečné výsledky ...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=IMG_0039_636945081946058778.jpg&amp;id=142021"/>
          <figcaption>Český statistický úřad zveřejnil konečné výsledky ...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=IMG_0046_636945082203562931.jpg&amp;id=142022"/>
          <figcaption>Český statistický úřad zveřejnil konečné výsledky ...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=IMG_0052_636945082954971607.jpg&amp;id=142023"/>
          <figcaption>Předseda Českého statistického úřadu Marek Rojíček</figcaption>
        </figure>
        <figure>
          <img src="https://cms.parlamentnilisty.cz/image.ashx?f=IMG_0055_636945083550052547.jpg&amp;id=142024"/>
          <figcaption>Český statistický úřad zveřejnil konečné výsledky ...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=IMG_0058_636945084048655145.jpg&amp;id=142025"/>
          <figcaption>Český statistický úřad zveřejnil konečné výsledky ...</figcaption>
        </figure>
        <figcaption>Fotogalerie: - Výsledky eurovoleb v číslech</figcaption>
      </slideshow>
      <p>„Nám by se nelíbilo, kdyby se to na regiony postižené uhlím stáhlo odjinud, tím by nás to stálo peníze někde jinde,“ řekl dnes ministr průmyslu a obchodu Karel Havlíček, podle něhož „stahování peněz z kohezní politiky“ nedává smysl. „Pro nás je důležité, že jestliže my vycházíme i Evropě tímhle způsobem vstříc, tak aby se tam našly zdroje, jak to dostatečně vybalancovat,“ dodal.</p>
      <p>Peníze si mezi sebe má rozdělit celkem 50 regionů. Vedle deseti polských, osmi německých a šesti španělských mají podle kritérií stanovených komisí nárok i dvě oblasti v Česku: Moravskoslezský kraj a severozápadní Čechy.</p>
      <p>Kritériem pro výběr regionů však nebude vyspělost hospodářství, ale zejména zaměstnanost a objem produkce uhlí. Proto se na seznam dostanou i oblasti z Francie, Belgie či Nizozemska. O tom, kterým subjektům konkrétně budou peníze přiděleny, se má podle návrhu rozhodovat na úrovni členských států. Podniky by přitom mohly dostávat finance bez ohledu na svou velikost.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Studenti-kteri-okupovali-univerzitu-vzkazuji-verejnosti-Demokracie-nejsou-jen-jednou-za-ctyri-roky-volby-ale-i-protesty-604201"/>
        <a href="https://www.parlamentnilisty.cz/arena/monitor/Lide-promluvili-Klimastavky-nemaji-vyznam-ale-je-spravne-ze-se-mladi-zajimaji-603988"/>
        <a href="https://www.parlamentnilisty.cz/arena/monitor/-Cisticka-plna-hoven-je-proti-tomu-rajska-vune-Takto-pry-klimaticti-studenti-zridili-prazske-Karolinum-603494"/>
        <a href="https://www.parlamentnilisty.cz/arena/monitor/Spalme-kapitalismus-kriceli-demonstranti-na-rypadle-Pak-jim-zacala-byt-zima-tak-sli-domu-601699"/>
      </related>
    </article>
  </body>
</html>