<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/politiki/article/i-elada-den-8a-afisi-ekte8imenous-tous-simpatriotes-mas-stin-alvania"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-21T19:22:00+00:00"/>
    <meta property="og:title" content="«Η Ελλάδα δεν θα αφήσει εκτεθειμένους τους συμπατριώτες μας στην Αλβανία»"/>
    <meta property="og:description" content="«Η Ελλάδα είναι αποφασισμένη να μην αφήσει εκτεθειμένους τους συμπατριώτες μας στην Αλβανία και θα υποστηρίξει τα δικαιώματά τους. Η Αλβανία πρέπει να αντιληφθεί ότι η ευρωπαϊκή της πορεία είναι απολύτως συνυφασμένη με τον σεβασμό αυτών των δικαιωμάτων». Αυτό τόνισε ο Πρόεδρος της Βουλής, Κωνσταντίνος Τασούλας, κατά τη συνάντηση που είχε απόψε με αντιπροσωπεία της Δημοκρατικής Ένωσης Εθνικής Ελληνικής Μειονότητας (ΔΕΕΕΜ)-Ομόνοια και του Κόμματος της Ένωσης για τα Ανθρώπινα Δικαιώματα (ΚΕΑΔ)."/>
  </head>
  <body>
    <article>
      <h1>«Η Ελλάδα δεν θα αφήσει εκτεθειμένους τους συμπατριώτες μας στην Αλβανία»</h1>
      <address>
        <time datetime="2019-11-21T19:22:00+00:00">21 Nov 2019, 19:22</time>
      </address>
      <p>«Η Ελλάδα είναι αποφασισμένη να μην αφήσει εκτεθειμένους τους συμπατριώτες μας στην Αλβανία και θα υποστηρίξει τα δικαιώματά τους. Η Αλβανία πρέπει να αντιληφθεί ότι η ευρωπαϊκή της πορεία είναι απολύτως συνυφασμένη με τον σεβασμό αυτών των δικαιωμάτων». Αυτό τόνισε ο Πρόεδρος της Βουλής, Κωνσταντίνος Τασούλας, κατά τη συνάντηση που είχε απόψε με αντιπροσωπεία της Δημοκρατικής Ένωσης Εθνικής Ελληνικής Μειονότητας (ΔΕΕΕΜ)-Ομόνοια και του Κόμματος της Ένωσης για τα Ανθρώπινα Δικαιώματα (ΚΕΑΔ).</p>
      <p>Όπως είπε ο κ. Τασούλας, η ελληνική εθνική μειονότητα «υφίσταται απαράδεκτες δοκιμασίες αυτή την περίοδο της Ιστορίας, που έχουν σχέση με τα περιουσιακά της δικαιώματα, με το δικαίωμα αυτοπροσδιορισμού, με την εκπαίδευση. Όλα αυτά οφείλουμε ως Ελλάδα να τα επισημαίνουμε και να υποστηρίζουμε την προστασία αυτών των δικαιωμάτων που η αλβανική κυβέρνηση φαίνεται να μην εννοεί να σεβαστεί».</p>
      <p>Η Αλβανία, τόνισε, «θα πρέπει να αντιληφθεί ότι η ευρωπαϊκή της πορεία είναι απολύτως συνυφασμένη με τον σεβασμό των δικαιωμάτων που προανέφερα».</p>
      <p>Στην αντιπροσωπεία συμμετείχαν ο πρόεδρος και ο αντιπρόεδρος της ΔΕΕΕΜ-Ομόνοια κ.κ. Βασίλης Χάγιος και Γιώργος Τζομάκας, ο πρόεδρος του ΚΕΑΔ, Βαγγέλης Ντούλες, ο πρόεδρος του παραρτήματος Χειμάρρας της ΔΕΕΕΜ-Ομόνοια, Φρέντυ Μπελέρης και η αν. εκπρόσωπος Τύπου της ΔΕΕΕΜ-Ομόνοια, 'Αννα Τσίμου.</p>
      <p>Σύμφωνα με σχετική ανακοίνωση του Κοινοβουλίου, τα μέλη της αντιπροσωπείας ευχαρίστησαν τον Πρόεδρο της Βουλής για την εποικοδομητική συζήτηση και τη στήριξή του στα δίκαια της ελληνικής εθνικής μειονότητας, σημειώνοντας: «Σας θεωρούμε δικό μας άνθρωπο και λόγω της καταγωγής σας ως Ηπειρώτη».</p>
    </article>
  </body>
</html>