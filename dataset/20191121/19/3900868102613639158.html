<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562708/tramp-to-iraniko-kathestws-thelei-na-krypsei-toys-thanatoys-apo-tis-prosfates-taraches"/>
    <meta property="og:site_name" content="NOOZ."/>
    <meta property="article:published_time" content="2019-11-21T19:41:00+00:00"/>
    <meta property="og:title" content="Τραμπ: Το ιρανικό καθεστώς θέλει να κρύψει τους θανάτους από τις πρόσφατες ταραχές"/>
    <meta property="og:description" content="Ο πρόεδρος των ΗΠΑ Ντόναλντ Τραμπ κατηγόρησε το ιρανικό καθεστώς ότι απέκλεισε την πρόσβαση στο διαδίκτυο για να κρύψει «τον θάνατο και την τραγωδία» μετά τις διαδηλώσεις και τις ταραχές των τελευταίων ημερών."/>
  </head>
  <body>
    <article>
      <h1>Τραμπ: Το ιρανικό καθεστώς θέλει να κρύψει τους θανάτους από τις πρόσφατες ταραχές</h1>
      <address>
        <time datetime="2019-11-21T19:41:00+00:00">21 Nov 2019, 19:41</time>
      </address>
      <p>
        <b>Ο πρόεδρος των ΗΠΑ Ντόναλντ Τραμπ κατηγόρησε το ιρανικό καθεστώς ότι απέκλεισε την πρόσβαση στο διαδίκτυο για να κρύψει «τον θάνατο και την τραγωδία» μετά τις διαδηλώσεις και τις ταραχές των τελευταίων ημερών.</b>
      </p>
      <hr/>
      <p>«Το Ιράν έγινε τόσο ασταθές που το καθεστώς έκοψε το Ίντερνετ ώστε ο μεγάλος ιρανικός λαός να μην μπορεί να μιλήσει για την τεράστια βία στη χώρα», έγραψε στο Twitter ο Αμερικανός πρόεδρος. «Θέλουν μηδενική διαφάνεια, σκεπτόμενοι ότι ο κόσμος δεν θα αντιληφθεί τον θάνατο και την τραγωδία που προκαλεί το ιρανικό καθεστώς», πρόσθεσε.</p>
      <p>Μολονότι η ηρεμία φαίνεται να έχει επανέλθει στο Ιράν μετά τις κινητοποιήσεις των τελευταίων ημερών σε περίπου 100 πόλεις, οι Ιρανοί εξακολουθούν να μην έχουν πρόσβαση στο Ίντερνετ. Την Τρίτη η κυβέρνηση διαμήνυσε ότι θα αποκαταστήσει την πρόσβαση στο διαδίκτυο μόλις βεβαιωθεί ότι «δεν χρησιμοποιείται κακόβουλα» για να προκληθούν νέες ταραχές.</p>
      <p>Οι διαδηλώσεις και οι ταραχές στο Ιράν ξεκίνησαν μετά την αιφνιδιαστική ανακοίνωση της αύξησης της τιμής της βενζίνης, εν μέσω οικονομικής κρίσης. Οι αρχές έχουν επιβεβαιώσει τον θάνατο πέντε ανθρώπων (ένας πολίτης και τέσσερα μέλη των υπηρεσιών ασφαλείας) αλλά ο ΟΗΕ εκφράζει φόβους για «δεκάδες» νεκρούς από την καταστολή.</p>
    </article>
  </body>
</html>