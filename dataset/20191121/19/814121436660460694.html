<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/kraj/10272046/zakopane-tvp-nie-zorganizuje-sylwestra-pod-wielka-krokwia.html"/>
    <meta property="og:site_name" content="Wprost"/>
    <meta property="article:published_time" content="2019-11-21T19:42:00+00:00"/>
    <meta property="og:title" content="Zakopane. TVP nie zorganizuje sylwestra pod Wielką Krokwią"/>
    <meta property="og:description" content="Władze Telewizji Polskiej podjęły decyzję o przeniesieniu imprezy sylwestrowej w poprzednie miejsce, czyli na Równię Krupową. „Sylwester TVP ma łączyć, a nie dzielić” – podkreślono."/>
  </head>
  <body>
    <article>
      <h1>Zakopane. TVP nie zorganizuje sylwestra pod Wielką Krokwią</h1>
      <address>
        <time datetime="2019-11-21T19:42:00+00:00">21 Nov 2019, 19:42</time>
      </address>
      <p>
        <b>Władze Telewizji Polskiej podjęły decyzję o przeniesieniu imprezy sylwestrowej w poprzednie miejsce, czyli na Równię Krupową. „Sylwester TVP ma łączyć, a nie dzielić” – podkreślono.</b>
      </p>
      <p>Tegoroczny „Sylwester Marzeń” Telewizji Polskiej w Zakopanem miał się odbyć na terenie Wielkiej Krokwi, a nie na Równi Krupowej, jak to miało miejsce w latach poprzednich. Jak podawał „Tygodnik Podhalański” Jacek Kurski miał tłumaczyć, że choć na zabawie w Tatrach co roku bawi się kilkadziesiąt tysięcy osób, tłum pokazywany z góry przez kamery telewizyjne wygląda na mniejszy niż w rzeczywistości ze względu na rozległe miejsce na Równi, gdzie mieści się nawet 70 tysięcy osób.</p>
      <p>Obiekcje wobec nowej lokalizacji koncertu zgłaszały władze Tatrzańskiego Parku Narodowego. – Nie ukrywamy, że budzi to nasz niepokój. Zgłosiliśmy uwagi do Ministerstwa Środowiska – tłumaczyli przedstawiciele TPN. Wątpliwości budzi głośna muzyka w trakcie imprezy i prób, która może płoszyć zwierzynę oraz tłum ludzi, który pojawi się 31 grudnia w pobliżu rezerwatu. Zaniepokojenie wyraził także Tatrzański Związek Narciarski, ponieważ w styczniu na Wielkiej Krokwi odbywa się Puchar Świata. „Tygodnik Podhalański” rozpoczął zbiórkę podpisów pod petycją przeciwko organizacji imprezy na terenie Wielkiej Krokwi, którą podpisało ponad 28 tysięcy osób.</p>
      <h3>„Sylwester łączy, a nie dzieli”</h3>
      <p>W czwartkowym (21.11) wydaniu „Wiadomości” <a href="https://www.wprost.pl/tematy/10126959/telewizja-polska.html">TVP</a> przekazano, że władze telewizji publicznej podjęły decyzję o przeniesieniu imprezy do poprzedniej lokalizacji – na Równię Krupową. – Decyzja o przeniesieniu wielkiej muzycznej imprezy nie spodobała się grupom związanym z KOD. Pojawiły się informacje wskazujące na próbę zakłócenia imprezy oraz jej przebiegu. A „Sylwester Marzeń” TVP łączy, a nie dzieli i stąd decyzja o przeniesieniu imprezy – powiedział prowadzący „Wiadomości” Michał Adamczyk. W materiale pojawił się także prezes telewizji publicznej. – W imię tego, żeby sylwester łączył, a nie dzielił i nie wywoływał jakichkolwiek emocji, w tym roku wrócimy do lokalizacji na Równi Krupowej – podkreślił Jacek <a href="https://www.wprost.pl/tematy/10142825/jacek-kurski.html">Kurski</a> po spotkaniu z dyrektorem Tatrzańskiego Parku Narodowego Szymonem Ziobrowskim.</p>
      <related>
        <h4>Czytaj także:</h4>
        <a href="https://www.wprost.pl/prime-time/10271687/macierewicz-chwali-jakimowicza-wybitny-artysta-dziennikarz-czlowiek-swiata-sztuki.html"/>
      </related>
      <footer>Źródło: TVP, Tygodnik Podhalański</footer>
    </article>
  </body>
</html>