<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%ce%bf%ce%b9%ce%b5%cf%82-%ce%b5%ce%af%ce%bd%ce%b1%ce%b9-%ce%bf%ce%b9-%ce%ad%ce%be%ce%b9-%ce%ba%ce%b1%cf%84%ce%b1%ce%bb%ce%ae%cf%88%ce%b5%ce%b9%cf%82-%cf%80%ce%bf%cf%85-%ce%b2%cf%81%ce%af%cf%83.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T19:25:01+00:00"/>
    <meta property="og:title" content="Ποιες είναι οι έξι καταλήψεις που βρίσκονται στο στόχαστρο της ΕΛΑΣ"/>
    <meta property="og:description" content="Έξι κτίρια βρίσκονται στο «μάτι του κυκλώνα» για το υπουργείο Προστασίας του Πολίτη. Μέσα σε αυτά και η κατάληψη «Κ ΒΟΞ» που είναι και  έδρα της αναρχικής συλλογικότητας του Ρουβίκωνα."/>
  </head>
  <body>
    <article>
      <h1>Ποιες είναι οι έξι καταλήψεις που βρίσκονται στο στόχαστρο της ΕΛΑΣ</h1>
      <address>
        <time datetime="2019-11-21T19:25:01+00:00">21 Nov 2019, 19:25</time>
      </address>
      <p>
        <b>Έξι κτίρια βρίσκονται στο «μάτι του κυκλώνα» για το υπουργείο Προστασίας του Πολίτη. Μέσα σε αυτά και η κατάληψη «Κ ΒΟΞ» που είναι και  έδρα της αναρχικής συλλογικότητας του Ρουβίκωνα.</b>
      </p>
      <p>Τα έξι κατειλημμένα κτίρια, τα οποία έχει θέσει ως «στόχο» το υπουργείο Προστασίας του Πολίτη, αποκαλύπτει ο τηλεοπτικό σταθμός «ΣΚΑΪ», μία ημέρα μετά το τελεσίγραφο του Μιχάλη Χρυσοχοΐδη προς τους καταληψίες.</p>
      <p>Πρόκειται, συγκεκριμένα, για κτίρια, τα οποία βρίσκονται στις παρακάτω οδούς:</p>
      <ul>
        <li>Ζαΐμη</li>
        <li>Μπουμπουλίνας</li>
        <li>Δερβενίων</li>
        <li>Μπενάκη</li>
        <li>Στουρνάρη</li>
        <li>Θεμιστοκλέους (Κ ΒΟΞ)</li>
      </ul>
      <p>Την ίδια ώρα, σ’ όλη την Αττική υπάρχουν 45 κατειλημμένα κτίρια, εκ των οποίων τα 15 βρίσκονται στην περιοχή των Εξαρχείων.</p>
      <p>Τους τελευταίους μήνες έχουν πραγματοποιηθεί συνολικά 11 επιχειρήσεις εκκένωσης, ενώ εκκρεμούν ακόμη οκτώ εισαγγελικές εντολές για εκκένωση υπό κατάληψη κτιρίων.</p>
      <p>Στη Θεσσαλονίκη, παράλληλα, υπάρχουν επτά καταλήψεις.</p>
      <p><b>Τελεσίγραφο Χρυσοχοΐδη</b><br/>Το απόγευμα της Τετάρτης, το υπουργείο Προστασίας του Πολίτη έδωσε προθεσμία 15 ημερών, ώστε να εκκενωθούν τα κατειλημμένα δημόσια και ιδιωτικά κτίρια.</p>
      <p>«Καλούνται όσοι παρανόμως έχουν καταλάβει κτήρια, δημόσια ή ιδιωτικά, να τα εκκενώσουν» προειδοποίησε, χαρακτηριστικά, σε ανακοίνωση που εκδόθηκε.<br/>Και πρόσθεσε: «Εάν σε αυτά στεγάζονται αιτούντες άσυλο ή υπήκοοι τρίτων χωρών, να ενημερωθούν ότι θα μεταφερθούν σε δομές παραμονής της ενδοχώρας. Για τον σκοπό της μετακίνησης, θα επικοινωνήσουν μαζί τους, οι αρμόδιες υπηρεσίες του Υπουργείου Προστασίας του Πολίτη».</p>
      <p>«Εάν τα κτήρια είναι ιδιωτικά, για να παραμείνουν οι σημερινοί καταληψίες χρειάζεται να έρθουν σε επαφή με τους ιδιοκτήτες και να συμφωνήσουν σε όρους μίσθωσης» έσπευσε να διευκρινίσει.<br/>Αποσαφήνισε δε, ότι «η προθεσμία για την εκκένωση είναι 15 ημέρες από τη δημοσίευση της παρούσης στον Τύπο» (σ.σ. Τετάρτη).</p>
      <p><b>«Αιτία πολέμου» για Ρουβίκωνα το τελεσίγραφο</b><br/>Λίγη ώρα αργότερα, γνωστό μέλος του Ρουβίκωνα έκανε λόγο για «Casus Belli», δηλαδή για «αιτία πολέμου».</p>
      <p>Μάλιστα, ανήρτησε στο Facebook άρθρο ιστοσελίδας, αντεξουσιαστικού περιεχομένου, με φωτογραφία από την κατάληψη «Κ ΒΟΞ» στα Εξάρχεια και το σύνθημα «Ούτε βήμα πίσω».</p>
    </article>
  </body>
</html>