<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598503/den-fantazeste-poia-xora-plironei-poly-akriva-to-internet"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T19:05:00+00:00"/>
    <meta property="og:title" content="Δεν φαντάζεστε ποια χώρα πληρώνει (πολύ) ακριβά το Internet"/>
    <meta property="og:description" content="Όταν ο οικονομολόγος του Πανεπιστημίου της Νέας Υόρκης, Thomas Philippon, μετακόμισε από την Γαλλία στις ΗΠΑ στα τέλη της δεκαετίας του 1990, παρατήρησε πως..."/>
  </head>
  <body>
    <article>
      <h1>Δεν φαντάζεστε ποια χώρα πληρώνει (πολύ) ακριβά το Internet</h1>
      <address><time datetime="2019-11-21T19:05:00+00:00">21 Nov 2019, 19:05</time> by <a rel="author">SigmaLive</a></address>
      <p>Όταν ο οικονομολόγος του Πανεπιστημίου της Νέας Υόρκης, Thomas Philippon, μετακόμισε από την Γαλλία στις ΗΠΑ στα τέλη της δεκαετίας του 1990, παρατήρησε πως όλα τα προϊόντα τεχνολογίας ήταν φτηνότερα στον Νέο Κόσμο.</p>
      <p>Μέσα στα χρόνια όμως εντόπισε ότι οι ΗΠΑ πληρώνουν πολύ ακριβά το Internet, πράγμα που δεν θα περίμενε κανείς, αφού πρόκειται για την χώρα που κατά τα άλλα είναι κολοσσός και σε θέματα τεχνολογίας. Ο Philippon είδε τις τιμές για την πρόσβαση στο ίντερνετ να αυξάνονται σταδιακά και πλέον οι Αμερικανοί πληρώνουν για τα δεδομένα τους περισσότερα από όλους τους άλλους.</p>
      <p>Αυτό μας λέει στο νέο του βιβλίο «The Great Reversal: How America Gave Up on Free Markets», πως ο ανταγωνισμός δεν λειτούργησε καθόλου υγιώς στις ΗΠΑ και σίγουρα όχι προς όφελος του καταναλωτή.</p>
      <p>Κι όλα αυτά, μας λέει, την ίδια ώρα που οι υπηρεσίες streaming, όπως το Netflix, η Disney, η Apple και η Amazon, πουλάνε πανάκριβα προγράμματα ιδιαιτέρως φτηνά.</p>
      <p>Οι αλλαγές στην τιμολογιακή πολιτική, ισχυρίζεται ο ακαδημαϊκός, ήρθαν αργά και σταδιακά και σήμερα η Αμερική πληρώνει το ίντερνετ ακριβότερα ως πολύ ακριβότερα από την Ευρώπη και την Ασία.</p>
      <p>Μια μέση μηνιαία συνδρομή στις ΗΠΑ, μας λέει, κοστίζει 68 δολάρια, την ίδια ώρα που «η μέση τιμή στη Γαλλία είναι τα 31 δολάρια, στην Γερμανία τα 35, στην Ιαπωνία τα 35, στην Κορέα τα 33, το ίδιο και στην Αγγλία». Ακόμα και τα συμβόλαια κινητής με πακέτα προσφορών είναι τουλάχιστον διπλάσιας τιμής.</p>
      <p>Γιατί συμβαίνει όμως αυτό; «Αυτό που έγινε στις ΗΠΑ ήταν ότι σταμάτησαν ουσιαστικά να εφαρμόζουν πολιτικές υπέρ του ανταγωνισμού». Οι μεγάλοι πάροχοι κατάπιαν τους μικρούς, ισχυρίζεται, και πλέον λειτουργούν μονοπωλιακά και συχνά με εναρμονισμένες τιμές.</p>
      <p>Ο Philippon δίνει ένα παράδειγμα υγιούς ανταγωνισμού από την πατρίδα του, την Γαλλία. Εκεί, μας λέει, λειτουργούσαν παραδοσιακά τρεις μεγάλοι πάροχοι, που είχαν τιμές «45 ευρώ ο ένας και 44 ευρώ ο άλλος και ήταν πολύ ακριβά». Σφήνα ήθελε να μπει μια νέα εταιρία, η Free Mobile, δεν έπαιρνε όμως άδεια εξαιτίας των πιέσεων των μεγάλων.</p>
      <p>Όταν τα κατάφερε τελικά, το 2011, με πολιτική βούληση και μπήκε στην αγορά, πουλούσε το ίντερνετ στα 20 ευρώ. «Μέσα σε 6 μήνες, οι άλλοι αναγκάστηκαν να ρίξουν τις τιμές τους. Κι έτσι κατέβηκαν στα 20-25 ευρώ. Αυτό σημαίνει ανταγωνισμός»…</p>
      <p>Πηγή: newsbeast.gr </p>
    </article>
  </body>
</html>