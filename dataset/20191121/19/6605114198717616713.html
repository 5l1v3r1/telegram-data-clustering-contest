<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/gazdasag/hazai-gazdasag/novelni-kell-a-termelekenyseget-es-jovedelmezoseget-2045355/"/>
    <meta property="og:site_name" content="SZOLJON"/>
    <meta property="article:published_time" content="2019-11-21T19:53:00+00:00"/>
    <meta property="og:title" content="Növelni kell a termelékenységet és jövedelmezőséget!"/>
    <meta property="og:description" content="Farkas Sándor államtitkár szerint több van a hazai ágazatban."/>
  </head>
  <body>
    <article>
      <h6 class="kicker">MEZŐGAZDASÁG</h6>
      <h1>Növelni kell a termelékenységet és jövedelmezőséget!</h1>
      <address>
        <time datetime="2019-11-21T19:53:00+00:00">21 Nov 2019, 19:53</time>
      </address>
      <h4>Farkas Sándor államtitkár szerint több van a hazai ágazatban.</h4>
      <p>„Jelentősen nőtt a magyar mezőgazdaság teljesítménye az utóbbi években, ám a termelékenység és a jövedelmezőség terén még komoly a lemaradás” – mondta az Agrárminisztérium parlamenti államtitkára csütörtökön Békéscsabán.</p>
      <p>Farkas Sándor a Nemzeti Agrárgazdasági Kamara (NAK) Békés megyei szervezetének küldöttgyűlésén kifejtette,</p>
      <blockquote>tavaly 2720 milliárd forint volt a magyar mezőgazdaság teljesítménye, 38 százalékkal több, mint 2010-ben. Ez idő alatt 49 százalékkal nőtt a magyar agrárexport és 20 százalékkal emelkedett a mezőgazdaságban foglalkoztatottak száma is.</blockquote>
      <p>Az egy hektárra vetített termelékenységet tekintve – amely Magyarországon 2010 és 2018 között 615 euró volt – azonban komoly a lemaradás a nyugat-európai szinthez képest, a régi 15 uniós tagállam átlagos mutatója 1163 euró.</p>
      <blockquote>„Több van a magyar mezőgazdaságban, épp ezért van szükség az öntözésfejlesztésre, a digitalizációra, a szakmai ismeretek bővítésére és új technológiák bevezetésére”</blockquote>
      <p>– emelte ki. Ezekkel 2030-ra vagy 2040-re meg lehet duplázni az előállított élelmiszermennyiséget.</p>
      <blockquote>„Felértékelődött az ágazat, stratégiai cikk lett az élelmiszer”</blockquote>
      <p>– jegyezte meg.</p>
      <p>Farkas Sándor szólt arról, hogy</p>
      <blockquote>jelenleg is zajlik az Országgyűlésben az öntözési törvénytervezet vitája, amelynek célja, hogy megduplázza, megtriplázza az öntözött területek nagyságát.</blockquote>
      <p>Jövőre erre 5,5 milliárd; a következő években évente 17 milliárd forint áll majd rendelkezésre.</p>
      <p>Hozzátette,</p>
      <blockquote>zajlik az osztatlan közös földtulajdon felszámolása, az egyeztetések elindultak, a remények szerint jövő tavasszal fogadhatják el az erről szóló törvényt.</blockquote>
      <p>A Brexit miatt csökkenő uniós agrártámogatásokról szólva elmondta, több mint tíz ország harcol a magyar kormánnyal együtt azért, hogy minimalizálják a britek kilépésével járó támogatáscsökkenést. Úgy vélekedett, jövőre várhatóan még átmeneti év lesz, nem fognak csökkenni a támogatások.</p>
      <p>Gyuricza Csaba, a Nemzeti Agrárkutatási és Innovációs Központ főigazgatója elmondta,</p>
      <blockquote>bár a magyar mezőgazdaság fejlődő pályára állt, a kibocsátásban a rendszerváltás kori szintet még nem érte el, ami meghatározza a legfontosabb teendőket.</blockquote>
      <p>Úgy vélte, az innovációra, az agrártudás erősítésére kiemelten szükség van, ahogyan a klímaváltozáshoz való alkalmazkodásra is. „A birtokszerkezetben a koncentrációval, a digitalizációval, a precíziós gazdálkodással öt-hat éven belül 1000-1500 milliárd forinttal lehetne növelni a mezőgazdasági kibocsátást” – mondta. Megjegyezte azt is, ha 20-30 év alatt a jelenlegi 2-ről 9-10 százalékra nőne is az öntözött területek nagysága, akkor sem lenne öntözés 90 százalékon, emiatt úgy vélte, hogy</p>
      <blockquote>a talajban lévő víz megtartására, felhasználására kell elsősorban fókuszálni, mivel ma még a földben lévő nedvesség fele elvész.</blockquote>
      <p>Hozzátette, Magyarország alapanyag-előállítása jó, ám számítások szerint mintegy ezermilliárd forintra lenne szükség, hogy a megfelelő élelmiszer-előállító kapacitás is kiépülhessen.</p>
      <p>Kulcsár László, a NAK Békés megyei elnöke a küldöttgyűlésen elmondta,</p>
      <blockquote>a helyi gazdáknak az idei szélsőséges időjárású év nagy nehézségeket okozott, közepes évet zártak a növénytermesztők; a nyár eleji viharok több helyen súlyos károkat okoztak.</blockquote>
      <p>Kulcsár László beszámolójából kiderült: Békés megyében tavaly is nagy volt a földforgalom, az egységes kérelmek száma kiemelten sok, tejhasznú tehén támogatásból országosan a második legtöbb; hízottbika támogatásból és tejágazat szerkezetátalakítási kérelemből a legtöbbet itt nyújtották be.</p>
      <p>„Békés megyében az 562 ezer hektárnyi termőterület 96 százalékát hasznosítják; a földek átlagos aranykorona értéke 29” – mondta az elnök.</p>
    </article>
  </body>
</html>