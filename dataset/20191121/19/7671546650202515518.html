<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914724"/>
    <meta property="og:site_name" content="Dnevnik"/>
    <meta property="article:published_time" content="2019-11-21T19:35:00+00:00"/>
    <meta property="og:title" content="Majcen se bo hladil šest tekem, Krcić štiri"/>
    <meta property="og:description" content="Disciplinski sodnik Nogometne zveze Slovenije je sprejel disciplinske ukrepe po tekmah 17. kroga Prve lige Telekom Slovenije. Luka Majcen in Alen Krcić, nogometaša Triglava in Brava, ki sta po tekmi fizično obračunala, bosta počivala šest oziroma štiri prvenstvene tekme."/>
  </head>
  <body>
    <article>
      <h1>Majcen se bo hladil šest tekem, Krcić štiri</h1>
      <address><time datetime="2019-11-21T19:35:00+00:00">21 Nov 2019, 19:35</time> by <a rel="author">STA</a></address>
      <p>
        <b>Disciplinski sodnik Nogometne zveze Slovenije je sprejel disciplinske ukrepe po tekmah 17. kroga Prve lige Telekom Slovenije. Luka Majcen in Alen Krcić, nogometaša Triglava in Brava, ki sta po tekmi fizično obračunala, bosta počivala šest oziroma štiri prvenstvene tekme.</b>
      </p>
      <p>Disciplinski organ NZS je zaradi dogodkov po tekmi v Kranju na podlagi prijav uvedel disciplinski postopek proti obema nogometašema, ki sta s svojim dejanjem vrgla črno senco na ugled tekmovanja in nogometašev, ki v njem nastopajo.</p>
      <p>»Nogometna zveza Slovenije najstrožje obsoja nasilje in dejanja, ki ogrožajo človeško dostojanstvo, pa naj si bo na tribunah ali na igrišču, med ali po tekmi, ko so glave še vroče. Nogometaši, ki nastopajo v najbolj razširjenem klubskem tekmovanju, se morajo zavedati, da so s svojim vedenjem vzorniki številnih otrok, njihova dejanja pa so vsak trenutek pod drobnogledom javnosti in vseh, ki nam je mar za dobrobit te čudovite igre,« je pojasnila NZS.</p>
      <p>Disciplinski sodnik je na podlagi zbranih izjav in dokazov odločil, da bo zaradi dogodkov po tekmi nogometaš Brava Alen Krcić počival na naslednjih štirih prvenstvenih tekmah, plačal pa bo denarno kazen 400 evrov, kapetan Triglava Luka Majcen bo počival na šestih prvenstvenih tekmah, ob tem pa bo plačal še denarno kazen v višini 600 evrov.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042913729/sport/nogomet/triglav-in-bravo-z-drugacnima-pogledoma-na-spor-med-majcnom-in-krcicem-"/>
      </related>
    </article>
  </body>
</html>