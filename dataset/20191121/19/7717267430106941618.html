<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/to-offikio-tou-archonta-asikriti-ston-vavousko-apo-ton-patriarchi"/>
    <meta property="og:site_name" content="Voria.gr"/>
    <meta property="article:published_time" content="2019-11-21T19:31:00+00:00"/>
    <meta property="og:title" content="ΤΟ ΟΦΦΙΚΙΟ ΤΟΥ ΑΡΧΟΝΤΑ ΑΣΗΚΡΗΤΗ ΣΤΟΝ ΑΝ. ΒΑΒΟΥΣΚΟ ΑΠΟ ΤΟΝ ΠΑΤΡΙΑΡΧΗ"/>
    <meta property="og:description" content="Ο Οικουμενικός Πατριάρχης παρουσία πλήθους κόσμου χειροθέτησε τον Δικηγόρο Αναστάσιο Βαβούσκο σε Άρχοντα Ασηκρήτη της Μεγάλης του Χριστού Εκκλησίας."/>
  </head>
  <body>
    <article>
      <h1>ΤΟ ΟΦΦΙΚΙΟ ΤΟΥ ΑΡΧΟΝΤΑ ΑΣΗΚΡΗΤΗ ΣΤΟΝ ΑΝ. ΒΑΒΟΥΣΚΟ ΑΠΟ ΤΟΝ ΠΑΤΡΙΑΡΧΗ</h1>
      <h2>Ο Οικουμενικός Πατριάρχης παρουσία πλήθους κόσμου χειροθέτησε τον Δικηγόρο Αναστάσιο Βαβούσκο σε Άρχοντα Ασηκρήτη της Μεγάλης του Χριστού Εκκλησίας.</h2>
      <address><time datetime="2019-11-21T19:31:00+00:00">21 Nov 2019, 19:31</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Το ο<b>φφίκιο του Άρχοντα Ασηκρήτη της Μεγάλης του Χριστού Εκκλησίας</b> απένειμε ανήμερα της εορτής των Εισοδίων της Θεοτόκου, η Α.Θ.Π. ο <b>Οικουμενικός Πατριάρχης κ.κ. Βαρθολομαίος</b> ο Α΄ στον έγκριτο νομοκανονολόγο, Δικηγόρο και Διδάκτορα του Εκκλησιαστικού Δικαίου <b>Αναστάσιο Βαβούσκο. </b></p>
      <p>Ειδικότερα, μετά το πέρας της Πατριαρχικής και Συνοδικής Θείας λειτουργίας στο Ιερό Ναό των Εισοδίων της Θεοτόκου Σταυροδρομίου στην Κωνσταντινούπολη, ο Παναγιώτατος Οικουμενικός Πατριάρχης παρουσία πλήθους κόσμου χειροθέτησε τον Δικηγόρο Αναστάσιο Βαβούσκο σε Άρχοντα Ασηκρήτη της Μεγάλης του Χριστού Εκκλησίας.</p>
      <p>Στην προσφώνησή του, ο Παναγιώτατος αφού εξέθεσε το ιστορικό υπόβαθρο του οφφικίου του Ασηκρήτη, επαίνεσε τον νέο Άρχοντα για το επιστημονικό έργο του και για την προσφορά του στην προάσπιση των δικαίων του Οικουμενικού Θρόνου, τον παρότρυνε να συνεχίσει να στηρίζει τη Μεγάλη του Χριστού Εκκλησία με το ίδιο θάρρος και το ίδιο σθένος.</p>
      <p>Στην αντιφώνησή του ο νέος Άρχων, αφού ευχαρίστησε τον Παναγιώτατο για την ιδιαίτερη αυτή τιμή, τόνισε τον εγγυητικό χαρακτήρα του ρόλου του Οικουμενικού Πατριαρχείου για τη διατήρηση της κανονικής παραδόσεως και ευταξίας εντός των κόλπων της Ορθόδοξης Εκκλησίας. Τόνισε, δε, ιδιαίτερα το δεσμό του με τη Μητέρα Εκκλησία, επισημαίνοντας ότι ο δεσμός αυτός δεν είναι μόνο προσωπική συνειδητή επιλογή αλλά πέραν όλων ζήτημα επιστημονικής αξιοπρέπειας, διότι όπως χαρακτηριστικά τόνισε: «οι εκάστοτε αποφάσεις της Αγίας και Ιεράς Συνόδου του Οικουμενικού Πατριαρχείου είναι ζώσα απεικόνιση της ορθής εφαρμογής των ιερών κανόνων, με άμεση συνέπεια η κανονικότητα να είναι το δεδομένο και αυτονόητο και όχι το ζητούμενο».</p>
      <p>Παρόντες ήταν ο πρέσβης της Ελλάδος στη Άγκυρα κ. Χρήστος Μιχαήλ Διάμεσης, η Γενική Πρόξενος της Ελλάδος στην Πόλη κα Γεωργία Σουλτανοπούλου, ο Πρόεδρος της Επιτροπής Ελληνισμού της Διασποράς της Βουλής των Ελλήνων βουλευτής Σάββας Αναστασιάδης και οι βουλευτές που συμμετέχουν σε αυτή κ.κ. Ιωάννης Αμανατίδης, Αντιπρόεδρος και Κώστας Σκανδαλίδης, ο βουλευτής Κώστας Γκιουλέκας, Πρόεδρος της Διαρκούς Επιτροπής Εθνικής Άμυνας και Εξωτερικών Υποθέσεων της Βουλής, καθώς και Άρχοντες του Οικουμενικού Πατριαρχείου από την Αμερική.</p>
      <p>Μετά το πέρας της σεμνής αυτής τελετής, ο νέος Άρχων δέχθηκε τα συγχαρητήρια των παρευρισκομένων.</p>
    </article>
  </body>
</html>