<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/mozaik/gutenberg-nyomdajabol-szarmazo-bibliat-arvereznek-el-euromilliokat-erhet-1885119/"/>
    <meta property="og:site_name" content="Világgazdaság"/>
    <meta property="article:published_time" content="2019-11-21T19:08:00+00:00"/>
    <meta property="og:title" content="Eurómilliókat érő Gutenberg nyomdájából származó bibliát árvereznek el"/>
    <meta property="og:description" content="A Fust-Schöffer-féle bibliából kétszáz-kétszázötven készülhetett."/>
  </head>
  <body>
    <article>
      <h1>Eurómilliókat érő Gutenberg nyomdájából származó bibliát árvereznek el</h1>
      <address><time datetime="2019-11-21T19:08:00+00:00">21 Nov 2019, 19:08</time> by <a rel="author">MTI</a></address>
      <p>A könyvnyomtatást feltaláló Johannes Gutenberg nyomdájából kikerült bibliát árvereznek el hétfőn Hamburgban,</p>
      <aside>a kétkötetes Biblia latináért egy- vagy akár kétmillió eurót is megadhatnak.</aside>
      <p>Az árverésre kerülő bibliát Gutenberg utódai, Johannes Fust és Peter Schöffer készítették 1462-ben, még a feltaláló életében.</p>
      <p>A 481 lapból álló könyvet teljes egészben pergamenre nyomtatták, és Itáliában kapott színes és arany iniciálékat. Utolsó oldalára pirossal írták rá a készítők nevét és az előállítás dátumát, ami az első impresszum egy nyomtatott könyvben.</p>
      <figure>
        <img src="https://www.vg.hu/wp-content/uploads/2019/11/000Par2582835.jpg"/>
        <figcaption>Fotó: AFP (illusztráció)</figcaption>
      </figure>
      <p>A Fust-Schöffer-féle bibliából kétszáz-kétszázötven készülhetett, mintegy kilencven maradt fenn, de legnagyobb részt töredékekben. Teljes egészében körülbelül húsz könyv van meg, és ezekből csak három található magántulajdonban, a többit könyvtárakban, levéltárakban őrzik. A most kalapács alá kerülő Biblia latina egy névtelenséget kérő családé.<br/>Az árverést szervező Ketterer Kunst aukciósház egymillió eurós leütési árral számol.</p>
      <p>Ez egy egészen különleges biblia, amelyet különösen értékessé tesz, hogy pergamenre nyomtatták, betűi pedig a középkori kézírást utánozzák – mondta a KNA katolikus hírügynökségnek Jan Graefe, a Münsteri Egyetem bibliamúzeumának szakértője.</p>
      <p>Graefe szerint legalább kétmillió eurót fognak adni érte, amit egyetlen múzeum sem engedhet meg magának. Szép lenne azért, ha az új tulajdonos nyilvánosan is bemutatná – tette hozzá.</p>
    </article>
  </body>
</html>