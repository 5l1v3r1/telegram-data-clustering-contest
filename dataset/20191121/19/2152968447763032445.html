<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/science/2019/11/21/kosmicheski-eksplozii-smaiaha-astronomite.430403"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T19:22:00+00:00"/>
    <meta property="og:title" content="Космически експлозии смаяха астрономите"/>
    <meta property="og:description" content="Силата им е била колкото работата на слънцето за 10 млрд. години | Dnes.bg"/>
  </head>
  <body>
    <article>
      <h1>Космически експлозии смаяха астрономите</h1>
      <h2>Силата им е била колкото работата на слънцето за 10 млрд. години</h2>
      <address><time datetime="2019-11-21T19:22:00+00:00">21 Nov 2019, 19:22</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Астрономи откриха лъчения с енергийни нива, каквито досега не са били наблюдавани, след изключително силни космически експлозии, сочат резултатите от изследване, цитирани от Франс прес.</p>
      <p>Всичко започва през юли 2018 г., когато космическите телескопи "Ферми" и "Суифт" на НАСА наблюдават космическа експлозия. През януари т.г. е регистрирана втора подобна експлозия. Въпросните експлозии, при които се освобождава енергия, равняваща се на произведената от Слънцето за 10 милиарда години, стават причина за появата на т.нар. гама изригвания. Те са сред най-големите загадки във физиката, пише БТА.</p>
      <p>През юли 2018 г. телескопите HESS (High Energy Stereoscopic System) в Намибия откриват фотони с енергия от порядъка на 0,1-0,4 тераелектронволта 10 часа след първоначалната експлозия. През януари т.г. частици с още по-голяма енергия - 0,2-1 тераелектронволта, равняваща се на освободената при сблъсъци между протони в Големия адронен колайдер на Земята, са наблюдавани от телескопи на Канарските острови.</p>
      <p>"Става въпрос за най-високоенергийните фотони, откривани някога въз основа на гама изригвания", заяви Елиза Бернардини от Обсерваторията на Канарските острови. "Това е истински триумф", казва Бин Чжан от университета на Невада.</p>
      <p>"Частиците не бяха открити в момента на експлозията, а минута по-късно", уточнява Размик Мирзоян от института "Макс Планк" по физика в Германия. "Тези фотони вероятно не са генерирани директно от експлозията", отбелязва Джема Андерсън от Международния център за радиоастрономически изследвания в Австралия. Резултатите от изследването са публикувани в сп. "Нейчър".</p>
    </article>
  </body>
</html>