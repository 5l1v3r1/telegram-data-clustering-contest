<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837123-slukhannya-v-kongresi-diplomat-zayaviv-scho-trampu-plyuvati-na-ukrayinu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T19:53:00+00:00"/>
    <meta property="og:title" content="Слухання в Конгресі: дипломат заявив, що Трампу &quot;плювати на Україну&quot;"/>
    <meta property="og:description" content="КИЇВ. 21 листопада. УНН. Радник президента Дональда Трампа по Україні, посол США в ЄС Гордон Сондланд заявив, що президенту Дональду Трампу &quot;плювати на …"/>
  </head>
  <body>
    <article>
      <h1>Слухання в Конгресі: дипломат заявив, що Трампу "плювати на Україну"</h1>
      <address><time datetime="2019-11-21T19:53:00+00:00">21 Nov 2019, 19:53</time> by <a rel="author">Саша Картер</a></address>
      <p><b>КИЇВ. 21 листопада. УНН.</b> Радник президента Дональда Трампа по Україні, посол США в ЄС Гордон Сондланд заявив, що президенту Дональду Трампу "плювати на Україну". Про це розповів під час відкритих слухань перед комітетами Палати представників Конгресу США співробітник американського посольства в Києві Девід Холмс, передає кореспондент <b>УНН.</b></p>
      <p>"... я скористався можливістю, щоб запитати посла Сондленда про його відверте враження від поглядів президента (США Дональда Трампа - ред.) на Україну. Зокрема, я запитав посла Сондленда, чи правда, що президенту наплювати на Україну (з англ. "Give a s-t about Ukraine"). Посол Сондленд погодився, що президенту наплювати на Україну. Я запитав, чому, і посол Сондленд заявив, що президента хвилюють тільки "великі справи", - заявив Холмс.</p>
      <p>Дипломат сказав, що заперечив тоді Сондленду, зазначивши, що в Україні відбуваються "великі події", як війна з Росією.</p>
      <p>"Посол Сондленд відповів, що він має на увазі "великі події", які приносять користь президенту, як "розслідування Байденів", яке просуває пан Джуліані. Потім розмова перейшла до інших тем", - додав співробітник американського посольства.</p>
      <p>Як повідомляв <b>УНН,</b> раніше Сондланд <a href="https://www.unn.com.ua/ru/news/1836909-top-diplomat-ssha-pidtverdiv-printsip-posluga-za-poslugu-u-vidnosinakh-z-ukrayinoyu">заявив</a>, що Трамп зумовив зустріч з Президентом України Володимиром Зеленським у Білому домі його готовністю почати розслідування щодо супротивників Трампа, включаючи колишнього віце-президента Джо Байдена, доручивши Руді Джуліані домагатися надання "послуги за послугу".</p>
    </article>
  </body>
</html>