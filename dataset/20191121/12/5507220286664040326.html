<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187748/"/>
    <meta property="og:site_name" content="Janam TV"/>
    <meta property="article:published_time" content="2019-11-21T12:20:17+00:00"/>
    <meta property="og:title" content="നാൽപ്പത് വർഷമായി മുടങ്ങിക്കിടന്ന ജലജപത്തിനു സാക്ഷ്യം വഹിച്ച് അനന്തപുരി : ഋഗ്വേദ മന്ത്രമുഖരിതമായി പത്മതീർത്ഥക്കുളം"/>
    <meta property="og:description" content="തിരുവനന്തപുരം : ശ്രീപദ്മനാഭ ക്ഷേത്രത്തിൽ ആചാര മഹിമവിളിച്ചോതി ജലജപം . നാൽപ്പത് വർഷമായി മുടങ്ങിക്കിടന്ന ചടങ്ങിനാണ് ഇന്ന് അനന്തപുരി സാക്ഷ്യം വഹിച്ചത് ."/>
  </head>
  <body>
    <article>
      <h1>നാൽപ്പത് വർഷമായി മുടങ്ങിക്കിടന്ന ജലജപത്തിനു സാക്ഷ്യം വഹിച്ച് അനന്തപുരി : ഋഗ്വേദ മന്ത്രമുഖരിതമായി പത്മതീർത്ഥക്കുളം</h1>
      <address><time datetime="2019-11-21T12:20:17+00:00">21 Nov 2019, 12:20</time> by <a rel="author">Janam TV Web Desk</a></address>
      <p>തിരുവനന്തപുരം : ശ്രീപദ്മനാഭ ക്ഷേത്രത്തിൽ ആചാര മഹിമവിളിച്ചോതി ജലജപം . നാൽപ്പത് വർഷമായി മുടങ്ങിക്കിടന്ന ചടങ്ങിനാണ് ഇന്ന് അനന്തപുരി സാക്ഷ്യം വഹിച്ചത് .</p>
      <p>രാവിലെ മുറജപത്തിൽ പങ്കെടുത്ത ആചാര്യന്മാരാണ് വൈകിട്ട് പത്മതീർത്ഥക്കുളത്തിലിറങ്ങി ജലജപത്തിലും പങ്കെടുത്തത് . ക്ഷേത്രതന്ത്രി തരണനല്ലൂർ നെടുമ്പിള്ളി സതീശൻ നമ്പൂതിരിപ്പാടിന്റെ ഋഗ്വേദ മന്ത്രോച്ചാരണത്തോടെയാണ് ജലജപം ആരംഭിച്ചത് .</p>
      <p>മനുഷ്യരാൽ ജലത്തിനും , ജലജീവികൾക്കുമുണ്ടാകുന്ന നാശത്തിനു പ്രായശ്ചിത്തമെന്നോണമാണ് ജലജപം നടത്തുന്നത് . ജലത്തിൽ ഇറങ്ങിനിന്ന് ജപിക്കുന്ന വൈദികരോടൊപ്പം കരയിൽ നിന്നു ജപിക്കാൻ അറിയാവുന്നവർ കൂടി ജപിക്കുന്നതു മൂലം ഓരോ വ്യക്തിക്കും അനന്തര തലമുറകൾക്കും അതിന്റെ പുണ്യം ലഭിക്കുന്നുവെന്നാണു വിശ്വാസം . പേമാരി, പ്രളയം, മറ്റു പ്രകൃതി ദുരന്തങ്ങൾ തുടങ്ങിയ കഷ്ടപ്പാടുകളിൽ നിന്നു രക്ഷ പ്രാപിക്കുന്നതിനാണിത് അനുഷ്ടിക്കുന്നത്.</p>
      <p>ആറുവര്‍ഷത്തിലൊരിക്കല്‍ മുറംജപം തെറ്റാതെ നടത്താറുണ്ടായിരുന്നെങ്കിലും ജലജപം നാല്‍പതുവര്‍മായി മുടങ്ങിക്കിടക്കുകയായിരുന്നു. അതാണ് ഇക്കുറി സുപ്രിംകോടതിയുടെ നിയന്ത്രണത്തിലുള്ള ഭരണസമിതി പുനരാരംഭിച്ചത്.</p>
      <p>മുറജപത്തോടനുബന്ധിച്ച് 55 ദിവസംനീളുന്ന കലാമേളയ്ക്കും തുടക്കമായി. കിഴക്കേഗോപുരനടയിലെ പടിക്കെട്ടില്‍ 140 വാദ്യോപകരണങ്ങളുടെ അകമ്പടിയോടെ 30 നര്‍ത്തകിമാരുടെ മോഹിനിയാട്ടത്തോടെയായിരുന്നു തുടക്കം.</p>
    </article>
  </body>
</html>