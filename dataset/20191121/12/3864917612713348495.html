<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2822806-radu-prosat-prodovziti-diu-podatkovoi-pilgi-pidpriemstvam-utos.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T12:05:00+00:00"/>
    <meta property="og:title" content="Раду просять продовжити дію податкової пільги підприємствам УТОС"/>
    <meta property="og:description" content="Нульову ставку ПДВ для спеціалізованих підприємств Українського товариства сліпих (УТОС) можуть анулювати з 1 січня 2020 року."/>
  </head>
  <body>
    <article>
      <h1>Раду просять продовжити дію податкової пільги підприємствам УТОС</h1>
      <h2>Нульову ставку ПДВ для спеціалізованих підприємств Українського товариства сліпих (УТОС) можуть анулювати з 1 січня 2020 року.</h2>
      <address>
        <time datetime="2019-11-21T12:05:00+00:00">21 Nov 2019, 12:05</time>
      </address>
      <p>Про це в Укрінформі під час пресконференції “Сліпий… Та ще й безробітний?!” заявив директор Київського учбово-виробничого підприємства №2 УТОС Олександр Вінковський.</p>
      <p>“Пільга щодо нульової ставки ПДВ на продукцію, яка виготовляється підприємствами всеукраїнських громадських організацій інвалідів, передбачена пунктом 8 розділу 20 перехідних положень Податкового кодексу. На жаль, це правило діє до 31 грудня 2019 року, і з 1 січня 2020 року ми можемо позбутися цієї пільги”, - сказав Вінковський.</p>
      <p>За його словами, у Верховній Раді минулого скликання для продовження дії цієї пільги не вистачило кворуму в день голосування, і тому дія цієї спеціальної <a href="https://www.ukrinform.ua/tag-podatki">податкової</a> норми для підприємств інвалідів по зору не була продовжена.</p>
      <p>“Ми сподіваємося, що Верховна Рада зможе прийняти закон, яким продовжить дію цього правила”, - наголосив директор підприємства.</p>
      <p>Він зазначив, що УТОС - це не лише участь осіб з інвалідністю у громадському житті, а ще й доволі серйозне виробництво.</p>
      <p>“За рік підприємства, а їх у нас більше 50, виготовляють продукції більш ніж на 800 млн грн. Номенклатура нашого виробництва містить 500 найменувань. Зокрема, це будівельне обладнання, обладнання для хімічної промисловості”, - повідомив Вінковський.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2820155-deputati-proponuut-zvilniti-ukrainciv-vid-podatkiv-z-depozitiv.html">Депутати пропонують звільнити українців від податків з депозитів</a>
      </blockquote>
      <p>За його словами, втрата діючої пільги для таких спеціалізованих підприємств може загрожувати їхній діяльності і залишити без роботи тисячі інвалідів по зору.</p>
      <p>Як повідомлялося, Українське товариство сліпих об’єднує громадян України з глибоким ураженням зору. Зокрема, до складу УТОС входять 24 обласні організації, 141 міжрайонна первинна організація, 60 спеціалізованих підприємств.</p>
    </article>
  </body>
</html>