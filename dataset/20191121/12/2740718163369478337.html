<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/griuva-britu-atlikejo-ragnbone-man-santykiai-santuoka-truko-vos-pusmeti.354f13de-0c50-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-21T12:00:00+00:00"/>
    <meta property="og:title" content="Griūva britų atlikėjo Rag’n’Bone Man santykiai: santuoka truko vos pusmetį"/>
    <meta property="og:description" content="Britų muzikos atlikėjas, pasaulį sužavėjusio populiarumo rekordus laužančiu hitu „Human“, Rag’n’Bone Man (tikrasis vardas – Rory Grahamas) gegužės pirmosiomis dienomis vedė savo išrinktąją, sužadėtinę Beth. Tačiau praėjus vos pusmečiui po ceremonijos, naujienų portalas „The Sun“ praneša, kad pora nusprendė nutraukti savo santykius."/>
  </head>
  <body>
    <article>
      <h1>Griūva britų atlikėjo Rag’n’Bone Man santykiai: santuoka truko vos pusmetį</h1>
      <address><time datetime="2019-11-21T12:00:00+00:00">21 Nov 2019, 12:00</time> by <a rel="author">Žmonės.lt</a></address>
      <p>
        <b>Britų muzikos atlikėjas, pasaulį sužavėjusio populiarumo rekordus laužančiu hitu „Human“, Rag’n’Bone Man (tikrasis vardas – Rory Grahamas) gegužės pirmosiomis dienomis vedė savo išrinktąją, sužadėtinę Beth. Tačiau praėjus vos pusmečiui po ceremonijos, naujienų portalas „The Sun“ praneša, kad pora nusprendė nutraukti savo santykius.</b>
      </p>
      <p>Porai artimas šaltinis teigė, kad pora „nusprendė likti gerais draugais“. </p>
      <p>Santykius įteisinti pora nusprendė po dešimties metų, praleistų kartu. Ceremonijos metu Rag’n’Bone Man ir Beth nebuvo pasipuošę kaip įprasta jaunavedžiams: jaunikis nevilkėjo įprastos kostiumo eilutės, o nuotaka nežibėjo pieno baltumo suknele. Abu jie buvo pasipuošę sportiniais kostiumais bei patogia avalyne. Šventėje dalyvavusių svečių pora taip pat prašė dėvėti sportinio stiliaus rūbus. </p>
      <p>Rag’n’Bone Man svarbią dieną vilkėjo „Ralpho Laureno“ prekinio ženklo sportinį kostiumą, o Beth – abiejų inicialais ir savo katės profiliu puoštu kostiumu.</p>
      <figure>
        <img src="https://www.zmones.lt/photo/30616569-6da9-11e9-86a7-aa000054c883/1200x750sp535218/rag-n-bone-man-vede-savo-suzadetine-beth-socialiniu-tinklu-nuotr-5ccc4517dfc071-18309928.jpeg"/>
        <figcaption>Rag’n’Bone Man vedė savo sužadėtinę Beth / Socialinių tinklų nuotr.</figcaption>
      </figure>
      <p>Muzikos žvaigždės gerbėjai tuomet nbuvo nustebę, kad pora viešai pasidalijo vestuvių fotografijomis ir pačiu tuoktuvių faktu. Prieš tai pora niekuomet nedalijo interviu apie savo santykius. Neskelbė ir apie sužadėtuvės. Beth ir Rory augina beveik dviejų metukų sūnų Reuben.</p>
      <p>Dainų autorius ir atlikėjas Rag’N’Bone Man išgarsėjo su neregėtos sėkmės sulaukusiu hitu „Human“. Ši daina Prancūzijoje parduota deimantiniu tiražu, dar 8 šalyse singlas tapo platininiu. Muzikos parduotuvės „iTunes“ duomenimis, pernai vasarą pasirodžiusi daina „Human“ tapo hitu Nr.1 net 46 pasaulio šalyse. Be to, šis kūrinys net penkias savaites iš eilės karaliavo dažniausiai Europoje per radiją transliuotų dainų sąrašo viršūnėje.</p>
      <p>Fenomenali hito „Human“ sėkmė atnešė pasaulinę šlovę. Iš nedidelio Uckfieldo miestelio Anglijoje kilęs Rag’N’Bone Man, kurio tikrasis vardas Rory Graham, <i>rap </i>ir <i>blues </i>muzika susidomėjo būdamas 15 metų. Po ketverių metų tėvas paskatino jaunuolį pradėti dainuoti vietos klubuose rengiamuose blues muzikos vakaruose. Netrukus Rag’N’Bone Man persikėlė gyventi į Brightoną, kur sukūrė hip-hopo komandą „The Rum Committee“, su kuria reguliariai koncertavo Londone.</p>
      <p>Išleidęs pirmuosius solo singlus „Blues Town“, „Wolves“ ir „Disfigured EP“, Rag’N’Bone Man sulaukė nemažos sėkmės, atlikėjo koncertuose pradėjo lankytis vis didesnis gerbėjų būrys. Netrukus jis pradėjo bendradarbiauti su įrašų prodiuseriu Marku Crew, kuris stipriai prisidėjo prie grupės „Bastille“ debiutinio albumo „Bad Blood“ sėkmės. Dar didesnį pripažinimą atlikėjui pasiekti padėjo radijo stotis „BBC Radio 1“, kuri Rag’N’Bone Man kūrinį „Bitter End“ įtraukė į jaunų ir pradedančiųjų atlikėjų muzikai skirtą grojaraštį „In New Music We Trust“.</p>
    </article>
  </body>
</html>