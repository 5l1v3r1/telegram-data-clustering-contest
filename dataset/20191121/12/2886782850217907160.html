<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/21/elo-az-ep-elnoke-a-biztosi-meghallgatasokrol"/>
    <meta property="og:site_name" content="euronews"/>
    <meta property="article:published_time" content="2019-11-21T12:15:26+00:00"/>
    <meta property="og:title" content="Jövő hét szerdán szavaz az EP az új Európai Bizottságról"/>
    <meta property="og:description" content="Strasbourgban, jövő hét szerdán eldől, megszavazza-e a parlament Von der Leyen bizottságát."/>
  </head>
  <body>
    <article>
      <h1>Jövő hét szerdán szavaz az EP az új Európai Bizottságról</h1>
      <address><time datetime="2019-11-21T12:15:26+00:00">21 Nov 2019, 12:15</time> by <a rel="author">Noémi Mrav&amp;Pálfi Rita </a></address>
      <p>Sajtótájékoztatón számolt be David Sassoli, az Európai Parlament olasz szociáldemokrata elnöke a biztosjelöltek meghallgatásának értékeléséről. Mint mondta, az Elnökök Értekezlete, vagyis ő maga és a képviselőcsoportok vezetői ma lezárta a meghallgatások folyamatát, és elfogadták, hogy az Ursula Von der Leyen vezetésével felálló új bizottságról jelen formájában szavazzanak. Erre jövő szerdán, november 27-én lesz lehetősége a képviselőknek, Strasbourgban.</p>
      <p>"Az Európai Parlament az elmúlt két hónap során eleget tett demokratikus feladatának, és alaposan megvizsgálta a javasolt biztosjelöltek teljesítményét. A meghallgatások aprólékosak és időnként nehezek voltak, azonban egyedülálló és nyilvános lehetőséget biztosítottak a képviselőknek, hogy meggyőződhessenek: a javasolt biztosjelöltek készen állnak a rájuk bízott feladat elvégzésére. Ma lezártuk a végső értékelést, és a jövő héten szavazunk a Biztosok Testületéről" - mondta.</p>
      <p>Így elhárult az utolsó akadály is a parlamenti szavazás elől. Ha a parlament megszavazza jövő szerdán a jelölteket, akkor december elején munkába is állhat az új testület - igaz, az eredeti időponthoz képest ez már így is egy hónapos csúszás lenne. Ha az EP-képviselők nem szavazzák meg a bizottságot jelen formájában, akkor ennél is hosszabb csúszásra, és csak a jövő év elején felálló Bizottságra lehet számítani.</p>
      <p>És ez nem teljesen esélytelen forgatókönyv, mivel Sassoli mostani felszólalásában is külön kiemelte, hogy "végtelenül szomorú az EP" amiatt, hogy bár ők komolyan vették a bizottság felállításának folyamatát, és szavaztak a bizottsági csúcsjelöltekről, a procedúrát végül mégis felülírták más politikai érdekek. Ettől függetlenül Sassoli szerint a parlament együtt fog működni Von der Leyennel, és azokat az ígéreteket, melyeket ő vállalt, maximálisan támogatni fogják.</p>
      <p>"A következő öt évben a bevándorlásra és a menekültkérdésre adandó hosszú távú választól kezdve az éghajlatváltozás elleni küzdelemben megszerzett vezető szerepünk megőrzéséig számos feladatunk lesz. Olyan Európai Bizottságra van tehát szükség, amely képes lépni az európaiaknak fontos ügyekben. A Parlament, amely közvetlen kapcsolatban áll az európai polgárokkal, ezentúl is vizsgálja a Bizottság munkáját és biztosítja, hogy a testület teljesítse vállalásait" - mondta Sassoli elnök.</p>
      <p>Kérdésre Sassoli azt mondta, nem várnak brit biztosjelöltre, annak ellenére sem, hogy Ursula von der Leyen korábban azt mondta, hogy brit biztost is szeretne a csapatába. Sassoli szerint ezt a kérdést tisztázták, és csupán 27 fős lesz a leendő bizottság.</p>
      <p>Az Európai Parlament csütörtökön 26 biztosjelölt meghallgatását értékelte ki. Köztük Várhelyi Olivérét is. A magyar biztosjelöltre bólintott rá legkésőbb a neki szánt portfólióért felelős külügyi szakbizottság. A bővítés- és szomszédságpolitikával foglalkozó Várhelyinek ugyanis meghallgatása után további írásbeli kérdésekre kellett válaszolnia, melyek túlnyomórészt arról szóltak, hogy mennyire lesz független biztosként Orbán Viktor magyar miniszterelnöktől és a magyar kormány politikájától.</p>
      <p>Az Elnökök Értekezlete az értékelőlevelek nyilvánosságra hozatalát is engedélyezte, <a href="https://www.europarl.europa.eu/news/hu/hearings2019/a-biztosok-meghallgatasai-2019">ezek itt tekinthetők meg</a> (az egyes biztosok oldalára kattintva).</p>
    </article>
  </body>
</html>