<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/euro-2020/article/1417067/fifa-rankings-i-ellada-anevike-4-theseis-ki-epestrepse-sto-3o-gkroyp"/>
    <meta property="og:site_name" content="gazzetta.gr"/>
    <meta property="article:published_time" content="2019-11-21T12:18:00+00:00"/>
    <meta property="og:title" content="FIFA Rankings: Η Ελλάδα ανέβηκε 4 θέσεις κι επέστρεψε στο 3ο γκρουπ!"/>
    <meta property="og:description" content="Η Ελλάδα με τις νίκες επί της Αρμενίας και της Φινλανδίας ανέβηκε κι άλλο στο FIFA Ranking, μπήκε στο top30 των χωρών της UEFA αλλά ακόμα έχει δρόμο μπροστά της."/>
  </head>
  <body>
    <article>
      <h1>FIFA Rankings: Η Ελλάδα ανέβηκε 4 θέσεις κι επέστρεψε στο 3ο γκρουπ!</h1>
      <h2>Η Ελλάδα με τις νίκες επί της Αρμενίας και της Φινλανδίας ανέβηκε κι άλλο στο FIFA Ranking, μπήκε στο top30 των χωρών της UEFA αλλά ακόμα έχει δρόμο μπροστά της.</h2>
      <address><time datetime="2019-11-21T12:18:00+00:00">21 Nov 2019, 12:18</time> by <a rel="author" href="http://www.gazzetta.gr/reporter/antonis-saoulis" target="_blank">Αντώνης Σαούλης</a></address>
      <p>Και <b>καλή μπάλα</b>. Και <b>νίκες</b>. Και άνοδος στο <b>Ranking </b>που τόσο είχαμε ανάγκη. Μπορεί να αποκλειστήκαμε από την τελική φάση του <b>Euro2020</b> αλλά τουλάχιστον σώσαμε κάτι στα τελευταία <b>4 ματς</b> που δώσαμε. Δεν κάναμε ιστορικό χαμηλό στο <b>FIFA Ranking</b> (είχαμε φτάσει στην <b>60η θέση</b> μετά την ήττα από την <b>Φινλανδία </b>και την ισοπαλία από το <b>Λιχτενστάιν</b>) και επιστρέψαμε στο <b>top30 των χωρών της UEFA</b>.</p>
      <p>To <b>gazzetta.gr</b> έκανε τις πράξεις και ανανέωσε τα FIFA Rankings πριν τις επίσημες αλλαγές της Παγκόσμιας Ποδοσφαιρικής Ομοσπονδίας (<b>αυτές θα γίνουν στις 28 Νοεμβρίου</b>). Και η <b>Ελλάδα </b>μετά τις <b>δύο θέσεις</b> που κέρδισε μετά τη νίκη επί της <b>Βοσνίας (</b>ανέβηκε στην 58η), κέρδισε άλλες 4 με τις νίκες επί της <b>Φινλανδίας </b>και της <b>Αρμενίας </b>(54η).</p>
      <p>Μάλιστα η νίκη επί της <b>Φινλανδίας </b>ήταν αρκετή για να την περάσουμε. Μιας και <b>εμείς πήραμε 12,8 πόντους</b> κι αυτοί τους έχασαν! Τι σημαίνει αυτό; Πως μπήκαμε στο top30 των ευρωπαϊκών χωρών, αφήνοντας 31η την Φινλανδία. Οπερ σημαίνει πως αν μείνουμε εκεί όταν γίνει η κλήρωση των προκριματικών του <b>Μουντιάλ </b>θα βρισκόμαστε στο <b>3ο γκρουπ δυναμικότητας</b>.</p>
      <p>
        <u>
          <b>Οι χώρες που κυνηγάμε και αυτές που περάσαμε*</b>
        </u>
      </p>
      <ul>
        <li>46 Κόστα Ρίκα 1442 +1</li>
        <li>47 Γκάνα 1440 +4</li>
        <li>48 Τζαμάικα 1437 -3</li>
        <li>49 Βοσνία 1427 -1</li>
        <li>50 Σκωτία 1422 +3</li>
        <li>51 Αίγυπτος 1420 +2</li>
        <li>52 Ουγγαρία 1416 -2</li>
        <li>53 Καμερούν 1412 -1</li>
        <li>
          <b>54 ΕΛΛΑΔΑ 1410 +4</b>
        </li>
        <li>55 Κατάρ 1398 -2</li>
        <li>56 Μάλι 1388 -3</li>
        <li>56 Λ.Δ. Κονγκό 1388 -2</li>
        <li>58 Φινλανδία 1386 -3</li>
        <li>59 Ακτή Ελεφαντοστού 1380 -3</li>
      </ul>
      <p>*Mε ακρίβεια +/- 1, μιας και επαναλαμβάνουμε πως δεν είναι τα επίσημα Rankings της FIFA.</p>
      <p>
        <u>
          <b>Μέχρι που μπορούμε να ανέβουμε και γιατί είναι πιθανό να πέσουμε</b>
        </u>
      </p>
      <p>Το πρόβλημα για την <b>Εθνική </b>μας ομάδα είναι πως δεν θα έχει επίσημα ματς μέχρι τον <b>Σεπτέμβριο του 2020</b>. Προφανώς έχουν κανονιστεί φιλικά αλλά στα <b>Rankings </b>δεν έχουν την ίδια βαρύτητα με επίσημα ματς. Πόσω μάλλον με αγώνες τελικής φάσης <b>Euro </b>εκεί όπου θα βρίσκονται <b>24 χώρες</b>.</p>
      <p>Οι <b>Φινλανδοί </b>για παράδειγμα που τους περάσαμε θα είναι στο <b>Euro </b>και φυσικά κάθε νίκη (εάν κάνουν φυσικά) θα τους δίνει τρομερό boost. Βεβαίως και οι ήττες μετράνε στα <b>Rankings </b>μιας και δεν προστίθενται μόνο βαθμοί αλλά αφαιρούνται κιόλας. Υπάρχουν και οι <b>16 ομάδες</b> που θα δώσουν τον <b>Μάρτιο </b>τα <b>play off του Nations League</b> από όπου θα προκύψουν οι τελευταίες 4 ομάδες του Euro.</p>
      <p>Οπότε αρκετές ομάδες θα έχουν επίσημα ματς την ίδια ώρα που εμείς θα «βολευτούμε» με φιλικά.</p>
      <p>Στην θέση στην οποία βρισκόμαστε πλέον οι νίκες μετράνε και σε αυτά τα ματς. Ναι μεν θα είναι μερικά ματς ακόμα για τον <b>Τζον Φαν'τ Σιπ</b> που θα κάνει δοκιμές αλλά και σε αυτά θα μετράνε βαθμοί για τα <b>Rankings</b>.</p>
      <p>Επίσης θα πρέπει αυτή τη φορά να δώσουμε την πρέπουσα σημασία στο <b>Nations League</b>! Μία ισοπαλία με την <b>Εσθονία </b>την τελευταία αγωνιστική στο προηγούμενο <b>Nations League</b> (χάσαμε με 0-1 στο <b>ΟΑΚΑ</b>) και τώρα θα βρισκόμασταν στα <b>play offs</b>. Αλλά με δεδομένα ότι τα γκρουπ στο <b>Nations League</b> χωρίζονται με βάση τη δυναμικότητα των αντιπάλων κάθε μας νίκη θα μας δίνει πολλούς βαθμούς στο <b>ranking </b>και ταυτόχρονα θα τους αφαιρεί από τις χώρες που θα αντιμετωπίζουμε που λογικά θα βρίσκονται είτε από πάνω μας, είτε θα μας κυνηγάνε.</p>
      <p>Υπομονή λοιπόν μέχρι τον <b>Σεπτέμβρη </b>για να ξαναδούμε σε επίσημο ματς την <b>Εθνική </b>μας ομάδα.</p>
    </article>
  </body>
</html>