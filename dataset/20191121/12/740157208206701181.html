<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/pks-czestochowa-w-likwidacji-to-jednak-nie-koniec-jednego-z-ostatnich-panstwowych-przedsiebiorstw-samochodowych,135176.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T12:00:00+00:00"/>
    <meta property="og:title" content="PKS Częstochowa w likwidacji. To jednak nie koniec jednego z ostatnich państwowych przedsiębiorstw samochodowych?"/>
    <meta property="og:description" content="Likwidator spółki zapewnia, że chodzi o uzdrowienie kiepskiej sytuacji finansowej przedsiębiorstwa, a pierwszy krok w postaci sprzedaży częstochowskiego dworca został już wykonany. Autobusy państwowego przewoźnika mają kursować dalej, ale na zwiększenie liczby kursów i linii raczej nie ma co liczyć. Mogłoby być inaczej, gdyby samorządy z regionu zdecydowały się dofinansować przewoźnika, śmielej wystąpiły o pieniądze rządowe lub kilka lat temu przejęły PKS Częstochowa. Na taką współpracę zgodziły się np. wielkopolskie powiaty, żeby utrzymać przy życiu PKS Poznań."/>
  </head>
  <body>
    <article>
      <h1>PKS Częstochowa w likwidacji. To jednak nie koniec jednego z ostatnich państwowych przedsiębiorstw samochodowych?</h1>
      <address><time datetime="2019-11-21T12:00:00+00:00">21 Nov 2019, 12:00</time> by <a rel="author">Piotr Wiewióra  </a></address>
      <h4>Likwidator spółki zapewnia, że chodzi o uzdrowienie kiepskiej sytuacji finansowej przedsiębiorstwa, a pierwszy krok w postaci sprzedaży częstochowskiego dworca został już wykonany. Autobusy państwowego przewoźnika mają kursować dalej, ale na zwiększenie liczby kursów i linii raczej nie ma co liczyć. Mogłoby być inaczej, gdyby samorządy z regionu zdecydowały się dofinansować przewoźnika, śmielej wystąpiły o pieniądze rządowe lub kilka lat temu przejęły PKS Częstochowa. Na taką współpracę zgodziły się np. wielkopolskie powiaty, żeby utrzymać przy życiu PKS Poznań.</h4>
      <hr/>
      <ul>
        <li>
          <b>To jest restrukturyzacja w likwidacji. Nie widzę powodu, żeby firma nie miała dalej działać, tym bardziej że dzięki sprzedaży dworca uchwyciliśmy płynność finansową - mówi prezes-likwidator PKS Częstochowa Ludwik Kubasiak, który podkreśla, że spółka zamierza zmienić siedzibę i negocjuje współpracę z MPK w Częstochowie.</b>
        </li>
        <li>
          <b>Kilka lat temu komunalizację spółki poważnie rozważały lokalne samorządy, ale zrezygnowały z tego pomysłu, ponieważ obawiały się, że będą musiały zbyt dużo dokładać do funkcjonowania PKS-u, który stałby się wewnętrznym zakładem podlegającym związkowi komunalnemu. </b>
        </li>
        <li>
          <b>Dzięki porozumieniu samorządów udało się w tym roku uratować PKS Poznań, który od 2010 roku należał do stolicy Wielkopolski. Niestety działalności zaprzestały kolejne spółki, m.in. przejęte od Skarbu Państwa przez Grupę Mobilis i Arriva Bus Transport Polska.</b>
        </li>
      </ul>
      <p>W ostatnich latach PKS-y padają jak muchy, bez względu na to, czy mowa o spółkach dalej należących do państwa czy też do innych podmiotów. Częstochowski też już od dawna był w kiepskiej sytuacji finansowej. Kiedy mieszkańcy narzekali, że kursów jest za mało i że nie wszędzie autobusy dojeżdżają, kolejni prezesi tłumaczyli, że puszczają je tam, gdzie jest to opłacalne, bo przedsiębiorstwo skupia się na zysku. Ale jednocześnie, jak podkreślali, ze względów społecznych i z uwagi na dobrą współpracę z samorządami utrzymywana była przynajmniej część nierentownych linii.</p>
      <p>Pięć lat temu wydawało się, że PKS Częstochowa – jeden z ostatnich państwowych przewoźników autobusowych i zarazem jeden z największych jeszcze istniejących, bo działający na terenie miasta na prawach powiatu i kilku powiatów ziemskich – powoli wychodzi na prostą. Nie na długo. <br/>W drugiej połowie obecnej dekady zaczęły się rotacje na stanowisku prezesa, problemy z kierowcami oraz próby przekonywania włodarzy gmin i powiatów, aby dopłacały do kursów na swoim terenie. Liczba kursów została zredukowana, a nierzadko zdarzało się, że i na istniejących autobusy nie przyjeżdżały na czas lub w ogóle.</p>
      <p>Sprawdź <a href="https://www.portalsamorzadowy.pl/gospodarka-komunalna/pks-zlikwidowane-autobusy-znow-beda-kursowac-po-malych-miejscowosciach,127086.html">PKS: Zlikwidowane autobusy znów będą kursować po małych miejscowościach</a></p>
      <p>Na dofinansowywanie linii ostatecznie zgodziły się tylko niektóre samorządy, kierowców jak brakowało, tak brakuje nadal, natomiast licząc od 2015 roku PKS-em kierował do niedawna już czwarty prezes. Do niedawna, ponieważ ostatnio stał się likwidatorem.</p>
      <p>- Przedsiębiorstwo Komunikacji Samochodowej Częstochowa w Częstochowie Spółka Akcyjna, zgodnie z Uchwałą nr 1 Nadzwyczajnego Walnego Zgromadzenia, z dnia 18 października 2019 r., znajduje się w trakcie procesu likwidacji. W czasie likwidacji spółka działa pod dotychczasową nazwą z dodatkiem "w likwidacji". Informujemy również, że Spółka w trakcie prowadzenia procesu likwidacji realizuje wszystkie zadania przewozowe zgodnie z umowami - poinformował prezes-likwidator Ludwik Kubasiak w komunikacie na stronie internetowej PKS Częstochowa.</p>
      <h3>„Zrewidować sposób zarządzania nieruchomościami”</h3>
      <p>Jak podkreśla Kubasiak (wcześniej m.in. kierował PKS Cieszyn), nie chodzi jednak o definitywne zakończenie działalności, ale o jej restrukturyzację i próbę uzdrowienia sytuacji.</p>
      <p>- W takiej formie jak dotychczas PKS nie może już dalej funkcjonować, to już nie te czasy. Transport autobusowy i potoki pasażerskie wyglądają teraz zupełnie inaczej. To nie jest tak, że chcemy się wszystkiego pozbyć i zlikwidować firmę, tylko zrewidować sposób zarządzania nieruchomościami w oparciu o obsługę przewozów pasażerskich. W tym kierunku to zmierza, a nie likwidacji – wyjaśnia prezes-likwidator.</p>
      <p>W tym celu spółka wystawiła na sprzedaż dworzec autobusowy w Częstochowie przy al. Wolności oraz swoją siedzibę przy ul. Krasińskiego (obydwa budynki obciążone hipoteką).</p>
      <p>- Podjęliśmy decyzję o pozbyciu się nieruchomości, które są zbyteczne. Dworzec wprawdzie taki nie był, ale nie mieliśmy wyboru. Musieliśmy uzyskać jakiś wyraźny zastrzyk finansowy dla firmy, bo zadłużenia są spore – przyznaje Ludwik Kubasiak.</p>
      <p>Zobacz <a href="https://www.portalsamorzadowy.pl/gospodarka-komunalna/sytuacja-pks-ow-jest-beznadziejna-upadaja-na-naszych-oczach,71228.html">Sytuacja PKS-ów jest beznadziejna. Upadają na naszych oczach</a>.</p>
      <p>Dworzec właśnie udało się sprzedać – wprawdzie nie za 18 mln zł, jak początkowo planowano, tylko za 12,6 mln zł – ale to i tak spory zastrzyk finansowy dla firmy.</p>
      <p>Nabywcą została również spółka skarbu państwa - PKP, która w sąsiedztwie ma swój dworzec kolejowy. Ale terenu po PKS-ie – jak wynika z nieoficjalnych doniesień – nie zamierza przeznaczyć np. na rozbudowę własnej infrastruktury, tylko pod budownictwo mieszkaniowe.</p>
      <p>- Nic poważnego się nie dzieje. Najważniejsze, że uchwyciliśmy płynność, bo bez tego byłaby tragedia. Myślę, że za niedługo proces likwidacji zostanie odwieszony – uważa Ludwik Kubasiak. - Musimy pozamykać pewne kwestie systemowe i nie widzę powodu, żeby firma nie miała dalej działać. Rynek utrzymaliśmy i staramy się go obsługiwać. Mieliśmy na początku września małe perturbacje, kiedy trochę ludzi odeszło, ale udało się to naprawić. PKS jeździ i obsługuje cały makroregion, tak jak do tej pory – dodaje.</p>
      <h3>Współpraca na linii PKS – MPK?</h3>
      <p>Prezes-likwidator zwraca uwagę, że spółka ma trochę nieruchomości, które są dużo warte i znajdują się w atrakcyjnych lokalizacjach.</p>
      <p>- W przyszłości pewnie będą kolidowały z architekturą miasta, dlatego w ramach realizowanego przez spółkę planu naprawczego postanowiliśmy zagospodarować te nieruchomości poprzez sprzedanie ich czy inne projekty finansowe, natomiast PKS chcemy docelowo przenieść w inne miejsce – podkreśla.</p>
      <p>Kierownictwo PKS Częstochowa podpisało już wstępny list intencyjny z zarządem MPK w Częstochowie w sprawie stworzenia wspólnej zajezdni.</p>
      <p>- Dwie tak duże zajezdnie nie są w mieście potrzebne. Jest zasadne, żeby się połączyć w tej kwestii. Zastanawiamy się, czy nie stworzyć jednej firmy, która obsługiwałaby na zasadzie outsourcingu MPK i PKS. To byłoby techniczne zabezpieczenie sprawy. Kwestię przewozową natomiast chcemy oprzeć o centrum przesiadkowe, dlatego, że to jest przyszłość w Częstochowie – informuje Kubasiak.</p>
      <h3>Rozważali skomunalizowanie</h3>
      <p>W pierwszych latach obecnej dekady, w związku z zapowiedziami rządu zmierzającymi do nałożenia na samorządy obowiązku organizacji publicznego transportu, gminy i powiaty regionu częstochowskiego przymierzały się do skomunalizowania spółki.</p>
      <p>Największe zainteresowanie wykazywał powiat kłobucki i wchodzące w jego skład gminy, poważnie sprawę rozważały też władze powiatu częstochowskiego, a mówiło się także o powiecie pajęczańskim (województwo łódzkie).</p>
      <p>Wiodąca rola powiatu kłobuckiego wynikała m.in. z faktu, że choć graniczy on bezpośrednio z Częstochową, to od dawna nawet bliskich granicy terenów nie obsługiwało już Miejskie Przedsiębiorstwo Komunikacyjne w Częstochowie (dla tutejszych samorządów jest za drogie). Autobusy MPK – na podstawie umów i dzięki przekazywanym przez samorządy dofinansowaniom – kursują natomiast do innych gmin już na terenie powiatu częstochowskiego.</p>
      <p>Mimo to np. wójt jurajskiego Olsztyna Tomasz Kucharski, choć teren tej gminy obsługuje codziennie po kilka autobusów MPK, nieraz podkreślał, że komunalizacja PKS to słuszny kierunek i samorządy – po stworzeniu związku komunalnego – powinny go przejąć. Umożliwiłoby to m.in. zyskanie bezpośredniego wpływu na kształt siatki połączeń i ceny biletów.</p>
      <p>Początkowo przeszkodę stanowiły plany ówczesnego Ministerstwa Skarbu, które wystawiło spółkę na sprzedaż. Po tym, jak cztery próby sprzedaży zakończyły się niepowodzeniem, resort zrezygnował z dalszych, a samorządowcy przystąpili do działania. Wybrali zespół roboczy, który opracował list intencyjny do ministerstwa, wyrażając tym samym zainteresowanie przejęciem przedsiębiorstwa. Kolejnym krokiem miał być wniosek o komunalizację, który jednak nigdy nie powstał.</p>
      <h3>Nie chcieli dopłacać</h3>
      <p>Mimo licznych spotkań, rozmów i analiz, samorządowcy wystraszyli się prawdopodobnej konieczności corocznego dopłacania do interesu. Chodziło zarówno o pokrycie kosztów kursów do mniejszych miejscowości, gdzie pasażerów byłoby stosunkowo niewielu, ale i utrzymania blisko 400-osobowej kadry z – jak określano – „kosztownym i nieprzystającym do obecnych realiów pakietem socjalnym”.</p>
      <p>- Temat został zamknięty, m.in. dlatego, że władze Częstochowy zapowiedziały, iż nie będą brały w tym udziału. Szkoda, było blisko. Wtedy PKS był w dużo lepszej kondycji niż teraz. Ponadto w ramach środków unijnych było do dyspozycji ok. 30 mln zł na niskoemisyjny transport, które można byłoby wykorzystać na modernizację taboru – mówi Henryk Kiepura, starostwa kłobucki.</p>
      <p>Udział Częstochowy był istotny m.in. z uwagi na fakt, że siedziba spółki znajduje się na jej terenie. W tej sytuacji, żeby spełnić ustawowy wymóg, można było jednak przenieść tę siedzibę i powiat kłobucki proponował nawet lokalizację w Kłobucku.</p>
      <p>- Do spełnienia było tylko trochę formalności. Były też rozmowy m.in. z wójtem Wręczycy Wielkiej, bo to duża gmina i blisko Częstochowy, żeby na jej terenie zorganizować siedzibę. Komunalizacja mogła nastąpić w sytuacji, gdyby znajdowała się ona w powiecie kłobuckim lub częstochowskim – dodaje Henryk Kiepura.</p>
      <p>Władze powiatu częstochowskiego zapewniały, że do sprawy komunalizacji podeszły bardzo poważnie. Nieraz wizytowały powiaty, które w przeszłości już się na taki krok zdecydowały, jak m.in. powiat bielski. I kiedy dowiedziały się, że część kadry trzeba było zwolnić, nie wszystkie gminy – mimo wcześniejszych deklaracji – podpisały porozumienia. A kiedy doszedł fakt, że trzeba dołożyć do funkcjonowania kilka mln zł, ich zapał znacząco opadł.</p>
      <p>Gwoździem do komunalizacyjnej trumny okazała się analiza diagnostyczno-prognostyczna przygotowana na zlecenie powiatu częstochowskiego przez firmę Blue Ocean Busines Consulting sp. z o.o. w Warszawie. Wykazała ona, że spośród trzech dopuszczalnych przez prawo metod zorganizowania transportu publicznego, komunalizacja PKS Częstochowa jest najmniej korzystna i najbardziej ryzykowna. Zdecydowaną większość argumentów podważył ówczesny prezes spółki Paweł Stolarski, który w przejęciu przedsiębiorstwa przez samorządy widział jedyną szansę na rozwój PKS Częstochowa. Na nic się to jednak nie zdało. Władze powiatu oficjalnie zapowiedziały niedługo później, że rezygnują z komunalizacji.</p>
      <p>Powiat kłobucki przez jakiś czas próbował jeszcze ciągnąć temat, ale w końcu też odpuścił w związku z niezdecydowaniem podkłobuckich gmin i brakiem możliwości finansowego udźwignięcia tego przedsięwzięcia na własnych barkach.</p>
      <h3>Chętniej sięgną po pieniądze rządowe?</h3>
      <p>W ostatnich latach mało który samorząd poszedł na rękę podupadającemu przedsiębiorstwu i zgodził się dopłacać do kursów po swoim terenie.</p>
      <p>- Na kilka połączeń otrzymaliśmy do końca roku dofinansowanie w wysokości 1 zł do wozokilometra z Funduszu Rozwoju Przewozów Autobusowych, w sumie 15 tys. zł. Ale to za mało, bo koszt 1 wozokilometra to ok. 6 zł. Podpisaliśmy jednak umowę i te kursy funkcjonują – mówi Henryk Kiepura.</p>
      <p>Na stałe od dawna PKS Częstochowa współpracował w kwestii dofinansowywania kursów w zasadzie tylko z gminą Kamienica Polska (powiat częstochowski).</p>
      <p>Sprawdź też <a href="https://www.portalsamorzadowy.pl/gospodarka-komunalna/fundusz-rozwoju-przewozow-autobusowych-znikome-zainteresowanie-samorzadow-w-drugim-naborze,134073.html">Fundusz Rozwoju Przewozów Autobusowych. Znikome zainteresowanie samorządów w drugim naborze</a>.</p>
      <p>- Rozmowy, które w 2018 roku i jeszcze na początku obecnego prowadziliśmy z innymi samorządami, szły w dobrym kierunku, tzn. bogatsze gminy przymierzały się do współfinansowania linii. Potem pojawiły się jednak zapowiedzi wprowadzenia rządowego funduszu przewozów, więc wszyscy postanowili zaczekać na ten program – mówi prezes-likwidator PKS Częstochowa.</p>
      <p>Ostatecznie z funduszu mało kto zdecydował się skorzystać, ale Ludwik Kubasiak jest zdania, że na razie to poligon doświadczalny, a samorządy potrzebują czasu, żeby się do niego przekonać i zastanowić nad korzystnymi rozwiązaniami. Prezes uważa, że linie można łączyć tak, żeby ich utrzymanie było bardziej rentowne i mniej kosztowne.</p>
      <h3>PKS Poznań na razie uratowany</h3>
      <p>W tym roku na skraju przepaści znalazły się też inne spółki PKS, które jednak z dużymi problemami borykały się co najmniej od kilku lat. <a href="https://www.portalsamorzadowy.pl/gospodarka-komunalna/miasto-poznan-przejelo-spolke-pks-poznan,9130.html">Tak było m.in. w przypadku PKS Poznań, które w 2010 roku miasto Poznań nieodpłatnie nabyło od państwa, zapowiadając w nim restrukturyzację.</a></p>
      <p>Sytuacji spółki nie udało się jednak znacząco poprawić i w 2015 roku miasto rozpoczęło rozmowy w sprawie dofinansowywania połączeń przez okoliczne samorządy. Kilkakrotnie proponowało też marszałkowi województwa przejęcie akcji przedsiębiorstwa. Nic jednak z tego nie wyszło. <br/>Spółka co roku dopłaca do utrzymania przewozów po kilka mln zł.</p>
      <p>- Jeśli nic się nie zmieni, to od 1 lipca grozi jej likwidacja wszystkich regularnych połączeń. Takie rozwiązanie to duży kłopot dla mieszkańców gmin i powiatów z terenu Wielkopolski. Z usług poznańskiego PKS korzysta rocznie 1,5 mln osób z 14 powiatów i 42 gmin. Mieszkańcy Poznania stanowią tylko niewielki procent tej liczby – poinformował w marcu poznański magistrat.</p>
      <p>Władze miasta zmuszone zostały do podjęcia natychmiastowych działań. Rozważane były trzy warianty - przekazanie spółki marszałkowi, podział albo utworzenie nowej spółki pracowniczej. Miejscy radni zdecydowali się na podział. Wydzieloną część jej majątku, czyli lokal dworca, przeniesiono do Zarządu Komunalnych Zasobów Lokalowych (ZKZL). Dzięki temu miasto mogło zachować kontrolę nad dworcem i umożliwić mieszkańcom dalsze korzystanie z niego.</p>
      <p>26 września samorządowcy miasta, powiatu poznańskiego i okolicznych powiatów podpisali porozumienie ws. utrzymania sieci linii autobusowych. W związku z tym do końca 2020 roku zaplanowali przeznaczenie na utrzymanie linii blisko 6,2 mln zł oraz powołanie związku powiatowo-gminnego, który będzie odpowiadał za przewozy autobusowe.</p>
      <p><a href="https://www.portalsamorzadowy.pl/gospodarka-komunalna/wladze-poznania-porozumienie-samorzadow-jedynym-ratunkiem-dla-pks-poznan,132591.html">Rzeczniczka poznańskiego magistratu Joanna Żabierek w przekazanym stanowisku podkreśliła, że po przejęciu PKS Poznań władze miasta przez lata szukały formuły, w jakiej mogłyby być realizowane przewozy autobusowe. Zaznaczyła, że działalność podstawowa spółki - w zakresie przewozów autobusowych - od roku 2010 była nierentowna, a skumulowana za okres 2010-2018 strata na sprzedaży wyniosła prawie 30 mln zł</a>.</p>
      <p>Władze Poznania są zdania, że gdyby nie zainicjowały porozumienia samorządów, nie byłoby szansy na utrzymanie przewozów autobusowych PKS. <a href="https://www.portalsamorzadowy.pl/polityka-i-spoleczenstwo/radni-pis-samorzady-uratowaly-pks-poznan-zrujnowany-przez-jacka-jaskowiaka,132559.html">Tymczasem lokalni politycy PiS stwierdzili, że to prezydent Poznania Jacek Jaśkowiak (PO) wydrenował spółkę z majątku i doprowadził na skraj upadku</a>.</p>
      <h3>Masowe likwidacje</h3>
      <p>To, co w ostatniej chwili udało się uratować w Poznaniu, okazało się niemożliwe w przypadku innych spółek. W latach 2018-2019 Grupa Mobilis zamknęła wszystkie swoje przedsiębiorstwa komunikacji, które między 2009 i 2012 rokiem kupiła od Skarbu Państwa. To PKS: Bartoszyce, Ciechanów, Mińsk Mazowiecki, Ostrołęka, Płock, Piotrków Trybunalski, Przasnysz, Mława, Ostróda i Mrągowo.</p>
      <p>Czytaj: <a href="https://www.portalsamorzadowy.pl/gospodarka-komunalna/plaga-likwidacji-pks-ow-mazowsze-przestroga-dla-innych-regionow,105505.html">Plaga likwidacji PKS-ów. Mazowsze przestrogą dla innych regionów</a></p>
      <p>W czerwcu Arriva Bus Transport Polska zawiesiła przewozy PKS w Węgorzewie, Kętrzynie, Bielsku Podlaskim, Sędziszowie Małopolskim, Prudniku i Kędzierzynie-Koźlu.</p>
      <p>Wiosną upadł PKS Szczecinek, którego majątek został już wyprzedany. <a href="https://www.portalsamorzadowy.pl/gospodarka-komunalna/to-juz-koniec-pks-lubliniec,103718.html">Śladu nie ma już też po majątku PKS Lubliniec, który zaprzestał działalności przewozowej w lutym 2018 roku</a>. W tym ostatnim przypadku też były rozmowy i próby przekonania okolicznych samorządowców do współfinansowania działalności spółki, które zakończyły się fiaskiem.</p>
      <p>W trudnej sytuacji znaleźli się ponadto m.in. <a href="https://www.portalsamorzadowy.pl/gospodarka-komunalna/kolejne-pks-y-w-wielkopolsce-zawieszaja-kursowanie-regularnych-linii,125630.html">pasażerowie w powiatach gnieźnieńskim i wrzesińskim. Pod koniec kwietnia obsługująca oba te powiaty spółka PKS w Gnieźnie w upadłości poinformowała, że od 1 maja zostaje całkowicie zawieszona regularna komunikacja autobusowa</a>.</p>
    </article>
  </body>
</html>