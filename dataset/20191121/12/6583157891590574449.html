<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/wlodawa-kusi-przedsiebiorcow-ulgami-podatkowymi/"/>
    <meta property="og:site_name" content="lublin112.pl"/>
    <meta property="article:published_time" content="2019-11-21T12:22:00+00:00"/>
    <meta property="og:title" content="Włodawa kusi przedsiębiorców ulgami podatkowymi"/>
    <meta property="og:description" content="Jest już Włodawska Rada Biznesu, Włodawska Podstrefa Ekonomiczna, aktywne uczestnictwo w różnego rodzaju targach i spotkaniach, teraz z kolei dochodzą do tego ulgi podatkowe. Władze Włodawy liczą, że dzięki temu posunięciu w mieście pojawią się nowi inwestorzy."/>
  </head>
  <body>
    <article>
      <h1>Włodawa kusi przedsiębiorców ulgami podatkowymi</h1>
      <address>
        <time datetime="2019-11-21T12:22:00+00:00">21 Nov 2019, 12:22</time>
      </address>
      <p>
        <b>Jest już Włodawska Rada Biznesu, Włodawska Podstrefa Ekonomiczna, aktywne uczestnictwo w różnego rodzaju targach i spotkaniach, teraz z kolei dochodzą do tego ulgi podatkowe. Władze Włodawy liczą, że dzięki temu posunięciu w mieście pojawią się nowi inwestorzy.</b>
      </p>
      <p>Pierwszy raz w historii Włodawy władze miasta wprowadziły ulgę w podatku od nieruchomości dla przedsiębiorców. Jest to kolejne już udogodnienie, które ma zachęcić do inwestowania w tym mieście. W 2017 roku powołano Włodawską Radę Biznesu jako organ doradczy przy burmistrzu Włodawy. Od ponad roku funkcjonuje również Włodawska Podstrefa Ekonomiczna. Ponadto władze miasta aktywnie uczestniczą w różnego rodzaju targach i spotkaniach z potencjalnymi inwestorami. Włodawa jest też partnerem forum gospodarczego ” Welconomy Forum in Toruń”.</p>
      <blockquote>– Zwolnienie przedsiębiorców z podatku od nieruchomości, niewątpliwie będzie zachętą do realizowania nowych inwestycji w naszym mieście. Spowoduje zmniejszenie kosztów prowadzenia działalności, a miastu da wymierne korzyści w postaci utworzenia nowych miejsc pracy. Zmniejszenie obciążeń podatkowych poprawi atrakcyjność Włodawy jako dobrego miejsca do prowadzenia działalności gospodarczej. To pierwsza w historii samorządu Włodawy tego typu ulga dla przedsiębiorców – mówi burmistrz Włodawy Wiesław Muszyński.</blockquote>
      <p>Aby przedsiębiorca mógł skorzystać z ulgi musi spełnić określone w uchwale warunki. Najważniejsze z nich to inwestycja w rozwój działalności oraz utworzenie nowych miejsc pracy. Przez inwestycję należy rozumieć m.in. zakup gruntów na których prowadzona jest działalność gospodarcza, budowę lub modernizację budynków oraz inwestycję w środki trwałe oraz wartości niematerialne i prawne. Po spełnieniu tych wymogów przedsiębiorca może zostać zwolniony z podatku od nieruchomości na okres od roku do trzech lat, w zależności od ilości nowych miejsc pracy.</p>
      <p>Konsekwencja w działaniu przyniosła już pierwsze rezultaty. Na podstawie umowy o współpracy z Miejskim Przedsiębiorstwem Gospodarki Komunalnej we Włodawie, firma KH Kipper Sp. z o.o. specjalizująca się w produkcji zabudowy pojazdów ciężarowych uruchomiła na terenie miasta linię technologiczną.</p>
      <p>(fot. Zwiedzaj Lubelskie)</p>
    </article>
  </body>
</html>