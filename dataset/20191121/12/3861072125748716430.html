<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/pasirasyta-sutartis-del-sarvuotuju-visureigiu-isigijimo-lietuvos-kariuomenei/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-11-21T12:31:00+00:00"/>
    <meta property="og:title" content="Pasirašyta sutartis dėl šarvuotųjų visureigių įsigijimo Lietuvos kariuomenei"/>
    <meta property="og:description" content="Lapkričio 21 d.  Gynybos resursų agentūra prie Krašto apsaugos ministerijos pasirašė sutartį su JAV gynybos departamentu dėl  200  šarvuotųjų  kovinės paramos visureigių JLTV (angl. Joint Light Tactical Vehicle, JLTV) įsigijimo. Sutarties pasi"/>
  </head>
  <body>
    <article>
      <h1>Pasirašyta sutartis dėl šarvuotųjų visureigių įsigijimo Lietuvos kariuomenei</h1>
      <address>
        <time datetime="2019-11-21T12:31:00+00:00">21 Nov 2019, 12:31</time>
      </address>
      <p>
        <i>Lapkričio 21 d.  Gynybos resursų agentūra prie Krašto apsaugos ministerijos pasirašė sutartį su JAV gynybos departamentu dėl  200  šarvuotųjų  kovinės paramos visureigių JLTV (angl. Joint Light Tactical Vehicle, JLTV) įsigijimo. Sutarties pasirašymas vainikavo Krašto apsaugos ministerijos pastangas Lietuvos kariuomenę aprūpinti aukštos kokybės produktu, geriausiai atitinkančiu kainos ir kokybės santykį. Naujieji visureigiai  sustiprins esamus Lietuvos kariuomenės pajėgumus, padidins mobilumą, karių apsaugą ir kovinę galią. Lietuva  visureigius JLTV perka iš JAV Vyriausybės, kuri visureigių gamybai pasirinko „Oshkosh Defense“ kompaniją.</i>
      </p>
      <p>Sutartį  Krašto apsaugos ministerijoje pasirašė  Gynybos resursų agentūros direktorius Sigitas Dzekunskas  ir JAV Sausumos pajėgų  sekretoriaus  pavaduotojas  įsigijimams  Jeffry S. White.</p>
      <p>„Šarvuotųjų  kovinės paramos visureigių JLTV įsigijimo projektas, kuris yra vykdomas bendradarbiaujant su JAV Vyriausybe,  yra vienas svarbiausių Lietuvos kariuomenės modernizavimo ir stiprinimo elementų, žymintis kokybinį šuolį aprūpinant kariuomenę naujausia  šiuolaikine ir pajėgia ginkluote.   Įsigydami šiuos kovinės paramos visureigius, siunčiame  stiprų  signalą mūsų sąjungininkams, kad Lietuva rūpinasi ir investuoja tiek į savo, tiek į viso Aljanso saugumą“,  –  sako  krašto apsaugos ministras Raimundas Karoblis. </p>
      <p>„Šis projektas vainikuoja ilgalaikę partnerystę stiprinant Lietuvos kovinės parengties techninę bazę. Mes ir toliau bendradarbiausime, kad užtikrintume šių naujų galimybių sėkmę ateinančiais dešimtmečiais”, –  pabrėžia  JAV ambasados Lietuvoje reikalų patikėtinis  Marcus Micheli. </p>
      <p>„Tai geras taktinis visureigis, kuris užtikrina pakankamą karių apsaugą ir su atitinkama ginkluote ir įranga galės teikti kovinę paramą. Kariams reikės mokytis juo naudotis ir įsisavinti naujas visureigio savybes. Šiuo metu įsigyjamos naujos ginkluotės ir technikos kiekis ir kokybė leidžia nedvejojant konstatuoti, kad kovinė Lietuvos kariuomenės galia auga. Jaučiu karių entuziazmą, matau jų atsakomybę ir ryžtą ginti savo šalį, todėl naujos technikos galimybės mums suteiks efektyvumo,“  – sakė kariuomenės vadas generolas leitenantas Valdemaras Rupšys.</p>
      <p>Lietuvos kariuomenei visureigius pagamins JAV bendrovė „Oskosh  Defence“. Jie bus gaminami   pagal  Lietuvos kariuomenės iškeltus operacinius reikalavimus, kurie geriausiai atitinka  Lietuvos kariuomenės poreikius tiek šalies gynybai, tiek dalyvavimui tarptautinėse operacijose.</p>
      <p>Naujieji  visureigiai bus su bokšteliais, apginkluoti  12,7 mm kulkosvaidžiais M2 QCB.    Jie bus skirti Lietuvos kariuomenės   brigadų  „Geležinis Vilkas“  ir „Žemaitija“   batalionams,  prioritetą teikiant nacionalinėms greitojo reagavimo pajėgoms.    Planuojama, kad pirmieji visureigiai  Lietuvos kariuomenei bus perduoti 2021 m. pabaigoje.</p>
      <p>JLTV visureigių, juos komplektuojančios įrangos ginkluotės, personalo mokymo, atsarginių dalių įsigijimo  ir išlaikymo vertė 2019-2024 metais  - 145 mln. eurų su PVM. </p>
      <p>Bendradarbiaudama su JAV Vyriausybe Lietuva siekia užsitikrinti palankiausias JLTV visureigių įsigijimo ir išlaikymo sąlygas.  Kadangi šių visureigių pirkimas bus vykdomas per JAV Vyriausybę, kuri ir pati yra pateikusi didelį JLTV užsakymą, todėl Lietuvai taikoma kaina bus stipriai mažesnė nei paprastai.</p>
      <p>Krašto apsaugos ministerijos Gynybos resursų taryba dar 2017 m. pabaigoje nusprendė, kad JAV gaminami kariniai šarvuoti visureigiai JLTV geriausiai atitinka funkcionalumo ir kainos santykį, tuomet ir buvo pradėtos derybos su JAV Vyriausybe dėl šių visureigių įsigijimo.</p>
      <p>Lietuvos kariuomenės įsigyjami  kovinės paramos šarvuotieji visureigiai JLTV papildys ir atnaujins šio tipo Lietuvos  kariuomenės visureigių parką. </p>
      <p>Visureigiai yra svarbi Lietuvos kariuomenės modernizavimo programos, kuri apima ir pėstininkų kovos mašinų „Vilkas/Boxer“ ir savaeigių haubicų PZH 2000 pirkimo, dalis. Šarvuotųjų visureigių trūkumą Lietuvos kariuomenė identifikavo vertindama potencialias grėsmes ir tokio tipo technikos poreikį tiek krašto gynybos užduotims vykdyti, tiek dalyvauti tarptautinėse operacijose.</p>
      <p>Šis trūkumas atsirado dėl natūralaus esamo visureigių parko susidėvėjimo ir didėjant jų poreikiui dėl kariuomenės plėtros. Šiuo metu Lietuvos kariuomenėje naudojami HMMWV.</p>
      <p>Nuotraukos: Giedrė Maksimovicz/KAM</p>
      <h3>Nuotraukų galerija</h3>
      <slideshow>
        <figure>
          <img src="https://www.jonavoszinios.lt/file/2019/11/21/GIE_4928_3.JPG"/>
          <figcaption>Pasirašyta sutartis dėl šarvuotųjų visureigių įsigijimo Lietuvos kariuomenei</figcaption>
        </figure>
        <figure>
          <img src="https://www.jonavoszinios.lt/file/2019/11/21/GIE_4966_3.JPG"/>
          <figcaption>Pasirašyta sutartis dėl šarvuotųjų visureigių įsigijimo Lietuvos kariuomenei</figcaption>
        </figure>
        <figure>
          <img src="https://www.jonavoszinios.lt/file/2019/11/21/GIE_5058_7.JPG"/>
          <figcaption>Pasirašyta sutartis dėl šarvuotųjų visureigių įsigijimo Lietuvos kariuomenei</figcaption>
        </figure>
      </slideshow>
      <h3>Video</h3>
      <figure>
        <iframe src="https://www.youtube.com/embed/hC-sUwJ7SXQ" width="560" height="315" data-service="Youtube" scrolling="no"/>
      </figure>
    </article>
  </body>
</html>