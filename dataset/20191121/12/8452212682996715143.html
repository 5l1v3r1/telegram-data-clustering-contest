<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/rasuceala-lui-rares-bogdan-eu-nu-cred-in-justitia-din-romania/"/>
    <meta property="og:site_name" content="Cotidianul"/>
    <meta property="article:published_time" content="2019-11-21T12:27:13+00:00"/>
    <meta property="og:title" content="Răsuceala lui Rareș Bogdan: „Eu NU cred în Justiția din România“"/>
    <meta property="og:description" content="Liviu Pleșoianu continuă seria postărilor care îl au în prim-plan pe Rareș Bogdan. De data aceasta, politicianul social-democrat postează (...)"/>
  </head>
  <body>
    <article>
      <h1>Răsuceala lui Rareș Bogdan: „Eu NU cred în Justiția din România“</h1>
      <address><time datetime="2019-11-21T12:27:13+00:00">21 Nov 2019, 12:27</time> by <a rel="author">(R.C.)</a></address>
      <p>
        <b>Noi imagini relevante cu cameleonul Rareș Bogdan, readuse în prim-plan. Liviu Pleșoianu a postat un filmuleț montat în care actualul europarlamentar liberal și fost prezentator la Realitatea Tv vorbește despre justiție. Rareș Bogdan declara sus și tare, cu subiect și predicat că ,,NU crede în Justiția din România“. În prezent, ajuns în barca politicii, Rareș Bogdan asmute DNA pe adversari. </b>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fliviuplesoianu.oficial%2Fvideos%2F446902786028674%2F&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <p>Afirmația lui Rareș Bogdan este diferită și de cea făcută de actualul șef al statului în urmă cu mai bine de un an, ca să luăm doar un exemplu. Astfel, pe 22 octombrie 2018, într-un mesaj postat pe pagina oficială a Președinției României, Klaus Iohannis declara:</p>
      <p>„<i>Integritatea este, în aceste zile, mai mult ca oricând, una dintre temele semnificative care se regăsesc pe agenda publică. Sunt tot mai frecvente atacurile la adresa justiției din partea unor politicieni lipsiți de integritate și, în aceste condiții, moralitatea şi profesionalismul magistraților devin esențiale în apărarea și menținerea încrederii cetățenilor în justiție. Încrederea începe cu integritatea magistraților. Lupta anticorupție este indisolubil legată de integritatea celor care fac parte din instituțiile sistemului judiciar.</i></p>
      <p>
        <i>Mă bucur că am ocazia să transmit un mesaj de felicitare şi încurajare tuturor profesioniștilor din justiție, de la prima și până la ultima treaptă ierarhică a sistemului, pentru rezultatele tot mai bune privind înfăptuirea actului de justiție în România, obținute în ultimii ani, dar şi pentru modul în care şi-au făcut datoria şi au apărat independența puterii judecătorești.</i>
      </p>
      <p>
        <i>În ciuda tuturor dificultăților întâmpinate, integritatea şi profesionalismul manifestate au arătat clar românilor, dar și partenerilor noștri externi, că justiția s-a maturizat, este pregătită, capabilă şi decisă să-și apere independența.</i>
      </p>
      <p>
        <i>Vocea dumneavoastră este auzită, contează şi va conta. Continuați să vă faceți meseria cu verticalitate și curaj, fideli principiilor democrației şi statului de drept! Rămâneți vigilenți şi nu vă pierdeți speranța! Sunt alături de dumneavoastră şi am convingerea că aveți susținerea cetățenilor din întreaga țară, care au transmis mesaje foarte clare şi ferme clasei politice. Am certitudinea că românii vor apăra și pe mai departe independența justiției cu aceeași convingere.</i>
      </p>
      <p>
        <i>Avem o Constituție, avem un crez – în statul de drept şi în democrație – și avem garanția dată de apartenența la Uniunea Europeană pentru respectarea acestui crez. Avem o justiție formată din magistrați integri şi am încredere că vor continua să rămână așa.</i>
      </p>
      <p><i>Vă urez mult succes în proiectele şi programele privind justiția derulate în România și în întreaga regiune!”</i>,  se arăta în<a href="https://www.presidency.ro/ro/media/mesaje/mesajul-presedintelui-romaniei-domnul-klaus-iohannis-transmis-cu-prilejul-conferintei-conduita-etica-a-magistratilor-pentru-consolidarea-increderii-publice-dialog-deschis-privind-integritatea-judiciara"> Mesajul Președintelui României, domnul Klaus Iohannis, transmis cu prilejul conferinței „Conduita etică a magistraților pentru consolidarea încrederii publice. Dialog deschis privind integritatea judiciară”</a></p>
      <p><a href="https://www.cotidianul.ro/video-rares-bogdan-afirmatie-bomba-despre-klaus-iohannis/">Ieri,</a> același Liviu Pleșoianu a postat un Un „VIDEO epocal“. Este vorba despre un filmuleț care îl prezintă pe fostul prezentator tv Rareș Bogdan în timp ce află, în direct, că președintele Iohannis „a obținut în instanță, pentru FDGR-ul său, statutul de succesor al Grupului Etnic German, organizație hitleristă desființată de Regele Mihai în 1944!“</p>
      <related>
        <h4>Articole asemănătoare</h4>
        <a href="https://www.cotidianul.ro/justitia-la-raport/"/>
        <a href="https://www.cotidianul.ro/rares-bogdan-voi-da-in-judecata-procurorul-de-caz-dna-ul-si-pe-kovesi/"/>
        <a href="https://www.cotidianul.ro/indemnul-ministrului-justitiei-pentru-noii-magistrati/"/>
      </related>
    </article>
  </body>
</html>