<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b1%cf%80%cf%8c%cf%86%ce%b1%cf%83%ce%b7-%ce%b2%cf%8c%ce%bc%ce%b2%ce%b1-%cf%80%cf%81%cf%8e%cf%84%ce%b7-%ce%ba%ce%ac%ce%b8%ce%b5%ce%b9%cf%81%ce%be%ce%b7-%ce%b3%ce%b9%ce%b1-%ce%b7%ce%bb.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T12:54:35+00:00"/>
    <meta property="og:title" content="Απόφαση-«βόμβα»: Πρώτη κάθειρξη για ηλεκτρονική πειρατεία στην Ελλάδα"/>
    <meta property="og:description" content="Για πρώτη φορά στην χώρα μας υπήρξε καταδίκη ιδιοκτήτη ηλεκτρονικού ιστοτόπου, εντός του οποίο γινόταν διανομή πειρατικού περιεχομένου όπως ταινίες, μουσική, βιβλία αλλά και ηλεκτρονικών παιχνιδιών."/>
  </head>
  <body>
    <article>
      <h1>Απόφαση-«βόμβα»: Πρώτη κάθειρξη για ηλεκτρονική πειρατεία στην Ελλάδα</h1>
      <address>
        <time datetime="2019-11-21T12:54:35+00:00">21 Nov 2019, 12:54</time>
      </address>
      <p>
        <b>Για πρώτη φορά στην χώρα μας υπήρξε καταδίκη ιδιοκτήτη ηλεκτρονικού ιστοτόπου, εντός του οποίο γινόταν διανομή πειρατικού περιεχομένου όπως ταινίες, μουσική, βιβλία αλλά και ηλεκτρονικών παιχνιδιών.</b>
      </p>
      <p>Πιο συγκεκριμένα το Τριμελές Εφετείο Κακουργημάτων Κομοτηνής καταδίκασε σε ποινή κάθειρξης πέντε ετών τον ιδιοκτήτη των ηλεκτρονικών ιστοτόπων «greekstars.net» και «greekstars.co», για παράνομη διάθεση κινηματογραφικών έργων, μουσικής, βιβλίων, προγραμμάτων Η/Υ και ηλεκτρονικών παιχνιδιών.</p>
      <p>Ο κατηγορούμενος αμέσως μετά το άκουσμα της απόφασης οδηγήθηκε στην φυλακή.</p>
      <p>Κατά του ιδιοκτήτη είχαν ασκηθεί 4 ποινικές διώξεις μεταξύ του 2009 και του 2012. Ο ίδιος παρά τις συλλήψεις που είχαν γίνει εις βάρος του συνέχιζε την παράνομη δράση του, αλλάζοντας κάθε φορά που συλλαμβανόταν, το domain-name του παράνομου ιστοτόπου που διατηρούσε, πρακτική που εφαρμόζεται από ορισμένους «αμετανόητους» πειρατές οι οποίοι, παρά την βαρύτητα των ποινών, επιλέγουν να συνεχίσουν την παράνομη μεν, αλλά ιδιαιτέρως κερδοφόρα δραστηριότητα.</p>
      <p>Παράλληλα, είχε προηγηθεί τελεσίδικη καταδικαστική απόφαση του Τριμελούς Εφετείου Κακουργημάτων Θεσσαλονίκης (β’ βαθμού) κατά του ιδίου κατηγορουμένου, για ανάλογη περίπτωση παραβίασης πνευματικών δικαιωμάτων (λειτουργία του ιστοτόπου “greekstars.biz”), επιβάλλοντάς του ποινή φυλάκισης πέντε ετών.</p>
      <p>Η παραπάνω απόφαση είναι σημαντική, καθόσον αναδεικνύει τη στάση της Δικαιοσύνης έναντι των δραστών που εμπαίζουν τις διωκτικές και δικαστικές αρχές, παραλλάσσοντας το domain name του πειρατικού ιστοτόπου που λειτουργούν, συνεχίζοντας έτσι ανενόχλητοι την παράνομη δράση τους.</p>
      <p>Σύμφωνα με την ανακοίνωση της ΕΠΟΕ, είναι επίσης σημαντική η απόφαση καθόσον η απόφαση αυτή αναφέρεται σε ιστότοπο (forum) που για την άνευ αδείας παρουσίαση και διαμοιρασμό των πνευματικών έργων (ταινιών, προγραμμάτων Η/Υ και μουσικής), χρησιμοποιούσε μεταξύ άλλων και υπερσυνδέσμους (LINKS) που παρέπεμπαν σε φιλοξενητές περιεχομένου όπως η RAPIDSHARE, EASYBYTEZ κ.ο.κ.</p>
    </article>
  </body>
</html>