<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/260095/pierrakakis-sygxoneysi-ton-arithmon-mitroon-se-enan-eos-to-2021"/>
    <meta property="og:site_name" content="LiFO"/>
    <meta property="article:published_time" content="2019-11-21T12:07:00+00:00"/>
    <meta property="og:title" content="Πιερρακάκης: Συγχώνευση των αριθμών μητρώων σε έναν έως το 2021"/>
    <meta property="og:description" content="Μέχρι το 2021 θα συγχωνευθούν οι αριθμοί μητρώων σε έναν για κάθε πολίτη, σύμφωνα με τον υπουργό Ψηφιακής Διακυβέρνησης"/>
  </head>
  <body>
    <article>
      <h1>Πιερρακάκης: Συγχώνευση των αριθμών μητρώων σε έναν έως το 2021</h1>
      <h2>Μέχρι το 2021 θα συγχωνευθούν οι αριθμοί μητρώων σε έναν για κάθε πολίτη, σύμφωνα με τον υπουργό Ψηφιακής Διακυβέρνησης</h2>
      <address><time datetime="2019-11-21T12:07:00+00:00">21 Nov 2019, 12:07</time> by <a rel="author">NEWSROOM</a></address>
      <p>
        <b>Για τα σχέδια της κυβέρνησης σχετικά με την απλοποίηση των συστημάτων στις δημόσιες υπηρεσίες μίλησε ο υπουργός Ψηφιακής Διακυβέρνησης, <a href="https://www.lifo.gr/tags/%CE%9A%CF%85%CF%81%CE%B9%CE%AC%CE%BA%CE%BF%CF%82+%CE%A0%CE%B9%CE%B5%CF%81%CF%81%CE%B1%CE%BA%CE%AC%CE%BA%CE%B7%CF%82">Κυριάκος Πιερρακάκης</a>.</b>
      </p>
      <p>«Ήρθε επιτέλους ο καιρός να λύσουμε τα αυτονόητα», δήλωσε ο υπουργός μιλώντας στον ραδιοφωνικό σταθμό του ΣΚΑΪ. Ο ίδιος, πρόσθεσε ότι την Πέμπτη υπεγράφη η απόφαση για την αρχή του «μόνον άπαξ», εξηγώντας ότι ο πολίτης πλέον θα δίνει μόνο μία φορά τα στοιχεία του στο δημόσιο και όχι σε κάθε υπηρεσία.</p>
      <p>Στόχος είναι η συγχώνευση των αριθμών μητρώων σε έναν, οι οποίοι θα αντλούνται αυτόματα από κάθε υπηρεσία γλιτώνοντας έτσι από ουρές και προβλήματα. Συγκεκριμένα ο κ. Πιερρακάκης είπε ότι με την απόφαση αυτή «Σκοτώσαμε μια σειρά από ουρές και περιττές επισκέψεις στις δημόσιες υπηρεσίες». Το σύστημα αυτό ήδη λειτουργεί σε άλλες χώρες όπως και στην Εσθονία. Στην Ελλάδα, αντίθετα, υπάρχουν πολλοί διαφορετικοί αριθμοί για κάθε υπηρεσία, κάτι που πρέπει επιτέλους να απλοποιηθεί. Το χρονοδιάγραμμα για τη διαδικασία αυτή, όπως υπογράμμισε ο κ. Πιερρακάκης θα έχει διάρκεια περίπου 2 χρόνια. Στις αρχές του επόμενου χρόνου αναμένεται να ξεκινήσει η διαδικασία.</p>
      <p>Ο αριθμός ταυτότητας δεν θα χρησιμοποιείται όπως σήμερα, όπως τόνισε ο υπουργός. Θα υπάρχει σαν αριθμός πιστοποίησης έκδοσης της ταυτότητας αλλά ο μοναδικός αριθμός που θα έχει προκύψει από τη συγχώνευση θα είναι αυτός που θα χρησιμοποιείται από τις υπηρεσίες. Με αυτή τη στρατηγική ταυτοποίησης οι πολίτες θα μπορούν να έχουν πρόσβαση σε υπηρεσίες από το σπίτι τους.</p>
      <p>Η υλοποίηση αυτού του σχεδίου έχει ήδη ξεκινήσει με την ηλεκτρονική πλατφόρμα Gov.gr, όπου οι πολίτες θα μπορούν να φτιάχνουν εξουσιοδότηση και υπεύθυνη δήλωση χωρίς να χρειάζεται να πηγαίνουν στα ΚΕΠ. Ο βασικός στόχος της κυβέρνησης είναι ο νέος αριθμός και η νέα ταυτότητα να γίνουν πραγματικότητα έως το τέλος του 2021.</p>
      <p>Σχετικά με την υπερβολική κατανάλωση χαρτιού που γίνεται σήμερα στις διαδικασίες αυτές, ο κ. Πιερρακάκης είπε πως πρέπει να αρχίσουμε να χρησιμοποιούμε λιγότερο με παράδειγμα τη συνταγογράφηση, η οποία πρέπει να γίνει άυλη, γιατί έτσι θα μπορέσουν να ελεγχθούν πολλά προβλήματα που προκύπτουν σήμερα, κυρίως με τη χρήση του ΑΜΚΑ.</p>
      <p>Ο υπουργός τόνισε ότι η τεχνολογία είναι μέσο και όχι σκοπός, προσθέτοντας ότι απλοποιώντας τις διαδικασίες, βγάζουν τους πολίτες από τη δύσκολη θέση και στις περιπτώσεις απώλειας αγαπημένου προσώπου, καθώς είναι ψυχοφθόρο και πρέπει να γίνεται αυτόματα όπως και σε άλλες χώρες.</p>
      <p>Με πληροφορίες από ΣΚΑΪ</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/greece/259962/nees-taytotites-tha-moiazoyn-me-pistotikes-kartes-ti-tha-exoyn-kai-ti-allazei"/>
      </related>
    </article>
  </body>
</html>