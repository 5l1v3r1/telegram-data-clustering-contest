<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/voda-kolichestva-rezhim-1618497.html"/>
    <meta property="og:site_name" content="Cross"/>
    <meta property="article:published_time" content="2019-11-21T12:54:00+00:00"/>
    <meta property="og:title" content="Основната причина за водния режим в Перник е липсата на достатъчно валежи"/>
    <meta property="og:description" content="/КРОСС/ От началото на тази седмица Перник е на воден режим. Основната причина е липсата на достатъчно валежи. Оттам нататък въпросът е как е била изразходвана наличната вода. Все още се обследват обстоятелствата и начинът на използване на водния ресурс. Опазването на ресурса става с пестене и инженерни мерки - намаляване на загубите по водоснабдителната система, коментира инж. Иван Иванов, Българска асоциация по водите, в предаването &quot;Бизнес старт&quot; с водещ Живка Попатанасова."/>
  </head>
  <body>
    <article>
      <h1>Основната причина за водния режим в Перник е липсата на достатъчно валежи</h1>
      <address>
        <time datetime="2019-11-21T12:54:00+00:00">21 Nov 2019, 12:54</time>
      </address>
      <p>/КРОСС/ От началото на тази седмица Перник е на воден режим. Основната причина е липсата на достатъчно валежи. Оттам нататък въпросът е как е била изразходвана наличната вода. Все още се обследват обстоятелствата и начинът на използване на водния ресурс. Опазването на ресурса става с пестене и инженерни мерки - намаляване на загубите по водоснабдителната система, коментира инж. Иван Иванов, Българска асоциация по водите, в предаването "Бизнес старт" с водещ Живка Попатанасова.</p>
      <p>"Министерството на околната среда и водите дават разрешения на ползвателите да потребяват определени количества през месеците", уточни гостът.</p>
      <p>Гостът сподели опасенията, че водният режим не води непременно до икономия. "Той трябва да бъде направен умело, тъй като хората се презапасяват. Самото спиране и пускане на системата води до много повече аварии", подчерта той.</p>
      <p>"Вероятно проблемът в Перник е бил, че не навреме е спряно ползването на големи количества от индустрията", изрази хипотеза инженер Иванов.</p>
      <p>
        <i>"Министерството на регионалното развитие и благоустройството са тези, които носят отговорност за управлението на дружеството и ако са преценили, че има основание да бъде освободен управителят, сигурно е така".</i>
      </p>
      <p>Позицията на инженер Иванов е, че не трябва често да се сменят управителите на ВИК дружествата.</p>
      <p>
        <i>"В България имаме средно 60% загуби на вода. Трябва да започнем да се борим с неотчетените водни количества. Това се изразява в инвестиции в подмяна на водопроводите, както и спиране на нереглементираното ползване на вода".</i>
      </p>
      <p>По думите на госта трябва да се направи национална програма за намаляване на загубите на вода у нас. Освен това той посочи и необходимостта от инвестиции в размер на 3 млрд. евро за водоснабдяване, както и адаптивността към природните условия като фактор за справяне с проблема.</p>
    </article>
  </body>
</html>