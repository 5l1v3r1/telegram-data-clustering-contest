<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/21/u-kyyevi-obgovoryly-yaki-mozhlyvosti-vidkryye-novyj-zakon-pro-stolytsyu/"/>
    <meta property="og:site_name" content="Рубрика"/>
    <meta property="article:published_time" content="2019-11-21T12:15:10+00:00"/>
    <meta property="og:title" content="У Києві обговорили, які можливості відкриє новий закон про столицю"/>
    <meta property="og:description" content="Новий закон про столицю – нові можливості для місцевого самоврядування в Києві. Саме на таку тему в Інформаційному агентстві “Інтерфакс-Україна” пройшла прес-конференція експертів та громадських діячів Києва. “До сих пір місцеве самоврядування базувалося на радянських принципах. А новий закон спирається на впливові міжнародні документи і стандарти. Наприклад – Habitat III, який містить світові тренди розвитку […]"/>
  </head>
  <body>
    <article>
      <h1>У Києві обговорили, які можливості відкриє новий закон про столицю</h1>
      <address><time datetime="2019-11-21T12:15:10+00:00">21 Nov 2019, 12:15</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/05/9-5-860x580-c-1.jpg"/>
      </figure>
      <p>
        <b>
          <b>Новий закон про столицю – нові можливості для місцевого самоврядування в Києві.</b>
        </b>
      </p>
      <p>Саме на таку тему в Інформаційному агентстві “<a href="https://interfax.com.ua/news/video/618434.html">Інтерфакс-Україна</a>” пройшла прес-конференція експертів та громадських діячів Києва.</p>
      <p>“До сих пір місцеве самоврядування базувалося на радянських принципах. А новий закон спирається на впливові міжнародні документи і стандарти. Наприклад – Habitat III, який містить світові тренди розвитку містобудування”, – зазначив голова ГО “Центр захисту прав громади Голосіїва” <b>Михайло Ромась.</b></p>
      <p>Депутат Печерської районної у м. Києві ради V скликання <b>Тетяна Трикоз</b> повністю підтримує повернення районних рад в Київ, яке прописано в законі про столицю.</p>
      <p>“120 депутатів Київради не в змозі охопити і осмислити проблематику районів. Новий закон – це надія на те, що влада почне прислухатися до людей. Що столиця України стане містом європейського зразка, а не багатомільйонним мурашником, який обслуговує бізнес-інтереси певної кількості людей”, – сказала Тетяна Трикоз.</p>
      <p><b>Арсеній Пушкаренко</b>, народний депутат України, вважає, що нинішній стан управління містом – жахливий. Новий закон дасть можливість здійснити реформування влади у Києві.</p>
      <p>“Відновлення районних рад – дуже добра ініціатива. Адже райони міста Києва за чисельністю населення більші, ніж деякі обласні центри. Я сподіваюся, що розвиток місцевого самоврядування в столиці дасть право громаді впливати на ситуацію в місті. Це – можливість здійснити реформування влади у Києві, це – крок вперед в плані ефективного та прозорого управління і містом, і бюджетом”, – сказав Арсеній Пушкаренко.</p>
      <p>Експерти та політики наголосили, що закон про столицю є інноваційним щодо розвитку місцевого самоврядування. Таких положень, що в ньому прописані, в Україні ще не було. Та для втілення усіх ініціатив у життя потрібно буде вносити поправки та зміни в Бюджетний та Податковий кодекси, ряд законів України.</p>
      <p>Нагадаємо, Закон “Про столицю України – місто-герой Київ” <a href="https://rubryka.com/2019/10/03/verhovna-rada-uhvalyla-proekt-zakonu-pro-misto-kyyiv-stolytsyu-ukrayiny-u-pershomu-chytanni/">прийнятий Верховною Радою України у першому читанні</a>. Зараз, під час підготовки його до другого читання, документ проходить громадське обговорення та доопрацювання.</p>
    </article>
  </body>
</html>