<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/lifestyle/dzhamala_predstavila_saundtrek_do_filmu_tsina_pravdi_pro_golodomor_video_n1237225"/>
    <meta property="og:site_name" content="24 Канал"/>
    <meta property="article:published_time" content="2019-11-21T12:25:00+00:00"/>
    <meta property="og:title" content="Джамала представила саундтрек до фільму &quot;Ціна правди&quot; про Голодомор: відео"/>
    <meta property="og:description" content="У четвер, 21 листопада, відбулася прем'єра кліпу української співачки Джамали на пісню &quot;Ціна правди&quot;, яка є саундтреком однойменного фільму про геноцид українського народу. Прем'єра стрічки &quot;Ціна правди&quot; запланована на 28 листопада."/>
  </head>
  <body>
    <article>
      <h1>Джамала представила саундтрек до фільму "Ціна правди" про Голодомор: відео</h1>
      <address><time datetime="2019-11-21T12:25:00+00:00">21 Nov 2019, 12:25</time> by <a rel="author" href="https://24tv.ua/anastasiya_manyuhina_tag6233/" target="_blank">Анастасія Манюхіна</a></address>
      <p>
        <b>У четвер, 21 листопада, відбулася прем'єра кліпу української співачки Джамали на пісню "Ціна правди", яка є саундтреком однойменного фільму про геноцид українського народу. Прем'єра стрічки "Ціна правди" запланована на 28 листопада.</b>
      </p>
      <p>Музику до пісні написала Джамала, автором тексту стала також співачка разом з письменницею Вікторією Платовою. Режисеркою музичного відео виступила Катя Царик, оператором став Юрій Король, який працював у якості оператора-постановника над повнометражними стрічками "Захар Беркут", "Сторожова застава", "Незламна".</p>
      <blockquote>Читайте також: <a href="https://24tv.ua/golodomor_v_ukraine_1932_1933_kak_mir_uznal_o_genotside_n893564">Голодомор в Україні: як світ дізнався про моторошний геноцид</a></blockquote>
      <blockquote><b>Фільм "Ціна правди" </b>– це драматична розповідь про геноцид українського народу в 1932 — 1933 роках. Прем'єра фільму "Ціна правди" запланована на 28 листопада. Кінострічці прогнозують шалений успіх, адже її вже відзначили на престижних фестивалях. Зокрема, автори фільму "Ціна правди" отримали нагороду на 44-му Фестивалі польських художніх фільмів "Золоті Леви". Зйомки фільму проходили в Україні, Польщі та Шотландії.</blockquote>
      <p>У зйомках взяли участь музиканти оркестру "Віртуози Києва", а у кліпі використані кадри із фільму "Ціна правди".</p>
      <p>"Мене вразила історія, що послужила основою для картини. Події фільму розгортаються під час одного з найбільш трагічних періодів, що замовчувався десятиліттями. У центрі оповідання звичайний журналіст, який проявляє справжній героїзм, щоб донести інформацію про Голодомор до світової громадськості. Як ми знаємо, люди, які не бояться і борються за правду, платять за це високу ціну. Мені близька ця ідея, вона багато в чому перегукується з моєю творчістю", – зізналася Джамала.</p>
      <p>
        <b>Джамала – "Ціна правди": дивіться відеокліп</b>
      </p>
      <figure>
        <iframe src="https://www.youtube.com/embed/A6HTHWXU4Pw" width="560" height="315" data-service="Youtube" scrolling="no"/>
      </figure>
      <h3>Що відомо про сюжет фільму "Ціна правди"?</h3>
      <p>У 1933 році вельський репортер Ґарет Джонс шукає свою наступну велику історію. Останні новини приводять його до Москви, де він знайомиться з журналісткою Адою Брукс. Ада відкриває йому очі на "радянську утопію", яка не має нічого спільного з реальністю. І Ґарет, попри смертельні погрози, розпочинає своє розслідування. Переховуючись від спецслужб СРСР, крок за кроком він розкриває правду про трагедію українського народу: Голодомор, жорстку цензуру, змову та масові репресії. Саме його викриття згодом стануть підґрунтям для роману "Колгосп тварин" Джорджа Орвелла.</p>
      <p>
        <b>Фільм "Ціна правди": дивіться трейлер</b>
      </p>
      <figure>
        <iframe src="https://www.youtube.com/embed/at21Noa_9kE" width="560" height="315" data-service="Youtube" scrolling="no"/>
      </figure>
      <p> </p>
    </article>
  </body>
</html>