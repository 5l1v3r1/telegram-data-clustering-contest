<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2822814-krutezna-stuka-dubilet-anonsuvav-zapusk-edovirenostej.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T12:09:00+00:00"/>
    <meta property="og:title" content="&quot;Крутезна штука&quot;: Дубілет анонсував запуск е-довіреностей"/>
    <meta property="og:description" content="Уряд пропонує запустити в Україні електронні довіреності."/>
  </head>
  <body>
    <article>
      <h1>"Крутезна штука": Дубілет анонсував запуск е-довіреностей</h1>
      <h2>Уряд пропонує запустити в Україні електронні довіреності.</h2>
      <address>
        <time datetime="2019-11-21T12:09:00+00:00">21 Nov 2019, 12:09</time>
      </address>
      <p>Про це міністр Кабінету міністрів Дмитро Дубілет повідомив на своїй сторінці у <a href="https://www.facebook.com/dubilet?__tn__=%2CdC-R-R&amp;eid=ARDEkleSc8c8ksyqkok9cUfv8u30yS3DklpXk2BymIjyVFXSOExl06nFdS9IxH2Egsl4WYt9smUyjV_5&amp;hc_ref=ARTComjl5ynJr4h7QanXb1izEx_dtfFtLTipWcEJELsTJUtLQ3-amDUKcROc8fbTAgQ&amp;fref=nf">Facebook.</a></p>
      <p>“Ми плануємо запустити для громадян крутезну штуку - електронні довіреності. Дуже красиво виходить... Отже, уявіть собі, що ви оформлюєте у нотаріуса довіреність. І ось, крім того, що він вам дає її на стандартному паперовому бланку, він також вам надсилає pdf-файл (поштою, у мессенжер, на флешці - не важливо) зі своїм накладеним електронним підписом”, - пояснив Дубілет.</p>
      <p>На його переконання, це дуже зручно. Якщо людині потрібно терміново передати довіреність в інше місто або в інший район, то замість того, щоб передавати паперовий бланк поштою або їхати кудись, можна буде просто скинути її кому потрібно е-поштою або в мессенжер, підкреслив міністр.</p>
      <p>Крім зручності, наголосив він, є ще одна важлива перевага - файли з е-підписами більш безпечні, адже частина випадків рейдерства трапляється саме через підроблені бланки довіреностей.</p>
      <p>Можливо, додав <a href="https://www.ukrinform.ua/tag-dubilet">Дубілет</a>, в якийсь момент Мін'юст ухвалить, що для ризикових операцій паперові довіреності не підходять, а система прийматиме лише електронні. Це буде ще один крок у боротьбі з рейдерством.</p>
      <p>“Для впровадження цього рішення вже все є. У нотаріусів і так є е-підпис, вони і зараз можуть накладати його в пару кліків на будь-які файли. Треба лише змінити пару рядків у законах і підзаконці. Саме цим ми зараз з Мін'юстом та Нотаріальною палатою і займаємось”, - написав міністр.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2817119-dubilet-moratorij-na-prodaz-zemli-nejmovirna-istoria-u-stili-kafki.html">Дубілет: Мораторій на продаж землі — неймовірна історія у стилі Кафки</a>
      </blockquote>
      <p>Водночас він звернув увагу на те, що електронні довіреності, принаймні на першому етапі, будуть лише у додаток до паперових.</p>
      <p>Уряд планує найближчим часом подати відповідний законопроєкт у парламент, додав Дубілет.</p>
    </article>
  </body>
</html>