<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/annie-loofs-plan-for-att-fa-med-m-pa-taget/"/>
    <meta property="og:site_name" content="DN.SE"/>
    <meta property="article:published_time" content="2019-11-21T12:22:09+00:00"/>
    <meta property="og:title" content="Annie Lööfs plan för att få med M på tåget"/>
    <meta property="og:description" content="Centern vill lägga upp Arlanda flygplats och motorvägen Östlig förbindelse i Stockholm på samma förhandlingsbord som höghastighetstågen."/>
  </head>
  <body>
    <article>
      <h1>Annie Lööfs plan för att få med M på tåget</h1>
      <address><time datetime="2019-11-21T12:22:09+00:00">21 Nov 2019, 12:22</time> by <a rel="author" href="https://www.dn.se/av/hans-rosen/" target="_blank">Hans Rosén</a></address>
      <p>
        <b>Låsningarna kring höghastighetstågen måste brytas, anser Annie Lööf som vill locka tillbaka M till förhandlingsbordet. Centern föreslår därför en paketlösning som även inkluderar Arlanda flygplats och motorvägen Östlig förbindelse i Stockholm. <br/>– Vi måste komma igång nu, säger C-ledaren.</b>
      </p>
      <p>Centerpartiet har länge förordat att Sverige ska bygga nya stambanor för höghastighetståg. Argumenten är att tåg är klimatvänliga och att det är för trångt på spåren i dag. På torsdagen <a href="https://www.dn.se/ekonomi/riksrevisionen-sagar-planer-for-hoghastighetstag/">kom emellertid Riksrevisionen med svidande kritik</a> mot hur projektet har skötts hittills. Myndigheten förordar att beslutsprocessen stoppas och att regeringen tar ett omtag för att utvärdera alternativen.</p>
      <p><a href="https://www.dn.se/nyheter/politik/ministern-kor-vidare-med-tagplaner-trots-kritik/">Kritiken får dock inte Centerledaren Annie Lööf att byta åsikt</a>. Tvärtom är hon angelägen om att komma vidare på det inslagna spåret. Partierna bakom januariavtalet har enats om att stambanorna ska byggas men diskussionen om finansieringen har kört fast. Förhandlingarna pausades inför valet 2018 och har sedan inte återupptagits.</p>
      <p>C-ledaren Annie Lööf är kritisk till att infrastrukturminister Tomas Eneroth (S) ännu inte har agerat för att få tillbaka de sju partier som tidigare varit inblandade till förhandlingsbordet.</p>
      <p>– Vi är i november och ännu har det inte bjudits in till några samtal för att få på plats en stabil majoritet. Det är viktigt regeringen gör det nu. Vi behöver ta ansvar och ro det här i hamn, säger hon.</p>
      <p><b>Höghastighetsjärnväg</b> <b>är ett</b> gigantiskt projekt med en prislapp på minst 230 miljarder kronor enligt Trafikverket. Annie Lööf är därför angelägen om en så bred och långsiktig förankring i riksdagen som möjligt. Problemet är att både Moderaterna och Kristdemokraterna numera säger nej till planerna.</p>
      <figure>
        <img src="https://cached-images.bonnier.news/cms30/UploadedImages/2019/11/21/87480bcb-fe85-41dd-8dcb-9f5289062fc6/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>
          <cite>Foto: Ali Lorestani</cite>
        </figcaption>
      </figure>
      <p>Därför vill Annie Lööf lägga upp nya lockbeten på förhandlingsbordet. Formeln hon hoppas på är att inkludera fler projekt i en paketlösning, projekt som skulle kunna tilltala framför allt Moderaterna. </p>
      <p>– Regeringen och Centerpartiet vill se nya stambanor. Moderaterna har under lång tid velat se en utbyggnad av Arlanda flygplats men också trafikleden Östlig förbindelse i Stockholm som man har drivit under decennier. Vi vill hitta lösningar som gör att vi kan få acceptans i alla läger. Jag hoppas att fler infrastrukturprojekt skulle göra att fler partier kan ställa sig bakom detta, säger Annie Lööf.</p>
      <p><b>Hon kan tänka sig</b> att inkludera även Arlanda och Östlig förbindelse i den finansieringslösning som Centern har föreslagit. Där läggs projekten i ett särskilt statligt bolag som lånar upp pengar med staten som garant. Även externa finansiärer kan delta enligt förslaget. Annie Lööf exemplifierar med pensionsfonder och hänvisar till bygget av Öresundsförbindelsen som en slags förebild.</p>
      <p>– Vi som står kvar vid det ursprungliga förslaget om höghastighetståg behöver tänka bredare och därför vill Centerpartiet lägga in fler stora infrastrukturprojekt för att få till en uppgörelse som håller över mandatperioder. Vi måste vara öppna så att de partier som kommer till förhandlingsbordet också kan vara med och påverka processen, säger Annie Lööf.</p>
      <p>
        <b>Är det nödvändigt eller bara önskvärt för dig att Moderaterna står bakom projektet och dess finansiering för att ni ska kunna gå vidare med de nya stambanorna?</b>
      </p>
      <p>– Det här ska också hålla om tre år, efter nästa val och decennier därefter. Då tycker jag att vi ska göra allt vi kan för så stora majoriteter som möjligt. Blir det inte det så får vi ta ställning till det då. Min ambition nu är att försöka få med så många partier som möjligt, säger Annie Lööf.</p>
      <p><a href="https://www.dn.se/nyheter/politik/ministern-kor-vidare-med-tagplaner-trots-kritik/">Läs mer: Ministern kör vidare md tågplanerna trots stoppsignal</a> </p>
      <details>
        <summary>Fakta. Infrastruktur</summary>
        <p><b>Arlanda: </b>Utbyggnaden har planerats länge men avgörande beslut är ännu inte fattade. Oenighet mellan regeringspartierna S och MP har kommit i dagen. Miljöpartiets principiella hållning är att flygandet måste minskas. Arlanda är till skillnad från höghastighetstågen inte med i Januariavtalet.</p>
        <p><b>Östlig förbindelse</b>: En biltrafikled tänkt att gå mellan Nacka och Ropsten och där ansluta till Norra länken. Syftet är att avlasta Stockholms innerstad från biltrafik. Inte heller med i januariavtalet.</p>
        <p><b>Höghastighetstågen: </b>Nya stambanor med tåg som går i över 300 kilometer i timmen är tänkta att knyta ihop Stockholm och Malmö liksom Göteborg och Stockholm, med Jönköping som nav. Ska byggas enligt Januariavtalet men finansieringen är inte löst.</p>
      </details>
    </article>
  </body>
</html>