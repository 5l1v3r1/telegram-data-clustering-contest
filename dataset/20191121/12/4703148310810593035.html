<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/valogatott/a-valogatott-jatekosa-a-walesi-veresegrol-nem-kell-nagy-kovetkezteteseket-levonni"/>
    <meta property="og:site_name" content="csakfoci.hu"/>
    <meta property="article:published_time" content="2019-11-21T12:15:59+00:00"/>
    <meta property="og:title" content="A válogatott játékosa a walesi vereségről: “Nem kell nagy következtetéseket levonni”"/>
    <meta property="og:description" content="Baráth Botond, a magyar labdarúgó-válogatott védője szerint kulcsfontosságú, hogy a nemzeti együttes márciusban, az Európa-bajnoki pótselejtezőn idegenben is a hazai környezetben megszokott mentalitással lépjen pályára."/>
  </head>
  <body>
    <article>
      <h1>A válogatott játékosa a walesi vereségről: “Nem kell nagy következtetéseket levonni”</h1>
      <address><time datetime="2019-11-21T12:15:59+00:00">21 Nov 2019, 12:15</time> by <a rel="author">csakfoci.hu</a></address>
      <p>
        <b>
          <b>Baráth Botond, a magyar labdarúgó-válogatott védője szerint kulcsfontosságú, hogy a nemzeti együttes márciusban, az Európa-bajnoki pótselejtezőn idegenben is a hazai környezetben megszokott mentalitással lépjen pályára.</b>
        </b>
      </p>
      <p>A Sporting Kansas City játékosa erről csütörtökön az <a href="https://m4sport.hu/videok//barath-botond-nem-szabad-komoly-kovetkezteteseket-levonni-a-walesi-meccsbol">M4 Sporton</a> nyilatkozott. Hozzátette: az Európa-bajnoki selejtezősorozat hazai mérkőzéseivel ellentétben – amelyeken sikerült legyőzni a világbajnoki ezüstérmes horvátokat, illetve az erőviszonyok alapján előrébb rangsorolt walesieket is – vendégként az eredményekkel és a markáns teljesítménnyel is adós maradt a válogatott.</p>
      <p><i>“Márciusra mindenképpen át kell vinnünk a hazai mentalitásunkat, mert nagyon fontos idegenbeli meccs lesz”</i> – utalt a pótselejtezőre <b>Baráth Botond</b>.</p>
      <p>Az a pénteki sorsoláson derül ki, hogy március 26-án melyik csapattal találkozik a magyar együttes, de az már biztos, hogy idegenben kell pályára lépnie. A sorsoláson az is eldől, hogy a továbbjutó négy nappal később melyik párharc győztesével – és hol – játszik, már közvetlenül az Eb-részvételért. Baráth kiemelte: csak a sorsolást követően foglalkozik az akkor már konkrét ellenféllel.</p>
      <table bordered="">
        <tr>
          <th align="left">
            <b>Neked ajánljuk</b>
          </th>
        </tr>
        <tr>
          <td><a href="http://www.csakfoci.hu/magyar-foci/valogatott/rossi-uzent-es-nem-akar-akadaly-lenni-kiderult-hogy-nem-tudjuk-megcsinalni"><pic src="http://www.csakfoci.hu/wp-content/uploads/2019/11/rossi_mti3-1200x640.jpg"/><br/></a><b><a href="http://www.csakfoci.hu/magyar-foci/valogatott/rossi-uzent-es-nem-akar-akadaly-lenni-kiderult-hogy-nem-tudjuk-megcsinalni">Rossi üzent és nem akar akadály lenni: “Kiderült, hogy nem tudjuk megcsinálni”<br/></a></b>A magyar válogatott szövetségi kapitánya a közösségi oldalán is levonta a tanulságokat a Wales elleni vereségből.</td>
        </tr>
      </table>
      <p>A keddi, cardiffi 2-0-s vereséggel kapcsolatban kiemelte: a három pont megszerzésének reményében léptek pályára Walesben, és nagyon csalódott, hogy nem sikerült megszerezni azt a győzelmet, ami továbbjutást ért volna.</p>
      <p><i>“Már kétszer visszanéztem a mérkőzést, és nagyon nem tetszettek a fordulópontok, hiszen a legrosszabb pillanatokban kaptuk a gólokat. A walesiek nem csapatként győztek, hanem azzal, hogy olyan kvalitású nyerő embereik vannak, akik képesek eldönteni egy ilyen fontos mérkőzést. Megpróbáltuk csapatként felvenni velük a harcot, de nem sikerült. Ebből viszont nem kell nagy következtetéseket levonni”</i> – mondta.</p>
      <p>A június 12. és július 12. között sorra kerülő, részben budapesti rendezésű kontinenstorna 24 csapatos mezőnyéből egyelőre húsz válogatott ismert. A további négy résztvevő a márciusi pótselejtezőről jut ki. Utóbbi sorsolását pénteken Nyonban tartják, az Európa-bajnokság csoportbeosztását pedig jövő szombaton, Bukarestben készítik el. (MTI)</p>
      <table bordered="">
        <tr>
          <th align="left">
            <b>Neked ajánljuk</b>
          </th>
        </tr>
        <tr>
          <td><a href="http://www.csakfoci.hu/magyar-foci/valogatott/magyar-valogatott-melypont-utan-kozepes-ennel-tobb-veresegunk-12-eve-volt"><pic src="http://www.csakfoci.hu/wp-content/uploads/2019/11/valcsapat4-1280x640.jpg"/><br/></a><b><a href="http://www.csakfoci.hu/magyar-foci/valogatott/magyar-valogatott-melypont-utan-kozepes-ennel-tobb-veresegunk-12-eve-volt">Magyar válogatott: Mélypont után közepes – ennél több vereségünk 12 éve volt<br/></a></b>Felemás lett a 2019-es év, ráadásul majdnem a lehető legrosszabb módon ért véget a válogatott számára. A magyar nemzeti csapat mérlege az elmúlt évtized tükrében.</td>
        </tr>
      </table>
    </article>
  </body>
</html>