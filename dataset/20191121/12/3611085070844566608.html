<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/sneiders-vareju-but-tikpat-labs-ka-mesi-un-ronaldu-bet-negribeju/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-21T12:16:04+00:00"/>
    <meta property="og:title" content="Sneiders: Varēju būt tikpat labs kā Mesi un Ronaldu, bet negribēju…"/>
    <meta property="og:description" content="Slavenais Nīderlandes futbolists Veslijs Sneiders, kurš noslēdzis profesionāļa karjeru, uzskata, ja būtu velējies, tad būtu tikpat panākumiem bagāts kā Portugāles futbola ikona Krištianu Ronaldu un Argentīnas spīdeklis Lionels Mesi."/>
  </head>
  <body>
    <article>
      <h1>Sneiders: Varēju būt tikpat labs kā Mesi un Ronaldu, bet negribēju…</h1>
      <address><time datetime="2019-11-21T12:16:04+00:00">21 Nov 2019, 12:16</time> by <a rel="author" href="https://www.sportazinas.com/author/sportazinas-com/" target="_blank">sportazinas.com</a></address>
      <p>Slavenais Nīderlandes futbolists Veslijs Sneiders, kurš noslēdzis profesionāļa karjeru, uzskata, ja būtu velējies, tad būtu tikpat panākumiem bagāts kā Portugāles futbola ikona Krištianu Ronaldu un Argentīnas spīdeklis Lionels Mesi.</p>
      <p>“Esmu pārliecināts, ja spēlētu par visiem 100 procentiem, lai atrastos vienā līmenī ar Mesi un Ronaldu, būtu to sasniedzis. 2010.gadā nemaz nevēlējos saņemt “Zelta bumbu”, par to nepārdzīvoju. Varēju to iegūt, bet nevēlējos. Esmu apmierināts ar savu karjeru, uzvarēju visas trofejus, kuras varēju, tādēļ ne sekundi nenožēloju,” sacīja Sneiders.</p>
      <p>“Pagājuši jau desmit gadi, bet cilvēki runā, ka man 2010.gadā vajadzēja kļūt par pasaules labāko spēlētāju, bet man ar to problēmu nav. Varu atbildēt, ka uzvarēju Čempionu līgā, man tas bija patīkamāk nekā individuāls apbalvojums,” turpināja kādreizējais Milānas “Inter” pussargs.</p>
      <p>Sneiders par karjeras beigām paziņoja savas dzimtās pilsētas komandas “Utrecht” “YouTube” kanālā. Nīderlandiešu zvaigzne iegādājies vienu no Utrehtas komandas stadiona ložām.</p>
      <figure>
        <iframe src="https://www.youtube.com/embed/tQZGu7iw7jM" width="640" height="360" data-service="Youtube" scrolling="no"/>
      </figure>
      <p>“Mana saikne ar šo pilsētu ir ļoti spēcīga. Tagad, kad esmu beidzis karjeru, vēlos vietu, kur varu dalīties ar savām atmiņām,” teica Sneiders.</p>
      <p>Sneiders karjeru noslēdza Kataras komandā “Al-Gharafa”, kuru pārstāvēja iepriekšējā sezonā.</p>
      <p>Viņš pārstāvējis tādus slavenus klubus kā Amsterdamas “Ajax”, Madrides “Real” un Milānas “Inter”, ar kuru 2010.gadā uzvarēja A sērijā, Itālijas kausa izcīņā un Čempionu līgā. Tāpat viņš spēlēja Stambulas “Galatasaray” un “Nice” vienībās.</p>
      <p>Sneideram ir arī Nīderlandes, Spānijas un Turcijas čempiontituli. Viņš ir “Ajax” akadēmijas audzēknis un šajā klubā 2002.gadā uzsāka profesionāļa gaitas.</p>
      <p>Valstsvienībā Sneiders pavadīja 15 gadus un piedalījās 134 spēlēs, kas ir Nīderlandes izlases rekords. To viņš laboja 2017.gada vasarā savā dzimšanas dienā, apsteidzot leģendāro vārtsargu Edvīnu van der Sāru, kurš nospēlēja 130 spēles izlasē.</p>
      <p>Kopā ar Arjenu Robenu, Robinu van Persiju un Marku van Bommelu Sneiders aizveda Nīderlandi līdz 2010.gada Pasaules kausa finālam, kurā komanda papildlaikā zaudēja Spānijai.</p>
    </article>
  </body>
</html>