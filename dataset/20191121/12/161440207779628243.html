<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/economia/2019/11/21/sardegna-crisi-infinita-per-la-filiera-dell-auto-2-955222.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-21T12:20:25+00:00"/>
    <meta property="og:title" content="Sardegna, crisi infinita per la filiera dell'auto"/>
    <meta property="og:description" content="Economia - Approfondisci su L'Unione Sarda.it"/>
  </head>
  <body>
    <article>
      <h6 class="kicker">confartigianato</h6>
      <h1>Sardegna, crisi infinita per la filiera dell'auto</h1>
      <h2>Dal 2015 a oggi perse 134 imprese artigiane</h2>
      <address>
        <time datetime="2019-11-21T12:20:25+00:00">21 Nov 2019, 12:20</time>
      </address>
      <p>In Sardegna la filiera dell’auto vacilla sotto i colpi di crisi, abusivismo e concorrenza sleale.</p>
      <p>Tra il 2018 e il 2019 il settore dell'autoriparazione è calato dello 0,8%, passando da 3.034 realtà fino ad arrivare a 3.009, con saldo finale di -25 imprese.</p>
      <p>Nell’artigianato, la situazione si rivela molto più pesante, con il settore che è andato giù dell’1,9%, chiudendo e perdendo di fatto 47 aziende, e attestandosi su 2.408 realtà (nel 2015 erano 2.542).</p>
      <p>È questo ciò che emerge dal dossier effettuato dall’Ufficio Studi di Confartigianato Sardegna, che ha analizzato la filiera dell’auto nell’Isola, comparando i dati Istat e UnionCamere del secondo trimestre 2018 e 2019.</p>
      <p>La filiera dell’auto in Sardegna, composta da produzione, servizi e commercio, comprensiva della fabbricazione di autoveicoli, fabbricazione di carrozzerie, produzione parti e accessori, fabbricazione di motociclette e del commercio, manutenzione e riparazione di autoveicoli, può contare, come detto, su 3.009 attività che offrono lavoro a 8.699 addetti in totale, con il settore artigiano che rappresenta 2.408 imprese e 4.981 posti.</p>
      <p>"Una situazione complessa, quello della manutenzione e riparazione di autoveicoli nell’Isola – commenta Antonio Matzutzi, Presidente di Confartigianato Imprese Sardegna – un settore nel quale il ricambio</p>
      <p>generazionale è un processo complesso e l’ingresso del comparto dei più giovani procede, ma con qualche intoppo".</p>
      <p>Il comparto, in generale, è calato nelle province di Cagliari (-0,4% con perdita di 5 realtà), Oristano (-1,6% e – 4 attività) e Sassari (-1,7% e -17 unità).</p>
      <p>In aumento, al contrario, a Nuoro che chiude con +0,2% e + 1 attività. Negativi, invece, tutti saldi relativi alle</p>
      <p>imprese artigiane: Oristano -4,1%, Nuoro -2,2%, Sassari -2,0% e Cagliari -1,3%. A livello nazionale il decremento artigiano registrato è stato dell’1,4%.</p>
      <p>Su tutto questo insiste la questione della concorrenza sleale, ovvero dell’abusivismo.</p>
      <p>Diverse le cause di questa piaga; la crisi economica ha generato un mercato parallelo, alimentato spesso da ex dipendenti di aziende che hanno chiuso o ridimensionato il personale.</p>
      <p>(Unioneonline/F)</p>
    </article>
  </body>
</html>