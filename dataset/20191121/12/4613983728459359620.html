<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/finance/upravlyavashtite-v-yaponiya-poiskaha-usd92-miliarda-dopalnitelen-byudzhet.html"/>
    <meta property="og:site_name" content="Money.bg"/>
    <meta property="article:published_time" content="2019-11-21T12:57:13+00:00"/>
    <meta property="og:title" content="Управляващите в Япония поискаха $92 милиарда допълнителен бюджет"/>
    <meta property="og:description" content="За подкрепа на икономическия растеж, справяне с природните бедствия и Олимпийските игри през 2020-а"/>
  </head>
  <body>
    <article>
      <h1>Управляващите в Япония поискаха $92 милиарда допълнителен бюджет</h1>
      <address>
        <time datetime="2019-11-21T12:57:13+00:00">21 Nov 2019, 12:57</time>
      </address>
      <p>Законодателите от управляващата коалиция в Япония призоваха за допълнителна финансова инжекция към бюджета. Сумата е за допълнителни разходи за подпомагане на икономическия растеж на страната и възлиза на 92 милиарда долара, пише Reuters.</p>
      <p>Споразумение, сключено на среща между висши служители на управляващата коалиция на Япония в сряда, подчертава загрижеността сред законодателите относно икономическите перспективи на третата по големина икономика в света, предвид увеличението на данъка върху продажбите през октомври и забавянето на глобалното търсене.</p>
      <p>"Премиерът (Шиндзо Абе) ни каза да съставим голям пакет, за да предприемем всички възможни стъпки", каза министърът на икономиката Ясутоши Нишимура на пресконференция вчера.</p>
      <p>"Искаме да изработим силен икономически пакет, като вземем предвид икономическата ситуация в страната, глобалната икономика и щетите, причинени от тайфуните, които бяха по-големи от миналата година, така че да изведем икономиката на стабилен растеж", допълни той.</p>
      <p>Анализаторите обаче се съмняват в способността на премиера Абе да получи толкова голяма сума, имайки предвид държавния дълг на Япония, който е два пъти по-голям от размера на икономиката на държавата, възлизаща на 5 трилиона долара.</p>
      <p>Освен това, основните програми за инфраструктурни разходи все още могат да се сблъскат със сериозни рискове при изпълнението си заради притиснатия от десетилетия пазар на труда в страната на фона на бързо застаряващото население.</p>
      <p>"Дори ако правителството осигури бюджет за големи обществени проекти, би било трудно да го изпълни безпроблемно. Шансовете кабинетът да състави допълнителен бюджет на стойност 10 трилиона йени (92,19 милиарда долара) са малки. Очакваме размерът на допълнителния бюджет на тази фискална година да не достигне 5 трилиона йени", тълкува Киичи Мурашима, икономист от Citigroup Global Markets Japan.</p>
      <p>Правителството ще състави допълнителен бюджет за текущата фискална година, приключваща през март 2020 година, както и бюджетен план за следващата фискална година през декември. В него ще е предвидено изплащането на средства за период от 15 месеца, посочват източници.</p>
      <p>И двата проекта на бюджета се нуждаят от одобрение от парламента, за да влязат в сила.</p>
      <p>Допълнителни бюджети от над 10 трилиона йени са били съставяни само четири пъти в историята на страната, като последният път беше през 2011 година, когато Япония беше разтърсена от опустошителното земетресение и последвало цунами през март.</p>
      <p>По-рано този месец Абе нареди на кабинета си да състави пакет от стимулиращи мерки за справяне с външните рискове и големи природни бедствия, както и да подкрепи икономиката за Олимпийските игри в Токио през 2020 година.</p>
    </article>
  </body>
</html>