<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562637/neos-kyklos-epafwn-toyrkias-rwsias-gia-toys-koyrdoys-tis-ypg"/>
    <meta property="og:site_name" content="NOOZ."/>
    <meta property="article:published_time" content="2019-11-21T12:16:00+00:00"/>
    <meta property="og:title" content="Νέος κύκλος επαφών Τουρκίας-Ρωσίας για τους Κούρδους της YPG"/>
    <meta property="og:description" content="Τρόπους ώστε να αντιμετωπίσει την κατάσταση μια και δεν αποχωρούν οι Κούρδοι της YPG από τα συροτουρκικά σύνορα, αναζητούν Άγκυρα και Μόσχα, σύμφωνα με όσα δήλωσε σήμερα ο Τούρκος υπουργός Άμυνας Χουλουσί Ακάρ."/>
  </head>
  <body>
    <article>
      <h1>Νέος κύκλος επαφών Τουρκίας-Ρωσίας για τους Κούρδους της YPG</h1>
      <address>
        <time datetime="2019-11-21T12:16:00+00:00">21 Nov 2019, 12:16</time>
      </address>
      <p>
        <b>Τρόπους ώστε να αντιμετωπίσει την κατάσταση μια και δεν αποχωρούν οι Κούρδοι της YPG από τα συροτουρκικά σύνορα, αναζητούν Άγκυρα και Μόσχα, σύμφωνα με όσα δήλωσε σήμερα ο Τούρκος υπουργός Άμυνας Χουλουσί Ακάρ.</b>
      </p>
      <p>Η Άγκυρα σταμάτησε την επέμβασή της κατά της κουρδικής αυτής πολιτοφυλακής τον περασμένο μήνα, αφού συμφώνησε με τη Μόσχα για την απόσυρσή της από ένα τμήμα εδάφους που βρίσκεται ανατολικά του Ευφράτη, όπως και από τις πόλεις Τελ Ρίφατ και Μάνμπιτζ, δυτικά του ποταμού.</p>
      <p>Η Τουρκία διαμαρτύρεται ωστόσο ότι η απόσυρση της κουρδικής πολιτοφυλακής δεν έχει ολοκληρωθεί και απειλεί να ξαναρχίσει την επίθεσή της. Ωστόσο ο Ρώσος υπουργός Εξωτερικών Σεργκέι Λαβρόφ δήλωσε χθες Τετάρτη ότι αυτό έχει σχεδόν γίνει και πρόσθεσε ότι η Άγκυρα διαβεβαίωσε τη Μόσχα ότι δεν σχεδιάζει να ξεκινήσει μια νέα στρατιωτική επιχείρηση στην περιοχή.</p>
      <p>Ο Ακάρ σημείωσε σήμερα ότι η Ρωσία δήλωσε στην Τουρκία στις 29 Οκτωβρίου ότι 34.000 μαχητές και περισσότερα από 3.200 βαρέα όπλα έχουν απομακρυνθεί από ζώνη σε βάθος 30 χιλιομέτρων στο έδαφος της Συρίας στα σύνορα με την Τουρκία.</p>
      <p>"Διαπιστώσεις για το αντίθετο συζητούνται με τη Ρωσική Ομοσπονδία", σημείωσε ο Ακάρ μιλώντας σε κοινοβουλευτική επιτροπή.</p>
      <p>Ο ίδιος υπογράμμισε επίσης ότι η Τουρκία έχει διαπιστώσει ότι η κουρδική πολιτοφυλακή εξακολουθεί να είναι παρούσα στην περιοχή της Μάνμπιτζ "φορώντας τα ρούχα στοιχείων του καθεστώτος (συριακής κυβέρνησης)" και κάλεσε τη Ρωσία να αντιμετωπίσει το ζήτημα αυτό. Οι συνομιλίες με τη Ρωσία όσον αφορά αυξανόμενες περιπολίες στην Τελ Ριφάτ συνεχίζονται, σημείωσε.</p>
      <p>Η Τουρκία και η Ρωσία υποστηρίζουν αντίπαλες πλευρές στον οκταετή εμφύλιο πόλεμο στη Συρία, αλλά έχουν συνεργαστεί σε διάφορα μέτωπα για τη σύναψη συμφωνιών ανάμεσα στις δυνάμεις του προέδρου της Συρίας Μπασάρ αλ Άσαντ, οι οποίες υποστηρίζονται από τη Μόσχα, και την αντιπολίτευση, η οποία υποστηρίζεται από την Τουρκία.</p>
      <p>Οι δύο χώρες συμφώνησαν το 2018 να εγκαθιδρύσουν μια ζώνη αποκλιμάκωσης της σύγκρουσης στην περιοχή της Ιντλίμπ στη βορειοδυτική Συρία. Η Ιντλίμπ είναι το τελευταίο μεγάλο προπύργιο των ανταρτών που έχει απομείνει στη Συρία και εκεί ζουν τρία εκατομμύρια Σύροι, ορισμένοι από τους οποίους έχουν καταφύγει εκεί για να γλιτώσουν από τη βία σε άλλες περιοχές της χώρας.</p>
      <p>Παρά τη συμφωνία αυτή, οι συγκρούσεις συνεχίζονται στην Ιντλίμπ. Τουλάχιστον 15 άνθρωποι έχασαν τη ζωή τους από επίθεση των συριακών κυβερνητικών δυνάμεων χθες Τετάρτη σε καταυλισμό εκτοπισμένων, σύμφωνα με σωστικά συνεργεία.</p>
      <p>Ο Ακάρ σημείωσε τέλος ότι μια μόνιμη εκεχειρία θα μπορούσε να τεθεί σε ισχύ στην Ιντλίμπ όταν αποσυρθούν οι κυβερνητικές δυνάμεις πίσω από τη γραμμή που έχει συμφωνηθεί με την Ρωσία.<br/> </p>
      <related>
        <a href="https://www.nooz.gr/world/1562443/labrof-i-rwsia-mas-echei-diabebaiwsei-oti-den-schediazei-nea-epithesi-sti-syria"/>
        <a href="https://www.nooz.gr/world/1562302/moscha-ochi-sto-toyrkiko-schedio-gia-nea-stratiwtiki-epicheirisi-sti-syria"/>
      </related>
    </article>
  </body>
</html>