<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119608-belacic-srs-strani-investitori-postavljaju-radnicima-nehumane-zahteve?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-21T12:20:06+00:00"/>
    <meta property="og:title" content="Belačić (SRS): Strani investitori postavljaju radnicima nehumane zahteve"/>
    <meta property="og:description" content="Član Predsedničkog kolegijuma Srpske radikalne stranke (SRS) Aleksandra Belačić rekla je na zasedanju Parlamentarne skupštine Crnomorske ekonomske saradnje da strani investitori iz SAD, zemalja EU i Južne Koreje postavljaju srpskim radnicima nerazumne i nehumane zahteve, pod pretnjom otpuštanja, saopštila je danas SRS.&quot;Zaposleni u jednoj kompaniji u vlasništvu Južne Koreje primorani su da nose pelene kako ne bi koristili pauze za toalet dok su u smeni&quot;, rekla je Belačić, koja je i poslanik Skupštine Srbije.Dodala je da je &quot;država dala sve od sebe da privuče strane investitore, ali primenjena strategija pokazala se kao neuspešna&quot;.&quot;Od 2016. godine država je subvencionisala 82 projekta i u te svrhe izdvojila 230 miliona evra za investitore&quot;, rekla je Belačić.Rezultat tih subvencija je, prema njenim rečima, to što je otvoreno ukupno 35.889 novih radnih mesta, što znači da je svako novo radno mesto subvencionisano sa nešto više od 6.400 evra.Istakla je da &quot;mnoge strane kompanije isplaćuju dobre plate samo dok im Vlada…"/>
  </head>
  <body>
    <article>
      <h1>Belačić (SRS): Strani investitori postavljaju radnicima nehumane zahteve</h1>
      <address>
        <time datetime="2019-11-21T12:20:06+00:00">21 Nov 2019, 12:20</time>
      </address>
      <p><b>Član Predsedničkog kolegijuma Srpske radikalne stranke (SRS) Aleksandra Belačić rekla je na zasedanju Parlamentarne skupštine Crnomorske ekonomske saradnje da strani investitori iz SAD, zemalja EU i Južne Koreje postavljaju srpskim radnicima nerazumne i nehumane zahteve, pod pretnjom otpuštanja, saopštila je danas SRS.</b><br/><br/>"Zaposleni u jednoj kompaniji u vlasništvu Južne Koreje primorani su da nose pelene kako ne bi koristili pauze za toalet dok su u smeni", rekla je Belačić, koja je i poslanik Skupštine Srbije.<br/><br/>Dodala je da je "država dala sve od sebe da privuče strane investitore, ali primenjena strategija pokazala se kao neuspešna".<br/><br/>"Od 2016. godine država je subvencionisala 82 projekta i u te svrhe izdvojila 230 miliona evra za investitore", rekla je Belačić.<br/><br/>Rezultat tih subvencija je, prema njenim rečima, to što je otvoreno ukupno 35.889 novih radnih mesta, što znači da je svako novo radno mesto subvencionisano sa nešto više od 6.400 evra.<br/><br/>Istakla je da "mnoge strane kompanije isplaćuju dobre plate samo dok im Vlada Srbije daje subvencije, a kada izgube pravo na državne subvencije, smanjuju plate na minimalac ili čak otpuštaju svoje radnike".<br/><br/>Ona je rekla da statistički podaci pokazuju da je stopa zaposlenosti u Srbiji porasla na 49,20 odsto u drugom kvartalu 2019. godine sa 47,40 odsto koliko je iznosila u prvom kvartalu.<br/><br/>"Nažalost, statistika je nauka o brojevima koja ne nudi objašnjenja o tome zašto se odredjene stvari dogadjaju. Istina je da stopa zaposlenosti raste uglavnom zbog migracije naših radno sposobnih gradjana u ekonomski stabilnije zemlje", rekla je Belačić.<br/><br/>Dodala je da "mnogi mladi, obrazovani i sposobni ljudi donose odluku da zauvek napuste Srbiju zbog toga što u Srbiji ne uspevaju da pronadju stabilne i dobro plaćene poslove".</p>
    </article>
  </body>
</html>