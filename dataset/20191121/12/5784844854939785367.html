<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/z-inovativno-prevleko-za-wc-skoljko-do-prihranka-pri-porabi-vode-in-toaletnega-papirja.html?RSSd4d8661be2bd5ab269ea09ca1c30b405"/>
    <meta property="og:site_name" content="Računalniške novice"/>
    <meta property="article:published_time" content="2019-11-21T12:00:00+00:00"/>
    <meta property="og:title" content="Z inovativno prevleko za WC školjko do prihranka pri porabi vode in toaletnega papirja"/>
    <meta property="og:description" content="Raziskovalci z univerze Penn State so se odločili za alternativno možnost. Razvili so povsem nov premaz za straniščne školjke, ki v bistvu preprečuje, da bi se izločki prilepili na"/>
  </head>
  <body>
    <article>
      <h1>Z inovativno prevleko za WC školjko do prihranka pri porabi vode in toaletnega papirja</h1>
      <address>
        <time datetime="2019-11-21T12:00:00+00:00">21 Nov 2019, 12:00</time>
      </address>
      <p>
        <b>Hočemo ali nočemo, s toaletno školjko se srečujemo vsak dan. Zavoljo čistoče porabimo kar precej toaletnega papirja in dragocene vode. To poskušamo prihraniti s pametnimi načini za splakovanje, različno količino vode v kotličku in drugimi. Kaj pa, če se rešitev za vse omenjeno skriva nekje drugje?</b>
      </p>
      <p>Raziskovalci z univerze <b>Penn State</b> so se odločili za alternativno možnost. Razvili so povsem nov premaz za straniščne školjke, ki v bistvu preprečuje, da bi se izločki prilepili nanjo. Sliši se nenavadno, vendar gre za način, ki nam lahko pomaga bistveno zmanjšati porabo vode in račun zanjo.</p>
      <p>“Z ekipo smo razvili trden premaz, ki odlično odbija tekočino, blato in druge trdnejše snovi. Pri izdelavi smo se zgledovali po naravnih materialih, premaz pa deluje tudi antibakterijsko, saj se nanj bakterije enostavno ne morejo pritrditi. Če s snovjo prekrijemo površino straniščne školjke, ta z njegovo pomočjo deluje samoočiščevalno,” je  v posebni izjavi za javnost dejal <b>Tak-Sing Wong</b>, izredni profesor za strojništvo in biomedicino.</p>
      <p>Premaz so poimenovali <b>LESS</b>, kar je kratica za Liquid Entrenched Smooth Surface (po naše bi to lahko prevedli kot “v tekoči obliki nameščena gladka površina”). Na notranjo stran straniščne školjke jo v dveh korakih nanesemo z dvema sprejema. V prvem razpršilu je snov, ki je sestavljena iz molekularno cepljenih polimerov. Ti naredijo podlago gladko in odlično vodoodbojno.</p>
      <p>"Ko se posuši, se na površini nanosa oblikujejo molekule, ki so pod mikroskopom videti kot majhne dlačice. V resnici so približno milijonkrat tanjše od človeškega lasu,” je v izjavi za javnost dejal <b>Jing Wang</b>, doktorski diplomant iz laboratorija Wong.</p>
      <p>Vsebina drugega spreja doda tanko gladko plast okoli teh nanoskopskih "dlačic", ki jih je ustvaril prvi sprej. Zaradi kombinacije snovi postane površina izjemno spolzka. Raziskovalci menijo, da enkratni nanos zadostuje za približno 500 splakovanj, preden bomo postopek morali ponoviti. Sam postopek je sicer izjemno enostaven, nanašanje in sušenje pa traja vsega 5 minut.</p>
      <p>Ko je ekipa preizkusila prevleko na laboratorijskem stranišču in v školjko odvrgla sintetično blato, je ponarejena “zadeva” zdrsnila naravnost na dno, ne da bi se prilepila na stranice. Zaradi tega lahko školjko splaknemo s precej manj vode kot prej, teoretično pa je sploh ne potrebujemo. Z zdravstvenega vidika je obloga lahko tudi koristna. Skupina je s testi ugotovila, da prevleka preprečuje nalaganje in rast bakterij, ki lahko povzročajo bolezni ali vsaj širijo neprijeten vonj.</p>
      <p>Za trženje novosti so ključni sodelavci projekta, Wong, Wang, Birgitt Boschitsch in Nan Sun, ustanovili zagonsko podjetje, imenovano spotLESS Materials. "Da bi novost, v katere uporabnost smo trdno prepričani, dosegla svoj namen, jo moramo nujno spraviti iz laboratorija in med ljudi," je izjavo za javnost zaključil Wong.</p>
      <figure>
        <iframe src="https://www.youtube.com/embed/rlYc8RfqA3I" width="640" height="360" data-service="Youtube" scrolling="no"/>
      </figure>
    </article>
  </body>
</html>