<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641151/%D9%BE%D9%88%D8%AA%DB%8C%D9%86-%D8%AA%D8%AD%D8%B1%DB%8C%D9%85-%D8%B1%D9%88%D8%B3%DB%8C%D9%87-%D8%A7%D8%B2-%D8%B3%D9%88%DB%8C-%D8%A2%D9%85%D8%B1%DB%8C%DA%A9%D8%A7-%D8%AA%D9%86%D9%87%D8%A7-%D8%A8%D9%87-%D8%B6%D8%B1%D8%B1-%D8%AE%D9%88%D8%AF-%D8%A2%D9%86%D9%87%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T12:12:00+00:00"/>
    <meta property="og:title" content="پوتین: تحریم روسیه از سوی آمریکا تنها به ضرر خود آنهاست"/>
    <meta property="og:description" content="رئیس جمهور روسیه گفت: آمریکا با ممانعت از فعالیت شرکت‌های آمریکایی در روسیه به خود صدمه زده است."/>
  </head>
  <body>
    <article>
      <h1>
        <a href="https://www.bultannews.com/fa/news/641151/%D9%BE%D9%88%D8%AA%DB%8C%D9%86-%D8%AA%D8%AD%D8%B1%DB%8C%D9%85-%D8%B1%D9%88%D8%B3%DB%8C%D9%87-%D8%A7%D8%B2-%D8%B3%D9%88%DB%8C-%D8%A2%D9%85%D8%B1%DB%8C%DA%A9%D8%A7-%D8%AA%D9%86%D9%87%D8%A7-%D8%A8%D9%87-%D8%B6%D8%B1%D8%B1-%D8%AE%D9%88%D8%AF-%D8%A2%D9%86%D9%87%D8%A7%D8%B3%D8%AA">پوتین: تحریم روسیه از سوی آمریکا تنها به ضرر خود آنهاست</a>
      </h1>
      <h2>رئیس جمهور روسیه گفت: آمریکا با ممانعت از فعالیت شرکت‌های آمریکایی در روسیه به خود صدمه زده است.</h2>
      <address><time datetime="2019-11-21T12:12:00+00:00">21 Nov 2019, 12:12</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از شبکه تلویزیونی روسیا الیوم، ولادیمیر پوتین، رئیس جمهور روسیه گفت: آمریکا با ممانعت از فعالیت شرکت‌های آمریکایی در روسیه به خود صدمه زده است.</p>
      <p>پوتین افزود: محدودیت‌هایی که از سوی دولت آمریکا در سال‌های اخیر اعمال شده، تا آنجائیکه من به یاد دارم بیش از ده‌ها مورد است که شامل بیش از ۴۰۰ شرکت و حدود ۳۰۰ نفر می‌شود و تاثیر منفی آن برای خود آمریکا است. دلیل این کار چیست؟ شرکت‌ها در پروژه‌ای خاص سرمایه گذاری کرده اند و اکنون باید از آن پروژه‌ها دست بکشند و متضرر شوند.»</p>
      <p>پوتین همچنین گفت: «ما به همه تعهدات خود در توافق آب و هوایی پاریس پایبند خواهیم بود و تصمیماتی در سطح دولت در این خصوص اتخاذ کرده ایم.»</p>
      <p>وی افزود: در شهر‌های بزرگ که ما بیشترین انتشار گاز‌های گلخانه‌ای را داریم از راه حل‌های قانونی که قبلا به آن دست یافته ایم استفاده می‌کنیم و مجازات‌هایی را برای آن‌هایی که از تکنولوژی‌های پیشرفته لازم طبق توافقنامه آب و هوایی پاریس استفاده نمی‌کنند اعمال می‌کنیم.</p>
      <p>رئیس جمهور روسیه در انتقاد از سیاست‌های آمریکا تصریح کرد آن‌هایی که اتحادیه اروپا را از خطر روسیه می‌ترسانند در پی بهره برداری از سرمایه کشور‌های این اتحادیه هستند.</p>
      <p>پوتین در سخنانی در مجمع سرمایه گذاری روسیه با بیان این مطلب افزود روسیه در پی هجوم به هیچ طرف و هیچ کشوری نیست و کسانی که از خطر روسیه می‌گویند در پی بهره برداری از این نوع تبلیغ هستند.</p>
      <p>وی تصریح کرد با ارزیابی سیاسی از اوضاع آمریکا متوجه می‌شویم که تنش در روابط اقتصادی میان آمریکا و چین به سود کسی نیست.</p>
      <p>پوتین در پاسخ به سئوالی درباره تاثیر برگزیت بر اتحادیه اروپا و مقایسه این تاثیر با آنچه که در سال ۱۹۹۱ بر سر اتحاد جماهیر شوروی آمده است گفت دلایل فروپاشی شوروی ارتباطی به گرایش‌های قومیتی در حوزه بالتیک نداشت بلکه اساس کار، سیاست‌های ناکارآمد اقتصادی بود. در این میان شاهد بودیم که چین توانست به بهترین روش از امکانات دولت مرکزی بهره بگیرد و اقتصاد بازار را توسعه دهد، اما شوروی چنین نکرد. سیاست‌های ناکارآمد اقتصادی شوروی بر روند سیاسی کشور هم اثر گذاشت.</p>
      <p>وی افزود: درباره اتحادیه اروپا باید بگویم که درست است شواهدی مثل شوروی سابق در این اتحادیه دیده می‌شود و همه کشور‌های عضو این اتحادیه از کشور‌هایی با اقوام متعددند، اما تدابیر الزام آور این اتحادیه برای کشور‌های عضو بیش از تدابیر الزام آور شورای عالی شوروی برای جمهوری‌های عضو است. اتحاد جماهیر شوروی در واقع یک کشور بود، اما اتحادیه اروپا چنین نیست. چنانچه می‌دانید در زمان جنگ جهانی اول پیشنهاد این بود که ایالات متحده اروپا تشکیل شود، اما این پیشنهاد عملی نشد، اما پس از اتحاد در صنایع ذغال سنگ و فولاد شاهد وحدت کشور‌های اروپایی در برخی زمینه‌ها بودیم.</p>
      <p>پویتن در ادامه تاکید کرد: تناقضاتی که در اتحادیه اروپا شکل گرفت دلایل واضح دارد. اینگونه نیست که مالیات دهندگان در انگلیس از اینکه مالیاتشان به کشور‌هایی می‌رسد که چندان توسعه یافته نیستند شگفت زده باشند. تدابیر اتحادیه اروپا بر همه اعضا اثر گذار است و این برخی از اعضا را خرسند نمی‌کند. به طور کلی برخی مقایسه‌ها میان اتحاد جماهیر شوروی و اتحادیه اروپا قابل توجیه به نظر می‌رسد. واقعیت این است که اتحادیه اروپا شریک بزرگ تجاری ماست و به سود ماست که این اتحادیه همچنان فعال باقی بماند. با آنکه شباهت‌هایی میان شوروی و اتحادیه اروپا وجود دارد، اما تشبیه اتحادیه اروپا به اتحاد جماهیر شوروی را قبول ندارم. درست است که در اتحادیه اروپا گرایش‌های متفاوتی وجود دارد، اما رهبران این اتحادیه با بررسی همه این موارد، در پی سناریو‌هایی هستند که برای اعضا وحدت بخش باشد و ما برایشان آرزوی موفقیت داریم.</p>
      <p>رئیس جمهور روسیه در پایان گفت: یکی از مسائل مهم در این زمینه مبحث امنیت است. هنوز آمریکا خطاب به اروپا می‌گوید ما در برابر خطر شوروی نکته اتکای شما هستیم و شما باید بهای این خدمت ما را بپردازید. البته چنین حرکتی تاثیری بر ما ندارد، زیرا روسیه در پی هجوم به هیچ طرف و کشوری نیست و کسانی که از خطر روسیه می‌گویند در پی بهره برداری از چنین تبلیغاتی هستند. تلاش برخی در برجسته کردن خطر روسیه برای اروپا و تاکید بر نقش مثبت خودشان در حفظ امنیت اروپا برای آن است که می‌خواهند سهمی از سرمایه اروپا داشته باشند. این نکته‌ای است که رهبران اروپا هم از آن آگاهند و بهتر است آمریکا در پی تغییر روابطش با هم پیمانان حتی هم پیمانان در ناتو باشد.</p>
    </article>
  </body>
</html>