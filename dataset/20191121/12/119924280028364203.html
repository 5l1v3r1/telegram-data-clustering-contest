<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dolenjskilist.si/2019/11/21/229005/novice/dolenjska/Krka_imela_v_devetmesecju_42_odstotno_rast_dobicka/?utm_source=feedburner&amp;utm_medium=feed&amp;utm_campaign=Feed%3A+DolenjskiList+%28DolenjskiList%29&amp;hl=en"/>
    <meta property="og:site_name" content="Dolenjski list"/>
    <meta property="article:published_time" content="2019-11-21T12:05:00+00:00"/>
    <meta property="og:title" content="Krka imela v devetmesečju 42-odstotno rast dobička"/>
    <meta property="og:description" content="Novo mesto - Skupina Krka je v prvih devetih mesecih letos ustvarila dobrih 1,09 milijarde evrov prihodkov od prodaje, kar je 12 odstotkov več kot v enakem obdobju lani. Čisti dobiček se je povečal za 42 odstotkov na 171,9 milijona evrov. Prodajo so povečali v vseh prodajnih regijah in na večini posamičnih trgov, prav tako pa tudi vseh skupin izdelkov in storitev, so sporočili iz novomeškega farmacevta. Poročilo o poslovanju skupine Krka in družbe Krka v obdobju januar–september je nadzorni svet družbe Krka obravnaval na včerajšnji redni seji."/>
  </head>
  <body>
    <article>
      <h1>Krka imela v devetmesečju 42-odstotno rast dobička</h1>
      <address><time datetime="2019-11-21T12:05:00+00:00">21 Nov 2019, 12:05</time> by <a rel="author">M. Ž.</a></address>
      <p><b>Novo mesto</b> - Skupina Krka je v prvih devetih mesecih letos ustvarila dobrih 1,09 milijarde evrov prihodkov od prodaje, kar je 12 odstotkov več kot v enakem obdobju lani. Čisti dobiček se je povečal za 42 odstotkov na 171,9 milijona evrov. Prodajo so povečali v vseh prodajnih regijah in na večini posamičnih trgov, prav tako pa tudi vseh skupin izdelkov in storitev, so sporočili iz novomeškega farmacevta. Poročilo o poslovanju skupine Krka in družbe Krka v obdobju januar–september je nadzorni svet družbe Krka obravnaval na včerajšnji redni seji.</p>
      <p>Po prodaji največja regija v skupini Krka je bila Vzhodna Evropa s 339,7 milijona evri in 31,2-odstotnim deležem. Glede na enako obdobje lani se je prodaja povečala za odstotkov. V Ruski federaciji so so prodajo povečali za 15 odstotkov na 218,2 milijona evrov.</p>
      <p>Sledila je regija Srednja Evropa, kjer so dosegli 5-odst. rast, s prodajo v vrednosti 252 milijonov evrov in 23,2-odstotnim deležem prodaje. Vodilni trg je bila Poljska, kjer so prodali za 119,2 milijona evrov izdelkov in dosegli 6-odstotno rast.</p>
      <p>Zahodna Evropa je bila z 243,1 milijona in 22,4-odst. deležem tretja po velikosti prodaje v skupini Krka. Glede na primerljivo obdobje lani so dosegli 16-odstotno rast. V regiji Jugovzhodna Evropa so prodajo okrepili za 10 odst. na za 145,6 milijona evrov.</p>
      <p>V Sloveniji so dosegli 69,9 milijona evrov prodaje, kar predstavlja 6,4-odstotni delež prodaje skupine. Rast je bila 5-odstotna. Glavnino prodaje, 40 milijonov evrov, so ustvarili z izdelki, zdraviliško-turistične storitve pa so prinesle 29,9 milijona evrov..</p>
      <p>V regiji Čezmorska tržišča pa so prodali za 37,3 milijona evrov izdelkov in dosegli 14-odstotno rast ter 3,4-odstotni delež v prodaji skupine.</p>
      <p>V prvih devetih mesecih so v skupini Krka za naložbe namenili 81,1 milijona evrov, od tega 66,3 milijona v družbi Krka. Kot so zapisali, so vlagali predvsem v povečanje in tehnološko posodobitev proizvodnje in razvoja, v zagotavljanje kakovosti in tudi v lastne proizvodno-distribucijske centre po svetu. Registrirali so 13 novih izdelkov v 30 farmacevtskih oblikah in jakostih.</p>
      <p>V skupini ocenjujejo, da bo letos prodaja izdelkov in storitev večja od načrtovane in bo na letni ravni predvidoma dosegla 1 milijardo 430 milijonov evrov, večji bo tudi dobiček in bo predvidoma znašal dobrih 200 milijonov . Delež prodaje na trgih zunaj Slovenije bo predvidoma 94-odstoten.</p>
      <p>V skupini Krka za naslednje leto načrtujemo prodajo v višini 1 milijarde 520 milijonov evrov in dobiček v višini dobrih 210 milijonov. Za vlaganja, ki bodo namenjena predvsem povečanju in posodobitvi proizvodnih zmogljivosti in infrastrukture, načrtujemo sredstva v vrednosti 134 milijonov. Načrtujejo tudi povečanje števila zaposlenih v Sloveniji in tujini, skupaj za 3 odst, število vseh redno zaposlenih pa naj bi konec leta 2020 preseglo 12.300, so med drugim navedli v Krki.</p>
      <p>Nadzorni svet je potrdil tudi strategijo razvoja skupine Krka za obdobje 2020–2024. Tudi v novem petletnem strateškem obdobju predvidevajo povprečno letno rast prodaje v višini najmanj pet odstotkov, so še dodali.</p>
      <p>Celotno informacijo o rezultatih poslovanja v prvih treh četrtletjih letošnjega leta in predstavitev strategije razvoja skupine Krka za obdobje za obdobje 2020-2024 si lahko preberete v priponki.</p>
      <p><a href="https://www.dolenjskilist.si/media/objave/dokumenti/2019/11/21/rezulati_poslovanja_skupine_krka.doc">Rezultati poslovanja skupine Krka</a> [.doc] (125 kB)</p>
    </article>
  </body>
</html>