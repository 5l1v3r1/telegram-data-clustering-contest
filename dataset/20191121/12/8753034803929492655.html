<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/kultur/i/701lB9/stoette-til-radioresepsjonen-i-kringkastingsraadet"/>
    <meta property="og:site_name" content="Aftenbladet"/>
    <meta property="article:published_time" content="2019-11-21T12:05:24+00:00"/>
    <meta property="og:title" content="Støtte til Radioresepsjonen i Kringkastingsrådet"/>
    <meta property="og:description" content="De mange klagene på Tore Sagens omdiskuterte parodiinnslag i Radioresepsjonen var tema i Kringkastingsrådet. Flere av rådets medlemmer ga Sagen støtte."/>
  </head>
  <body>
    <article>
      <h1>Støtte til Radioresepsjonen i Kringkastingsrådet</h1>
      <h2>De mange klagene på Tore Sagens omdiskuterte parodiinnslag i Radioresepsjonen var tema i Kringkastingsrådet. Flere av rådets medlemmer ga Sagen støtte.</h2>
      <address><time datetime="2019-11-21T12:05:24+00:00">21 Nov 2019, 12:05</time> by <a rel="author">NTB</a></address>
      <p>Ifølge bransjenettstedet <a href="https://kampanje.com/medier/2019/11/radioresepsjonen-i-kringkastingsradet/">Kampanje</a> reagerte flere at medlemmene på NRKs beslutning om å fjerne innslaget, der Sagen framførte «et internt notat om klima og rase» som en del av spalten «Flauhetskonkurransen».</p>
      <p>Rådsmedlem og Dagen-redaktør Vebjørn Selbekk var blant dem.</p>
      <p>– Jeg synes dette var et av de fremste eksemplene på et fenomen som brer om seg og som vi alle i mediene skal være sterkt bekymret over, nemlig krenkelseshysteri. Det er misforståelser, og av og til feiltolkninger gjort med vilje, som er med på å innskrenke ytringsrommet i Norge, sa han.</p>
      <p>Kringkastingssjef Thor Gjermund Eriksen uttalte seg også i Kringkastingsrådet. Han betegner diskusjonen i ettertid som viktig.</p>
      <p>– Sånn sett mener jeg at den konkrete flauhetskonkurransen i dette programmet må være et av de mest vellykkede satireinnslagene vi har hatt, for det har ført til en diskusjon om satirens grenser, om krenkelse. Det har ført til en diskusjon her i huset om mangfold i positiv forstand, sa kringkastingssjefen.</p>
      <p>Innslaget er blitt fjernet fra nettet etter initiativ fra programlederne selv.</p>
      <h3>Mer om folk i Radioresepsjonen:</h3>
      <aside>
        <a href="https://www.aftenbladet.no/article/sa-Mgqm6o.html">Tjøstheim om teaterdebuten: - Eg har besvimt på ei scene før, men kan jo ikkje drive å gjere det kvar kveld</a>
      </aside>
      <aside>
        <a href="https://www.aftenbladet.no/article/sa-Onqr81.html">Bjarte Tjøstheim: – Jeg var livredd da jeg fikk spørsmål fra NRK om jeg ville flytte til Oslo fra Stavanger</a>
      </aside>
    </article>
  </body>
</html>