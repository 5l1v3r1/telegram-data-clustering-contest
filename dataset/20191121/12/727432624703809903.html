<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/overraskende-bra/71793871"/>
    <meta property="og:site_name" content="Dinside"/>
    <meta property="article:published_time" content="2019-11-21T12:44:09+00:00"/>
    <meta property="og:title" content="Overraskende bra!"/>
    <meta property="og:description" content="Som ladbar hybrid, som kommer senere, kan nye Renault Captur slå an i det krevende norske markedet. Men både bensin- og dieselversjonene er også attraktive."/>
  </head>
  <body>
    <article>
      <h6 class="kicker">Renault Captur 2020</h6>
      <h1>Overraskende bra!</h1>
      <h2>Som ladbar hybrid, som kommer senere, kan nye Renault Captur slå an i det krevende norske markedet. Men både bensin- og dieselversjonene er også attraktive.</h2>
      <address><time datetime="2019-11-21T12:44:09+00:00">21 Nov 2019, 12:44</time> by <a rel="author">Knut Moberg</a></address>
      <p>Renault, i likhet med andre bilprodusenter, kaller selv denne bilklassen for «urbane SUV-er». Etter vår mening er betegnelsen i overkant begrensende, for disse crossoverne av beskjeden størrelse, duger da sannelig godt på landeveien også.</p>
      <p>Renault Captur er en av dem som var tidlig ute i dette markedet som, hvis vi ser bort fra de rustikke Suzuki små-SUV-ene som var blant oss allerede fra 1970-tallet, oppsto med <a href="https://www.dinside.no/motor/provekjort-nissan-juke/61801908">Nissan Juke i 2010</a>.</p>
      <figure>
        <img src="https://dbstatic.no/71794375.jpg?imageId=71794375&amp;x=8.4045584045584&amp;y=1.1406844106464&amp;cropw=91.595441595442&amp;croph=80.988593155894&amp;width=643&amp;height=427"/>
        <figcaption><b>MODNERE:</b> Selv om stilen i sine hovedtrekk er beholdt fra forgjengeren, ser nye Captur mer voksen ut - ikke bare fordi den er blitt større, men også takket være strammere design. Foto: Knut Moberg Vis mer</figcaption>
      </figure>
      <h3>Hva slags bil er det?</h3>
      <p>Captur er en utpreget kompakt crossover, som vi kan gjenta oppskriften på fra <a href="https://www.dinside.no/motor/vi-har-kjort-renault-captur/61280525">vår test av første generasjon Captur i 2013</a>:</p>
      <ul>
        <li>Designmessige detaljer og høy sittestilling, som i en SUV</li>
        <li>En romslig kupe og modulære interiørdetaljer, som i en liten flerbruksbil</li>
        <li>Kjøreglede og komfort, som i en kompaktbil</li>
      </ul>
      <related>
        <a href="https://www.dinside.no/motor/denne-el-suv-en-blir-en-norsk-favoritt/71410902"/>
      </related>
      <p>Det har vært produsentens intensjon. Vår oppgave har vært å finne ut om de har oppfylt kriteriene. Når det gjelder det første, er det grei skuring. Captur 2 bruker samme formel som Captur 1, i oppdatert utgave. På designsiden fikk vi forklart arbeidet som er gjort av visepresidenten og konserndirektør for design, Laurens van den Acker.</p>
      <p>Det går ut på at de sterke sidene hos forgjengeren er beholdt, men forbedret og at det er tatt designgrep som skal gjøre bilen mer tidsriktig og mer visuelt voksen - mer «<i>seriøs</i>», er uttrykket van den Acker bruker - noe som lettes av at Captur 2 er en del større enn forgjengeren.</p>
      <figure>
        <img src="https://dbstatic.no/71824715.jpg?imageId=71824715&amp;x=6.9100391134289&amp;y=14.090019569472&amp;cropw=83.833116036506&amp;croph=75.538160469667&amp;width=643&amp;height=387"/>
        <figcaption><b>NUMMER EN:</b> Slik ser den utgående Captur ut. Her fra lanseringen i Biarritz i 2013. Foto: Knut Moberg Vis mer</figcaption>
      </figure>
      <p>Bilen er basert på den modulære plattformen CMF-B, som ble introdusert med nye Renault Clio. Det har gitt rom for mer fleksibilitet i konstruksjonen, bedre chassis og til og med reduksjon i støynivået.</p>
      <p>Captur har vokst med 11 centimeter i lengden, i forhold til forgjengeren, fra 412 til 423 centimeter. Bredden er også økt - til nesten 180 centimeter. Med andre ord er bilen nå, når man tar i betraktning at bilen dessuten er bygd i høyden, like stor som en VW Golf.</p>
      <related>
        <a href="https://www.dinside.no/motor/annerledesmodell-fra-annerledesmerke/68742825"/>
      </related>
      <h3>Høyverdig interiør</h3>
      <p>Vi har tidligere hatt anledning til å rose de nye interiørene til Renault. I småbil/kompaktklassen overgår de nå det meste hos konkurrentene, hva angår kvalitetsfølelse og tidsriktig stil. Setene er merkbart bedre og gir nå god støtte, samtidig som sitteputen er lang nok.</p>
      <p>Og så er det kvalitetsopplevelsen. Det er noe Renault har prioritert på de siste årene - også på større modeller - og her følger de opp fra aha-opplevelsen vi fikk med Clio, med myke materialer og høyverdig interiørdesign. Både materialvalg og byggekvalitet overbeviser inne i Captur.</p>
      <figure>
        <img src="https://dbstatic.no/71797371.jpg?imageId=71797371&amp;width=1024&amp;height=615"/>
        <figcaption><b>HØYVERDIG:</b> Interiøret er, som i nye Clio, langt bedre enn det vi forbinder med småbiler. Og multimediasystemet er definitivt <i>state of the art. </i>Foto: Jean-Brice Lemal Vis mer</figcaption>
      </figure>
      <figure>
        <img src="https://dbstatic.no/71794418.jpg?imageId=71794418&amp;width=1024&amp;height=615"/>
        <figcaption><b>INITIALE PARIS:</b> Høyeste utstyrsnivå er nærmest luksuriøst i interiøret, med skinn og treverk. Foto: Knut Moberg Vis mer</figcaption>
      </figure>
      <p>Dashbordet består av tre lag; de to øverste lagene har myk polstring. Det gjelder til og med dørpanelene, noe som er ganske uvanlig. Det nederste laget er den funksjonelle delen, der man blant annet finner den praktiske skuffen som i nye Captur - som i forgjengeren - erstatter et klassisk hanskerom.</p>
      <related>
        <a href="https://www.dinside.no/motor/best-i-klassen/71402238"/>
      </related>
      <h3>Praktisk</h3>
      <p>Senterkonsollen er hevet, med girspaken i en høy posisjon som gjør at den faller lett i hånden. Løsningen frigjør dessuten plass til flaten med induksjonslading av mobiltelefon.</p>
      <p>Det polstrede multifunksjonsrattet er i samme høyverdige stil. På versjoner med EDC dobbelkløtsj-automat, er den utstyrt med girskifthendler.</p>
      <p>Instrumenter, betjening og multimedialøsninger er nå siste skrik, med digitalt instrumentpanel - som standard som 7-tommer, men også tilgjengelig som 10-tommer. Den er konfigurerbar og gir blant annet mulighet for å vise navigasjonsskjermen, som vi kjenner det fra dyrere biler av ny årgang.</p>
      <p>Sammen med den høyoppløste multimediaskjermen, med diagonal på 9,3 tommer (som er dobbelt så stor som den foregående 7-tommeren), gir dette den største digitale skjermflaten i kategorien i dag. Multimediasystemene i «Easy Link» er mer rikholdige, men vi finner menysystemene fortsatt noe plundrete å finne frem i, selv om det er blitt bedre. Er man eier av bilen, er det selvsagt noe man venner seg til med tiden.</p>
      <p>Som seg hør og bør, har nyeste generasjon av en slik bil muligheten for å være kontinuerlig oppkoblet, i dette tilfelle via Renaults «Easy Connect»-system.</p>
      <figure>
        <img src="https://dbstatic.no/71794412.jpg?imageId=71794412&amp;x=0&amp;y=0&amp;cropw=99.075500770416&amp;croph=100&amp;width=643&amp;height=487"/>
      </figure>
      <figure>
        <img src="https://dbstatic.no/71794410.jpg?imageId=71794410&amp;x=0&amp;y=0&amp;cropw=96.83734939759&amp;croph=100&amp;width=643&amp;height=498"/>
        <figcaption><b>BRA MED PLASS:</b> Til å være basert på en småbil, er Captur langt fra å være trang. Foto: Knut Moberg Vis mer</figcaption>
      </figure>
      <h3>Fleksibel plassutnyttelse</h3>
      <p>Nye Captur er noe romsligere enn forgjengeren og tilbyr blant annet nesten to centimeter mer benplass i baksetet, hvilket faktisk kan gjøre hele forskjellen for de litt storvokste. Voksne opp til 190 centimeter er det i hvert fall plass til, både foran og bak - vel å merke hvis annen seterad er skjøvet bakover - for den kan også skyves langt frem, for å gi mer lasteplass i det romslige bagasjerommet.</p>
      <p>
        <b>Faktisk rommer dette opptil 536 liter, og det er et volum som er verdig en bil i klassen over. Også med setet i bakre posisjon rommer det 422 liter - en god del mer enn en Golf, for eksempel.</b>
      </p>
      <p>Bagasjerommet har for øvrig et gulv som kan legges i to nivåer, avhengig av om man ønsker plant gulv fra lasteterskelen eller om man bare trenger et rom til eksempelvis sportsklær eller mindre utstyr underst.</p>
      <figure>
        <img src="https://dbstatic.no/71794405.jpg?imageId=71794405&amp;width=1024&amp;height=615"/>
        <figcaption><b>TO ETASJER:</b> Bagasjerommet er stort, og lett å utnytte. I motsetning til i forgjengeren, stjeler ikke basskassen (hvis man har en versjon med Bose premium-anlegg), plass - her er nemlig subwooferen nennsomt plassert i hjulhuset på høyre side. Foto: Knut Moberg Vis mer</figcaption>
      </figure>
      <h3>A jour på sikkerhet</h3>
      <p>Captur har fått fem stjerner i Euro NCAPs sikkerhetsvurdering. Som det nå forventes, er assistansesystemene på plass, altså autobrems-system med fotgjenger- og syklistgjenkjennelse, filvarsler og -assistent, automatisk nedblending av hovedlysene, skiltgjenkjenning og blindsonevarsling.</p>
      <p>Den har også tilgjengelig adaptiv fartsholder og kø-assistenfunksjon, som gjør at bilen både kan holde seg i filen og holde følge med trafikken på egenhånd (autonomi på nivå 2).</p>
      <h3>Blir ladbar</h3>
      <p>Testbilene våre denne gangen var utstyrt med en 1,3-liters bensinmotor på 130 hestekrefter og en 1,5-liters dieselmotor på 115 hester. Med andre ord har vi ikke prøvd bilen med den drivlinjen som sannsynligvis vil bli bestselgeren her i landet, nemlig den ladbare versjonen (PHEV) ved navn E-Tech Plug-in.</p>
      <figure>
        <img src="https://dbstatic.no/71794376.jpg?imageId=71794376&amp;x=15.758980301275&amp;y=20.401854714065&amp;cropw=74.507531865585&amp;croph=59.659969088099&amp;width=643&amp;height=387"/>
        <figcaption><b>STRENGT OPPSYN:</b> Renault har et markant designspråk som gir modellene en gjenkjennelig karakter, blant annet takket være de C-formede lyktene med en helt egen lyssignatur. Foto: Knut Moberg Vis mer</figcaption>
      </figure>
      <p>Som det blir tilfellet i kommende Clio hybrid (ikke-ladbar), er forbrenningsmotoren en 1,6-liters bensinmotor som er spesielt tilpasset for bruk i en hybridbil. Denne suppleres av to elektriske motorer, og transmisjonen er en ny type girkasse for en slik bil.</p>
      <p>Den kalles multimodal og benytter sekvensiell teknologi man vanligvis forbinder med motorsport. Den er inspirert av formel 1-teknologien til Renault. Det er altså ikke CVT-transmisjon à la den som benyttes av Toyota i deres hybrider. Denne kalles DHT, for «Dedicated Hybrid Transmission».</p>
      <p>I motsetning til Clio, derimot, som blir en direkte konkurrent til den ikke-ladbare hybriden Toyota Yaris, kommer Captur med en batteripakke på 9,8 kWt, som kan lades for å gi opptil 45 kilometer rekkevidde (WLTP). I by-syklus presiseres det at rekkevidden etter samme målenorm er 60 kilometer.</p>
      <related>
        <a href="https://www.dinside.no/motor/liten-sterk-og-velutstyrt/67620255"/>
      </related>
      <h3>1,0 eller 1,3 bensin - 1,5 diesel</h3>
      <p>Vi prøvde som nevnt både bensin- og dieselversjoner denne gangen. Det dreier seg altså om drivlinjer som, så langt i 2019, representerer under en tredjedel av markedet.</p>
      <p>Men begge maskinene er moderne og effektive og har dessuten et behagelig lavt lydnivå. En 1,0-liters 3-sylindret bensinmotor med 100 hestekrefter er tilgjengelig, mens det på dieselsiden tilbys en oppgradert versjon av 1,5-literen, enten med 95 eller med vår testbils 115 hester.</p>
      <figure>
        <img src="https://dbstatic.no/71797394.jpg?imageId=71797394&amp;x=1.6107382550336&amp;y=22.177419354839&amp;cropw=86.308724832215&amp;croph=77.822580645161&amp;width=643&amp;height=387"/>
        <figcaption><b>PÅ DET JEVNE:</b> På veien utmerker ikke Captur seg på noen spesiell måte. Foto: Jean-Brice Lemal Vis mer</figcaption>
      </figure>
      <h3>Lettkjørt og behagelig</h3>
      <p>Bensinmotoren vi kjørte var altså 1.3 TCe, med 130 rause hester. Det finnes også en versjon med 155 hestekrefter, men 130 holder fint i denne bilen, og vi vil gjette at den sterkere versjonen uansett vil bli for dyr til å gjøre den interessant i Norge.</p>
      <p>
        <b>Den oppleves kvikkere enn de 10,6 oppgitte sekundene til 100 skulle tilsi, og kraftutviklingen er god fra lavere mellomregister - takket være turboen som tillater et maksimalt dreiemoment på 240 newtonmeter ved 1600 omdreininger.</b>
      </p>
      <p>Dieselmotoren oppleves seigere, og er bare marginalt sterkere i mellomregisteret (260 newtonmeter som kulminerer ved 2000 omdreininger). Til syvende og sist vil det være det lavere forbruket som taler til fordel for denne, ikke noen merkbart bedre kjøreopplevelse. Som nevnt er bilen godt lyddempet og ingen av motorene lager noe uvesen - det er heller ikke nødvendig å presse dem for å oppnå tilfredsstillende ytelser.</p>
      <figure>
        <img src="https://dbstatic.no/71794389.jpg?imageId=71794389&amp;x=9.9087353324641&amp;y=12&amp;cropw=83.833116036506&amp;croph=71.478260869565&amp;width=643&amp;height=411"/>
        <figcaption><b>SUV-AMBISJON:</b> Hevet hekk med skliplate som kommer godt med under uveisomme forhold, gir bilen karakter også bakfra. Baklyktene , med C-fasong som dem foran, gir en unik lyssignatur. Foto: Knut Moberg Vis mer</figcaption>
      </figure>
      <h3>Middels på landeveien ...</h3>
      <p>Kjøreopplevelsen i seg selv er på det jevne - her utmerker Captur seg verken positivt eller negativt, men den er i det minste lettkjørt og ukomplisert.</p>
      <p>
        <b>Komfortnivået er godt, men små ujevnheter merkes og minner om at understellet ikke er av de mest sofistikerte. Kjøreegenskapene er også midt på treet:</b>
      </p>
      <p>Forutsigbare, men ikke inspirerende, med en markert understyringstendens, som man lærer seg å ta høyde for, hjulpet av en styring som er presis og godt vektet.</p>
      <h3>... men god på hytteveien</h3>
      <p>Vi tok bilen utenfor asfalten og bega oss ut på en mildt sagt lite medgjørlig fjellvei, der åpenbart mye av det løse dekket var blitt skylt bort av kraftig regnvær (noe som etterlot dype spor og hull).</p>
      <p>Der imponerte Captur med god fremkommelighet og en bakkeklaring, som hjalp oss til å unngå å kjøre oss fast på ydmykende vis. 17,4 centimeters klaring under bilen er akkurat det som skal til i en slik situasjon - med én centimeter til ville vi likevel ha unngått et par tilfeller av ubehagelige skrapelyder ...</p>
      <table bordered="">
        <tr>
          <th colspan="3">Testresultat<br/><b>Renault Captur 2020<br/></b>★★★★★</th>
        </tr>
        <tr>
          <td>
            <pic src="https://dbstatic.no/71794394.jpg?imageId=71794394&amp;width=1024&amp;height=512"/>
          </td>
          <td>👍<br/>Praktisk og veldesignet crossover med god plassutnyttelse og godt tilpasset motorisering</td>
          <td>👎<br/>Dårlig sikt skrått bakover, glem firehjulsdrift.</td>
        </tr>
        <tr>
          <td colspan="3" align="center">
            <a href="https://www.dinside.no/tester">Se alle våre tester</a>
          </td>
        </tr>
      </table>
      <h3>Konklusjon</h3>
      <p>I kraft av sine allround-egenskaper, seiler Captur opp som en av våre favoritter i kompakt-SUV-klassen, i nær konkurranse med VW T-Cross. Et forbehold er selvsagt prisen - og hvilke drivlinjer som faktisk blir tilbudt.</p>
      <p>Captur er nemlig ventet til Norge som ladbar hybrid (PHEV), i mai/juni 2020, og mens versjonene med bensin- og dieselmotor vil bli produsert tidligere, har importøren i skrivende stund ikke tatt noen endelig beslutning, angående hvilke varianter som tas inn før PHEV, da de ikke har fått alle nødvendige prisfiler, for å sette endelig pris og regne ut avgiftene.</p>
      <p>
        <b>Dette vil bli kjent i løpet av de kommende ukene. I mellomtiden er femmeren på terningen betinget ...</b>
      </p>
      <h4>Renault Captur</h4>
      <table bordered="">
        <tr>
          <td>Versjon:</td>
          <td>1.3 TCe</td>
          <td>1.5 dCi EDC</td>
        </tr>
        <tr>
          <td>Motor:</td>
          <td>1,3l R4 bensin</td>
          <td>1,5l R4 diesel</td>
        </tr>
        <tr>
          <td>Gir:</td>
          <td>Man. 6</td>
          <td>7 aut. DCT</td>
        </tr>
        <tr>
          <td>Effekt o/min:</td>
          <td>130 hk/5000</td>
          <td>115 hk/3750</td>
        </tr>
        <tr>
          <td>Moment o/min:</td>
          <td>240 Nm/1600</td>
          <td>260 Nm/2000</td>
        </tr>
        <tr>
          <td>Akselerasjon (0-100 km/t):</td>
          <td>10,6 sek.</td>
          <td>11 sek.</td>
        </tr>
        <tr>
          <td>Toppfart:</td>
          <td>195 km/t</td>
          <td>186 km/t</td>
        </tr>
        <tr>
          <td>Forbruk:</td>
          <td>Venter typegodkjenning</td>
          <td>Venter typegodkj.</td>
        </tr>
        <tr>
          <td>CO2-utslipp:</td>
          <td>venter typegodkjenning</td>
          <td>Venter typegodkj.</td>
        </tr>
        <tr>
          <td>Vekt:</td>
          <td>1234 kg</td>
          <td>1327 kg</td>
        </tr>
        <tr>
          <td>Mål (l/b/h):</td>
          <td>423/180/158,5 cm</td>
          <td>423/180/158,5 cm</td>
        </tr>
        <tr>
          <td>Bakkeklaring:</td>
          <td>17,4 cm</td>
          <td>17,4 cm</td>
        </tr>
        <tr>
          <td>Akselavstand:</td>
          <td>264 cm</td>
          <td>264 cm</td>
        </tr>
        <tr>
          <td>Dekk, standard:</td>
          <td>215/60-17</td>
          <td>215/55-18</td>
        </tr>
        <tr>
          <td>Tankvolum:</td>
          <td>48 l</td>
          <td>48 l</td>
        </tr>
        <tr>
          <td>Tilhengervekt:</td>
          <td>1200 kg</td>
          <td>1200 kg</td>
        </tr>
        <tr>
          <td>Bagasjerom:</td>
          <td>536/1275 l</td>
          <td>536/1275 l</td>
        </tr>
        <tr>
          <td>Pris:</td>
          <td>Ikke kjent</td>
          <td>Ikke kjent</td>
        </tr>
      </table>
      <p>
        <i>
          <b>Reiseomkostningene til denne reportasjen er dekket av importøren. <a href="http://www.dinside.no/dinside/redaksjonelle-retningslinjer-for-dinside/60885682">Les mer her</a></b>
        </i>
      </p>
      <related>
        <h4>les også:</h4>
        <a href="https://www.dinside.no/motor/advarer-mot-verdens-lengste-tunnel/71810411"/>
      </related>
    </article>
  </body>
</html>