<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/ultradretans-boicot-film-amenabar-valencia-sancionats-3000-euros"/>
    <meta property="og:site_name" content="Diari La Veu"/>
    <meta property="article:published_time" content="2019-11-21T12:59:00+00:00"/>
    <meta property="og:title" content="Els ultradretans que van boicotejar 'Mientras dure la guerra' a València, sancionats amb 3.000 euros"/>
    <meta property="og:description" content="La delegació del govern espanyol ha proposat una sanció de 3.000 euros per a cadascun dels cinc ultradretans que van boicotejar la projecció de l'última pel·lícula del director Alejandro Amenábar, Mientras dure la guerra, als cinemes Lys de València."/>
  </head>
  <body>
    <article>
      <h1>Els ultradretans que van boicotejar 'Mientras dure la guerra' a València, sancionats amb 3.000 euros</h1>
      <h2>Ultres d'España 2000 van boicotejar la projecció de l'últim film d'Amenábar cridant "España, una, grande y libre"</h2>
      <address><time datetime="2019-11-21T12:59:00+00:00">21 Nov 2019, 12:59</time> by <a rel="author">DLV</a></address>
      <p>VALÈNCIA (EP, Redacció). La delegació del govern espanyol ha proposat una sanció de 3.000 euros per a cadascun dels cinc ultradretans que <a href="https://www.diarilaveu.com/ultres-espana2000-boicotegen-pelicula-mientras-dure-la-guerra-cridant-espana-una-grande-y-libre">van boicotejar la projecció</a> de l'última pel·lícula del director Alejandro Amenábar, Mientras dure la guerra, als cinemes Lys de València. El film reflecteix el suport inicial de l'escriptor Miguel de Unamuno al colp militar franquista i el replantejament d'aquesta postura davant la deriva sagnant del conflicte i l'empresonament d'alguns dels seus companys.<br/><br/>A l'inici de la projecció de la pel·lícula el passat 4 d'octubre, un grup de membres del partit d'ultradreta España 2000 va desplegar una pancarta amb les paraules 'Únete a la resistencia España 2000' i va començar a escridassar i a cridar consignes feixistes com ara "España, una, grande y libre", "Viva España" o "Viva Cristo rey". A més, la mateixa formació d'ultradreta va compartir en les seues xarxes socials aquesta acció, tot afirmant que la pel·lícula "conta la història de manera esbiaixada i plena d'errors històrics".<br/><br/>Fonts de la delegació han assenyalat que <a href="https://www.diarilaveu.com/sis-persones-denunciades-boicot-pellicula-mientras-dure-la-guerra-valencia">aquesta actuació constitueix una "infracció greu"</a> de l'article 36.1 de la Llei orgànica 4/2015, de 30 de març, de protecció de la seguretat ciutadana. L'article considera una infracció greu "la pertorbació de la seguretat ciutadana en actes públics, espectacles esportius o culturals, solemnitats i oficis religiosos o altres reunions a les quals assistisquen nombroses persones, quan no siguen constitutives d'infracció penal". Les mateixes fonts han detallat que la sanció va ser notificada a finals d'octubre.<br/><br/>Pocs dies després d'aquests fets, Amenábar va presentar a València la seua nova pel·lícula en els mateixos cinemes on s'havia produït el boicot. El director va assenyalar que la ultradreta "porta amb el boicot des de fa temps, però està provocant l'efecte contrari, <a href="https://www.diarilaveu.com/amenabar-boicot-mientras-dure-guerra-fent-mes-espectadors-vagen-veurela">encurioseix i hi ha més gent que vol veure la pel·lícula</a>".</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/ni-castello-ribera-ni-villanueva-castellon-consistori-inicia-tramits-nom-consens"/>
        <a href="https://www.diarilaveu.com/oposicio-carrega-ribo-grezzi-dimissio-secretari-emt-valencia"/>
        <a href="https://www.diarilaveu.com/apunt-estrena-parany-ficcio-produccio-propia-ambientada-valencia-capital-ii-republica"/>
        <a href="https://www.diarilaveu.com/direccio-presidencia-consellers-profundes-renovacions-afrontar-a-punt-imminentment"/>
        <a href="https://www.diarilaveu.com/ultradretans-boicot-film-amenabar-valencia-sancionats-3000-euros"/>
      </related>
    </article>
  </body>
</html>