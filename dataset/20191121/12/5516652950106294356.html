<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426256/thn-oysiastikh-enisxysh-twn-nhsiwn-me-thn-efarmogh-ths-nhsiwtikothtas-zhthse-h-mika-iatridh-sth-deyterh-omilia-ths"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-21T12:40:01+00:00"/>
    <meta property="og:title" content="Την ουσιαστική ενίσχυση των νησιών με την εφαρμογή της νησιωτικότητας ζήτησε η Μίκα Ιατρίδη στη δεύτερη ομιλία της"/>
    <meta property="og:description" content="Την ουσιαστική ενίσχυση των νησιών με την εφαρμογή της νησιωτικότητας σε όλους τους νόμους, ζήτησε η Μίκα Ιατρίδη στη δεύτερη ομιλία της για τη συνταγματική αναθεώρηση."/>
  </head>
  <body>
    <article>
      <h1>Την ουσιαστική ενίσχυση των νησιών με την εφαρμογή της νησιωτικότητας ζήτησε η Μίκα Ιατρίδη στη δεύτερη ομιλία της</h1>
      <address>
        <time datetime="2019-11-21T12:40:01+00:00">21 Nov 2019, 12:40</time>
      </address>
      <p>
        <b>Την ουσιαστική ενίσχυση των νησιών με την εφαρμογή της νησιωτικότητας σε όλους τους νόμους, ζήτησε η Μίκα Ιατρίδη στη δεύτερη ομιλία της για τη συνταγματική αναθεώρηση.</b>
      </p>
      <p>Την ουσιαστική και απαρέγκλιτη εφαρμογή της νησιωτικότητας και της ενίσχυσης των νησιών (Άρθρο 101, παρ. 4), σε όλες τις νομοθετικές πρωτοβουλίες, στη φορολογία, στην εφαρμογή των αναπτυξιακών νόμων και στη διαχείριση των κοινοτικών πόρων, ζήτησε με τη δεύτερη ομιλία της επί των άρθρων για τη Συνταγματική Αναθεώρηση, η Μίκα Ιατρίδη.</p>
      <p>Η βουλευτής Δωδεκανήσου επεσήμανε ότι τη νησιωτικότητα και την ενίσχυση των νησιών την είχε κατοχυρώσει με αγώνες η Νέα Δημοκρατία, εδώ και πολλά χρόνια, τόσο σε Ευρωπαϊκό όσο και συνταγματικό επίπεδο, ειδικά στην αναθεώρηση του Συντάγματος του 2008 και τόνισε ότι «σε κάθε περίπτωση, είναι εθνική υπόθεση να υπάρξει πλήρης και ξεκάθαρη στήριξη των νησιών μας σε κάθε νομοθετική πρωτοβουλία. Για εμάς, είναι ζήτημα ζωής, είναι ζήτημα ευθύνης».</p>
      <p>Περεταίρω η Μίκα Ιατρίδη στην ομιλία της αναφέρθηκε στην πρόταση της Ν.Δ. για τη συνταγματική κατοχύρωση του ελάχιστου εγγυημένου εισοδήματος, σημειώνοντας ότι «αποδεικνύεται στην πράξη, και όχι στα λόγια, ότι εμείς, η κυβέρνηση, ο Πρωθυπουργός νοιαζόμαστε πραγματικά και ουσιαστικά για τους κοινωνικά πιο ευάλωτους συμπολίτες μας».</p>
      <p>Τέλος, η Βουλευτής Δωδεκανήσου αναφέρθηκε στο διαχωρισμό της εκλογής του Προέδρου της Δημοκρατίας από τις βουλευτικές εκλογές, σημειώνοντας ότι ήταν κάτι που έπρεπε να είχε γίνει ήδη. Η Μίκα Ιατρίδη κάλεσε το ΣΥΡΙΖΑ να κάνει την αυτοκριτική του, να μην καταθέτει ενστάσεις αντισυνταγματικότητας για τέτοια ζητήματα και να αντιληφθεί «το γεγονός ότι όσα επιδιώξατε εσείς με την αναθεώρηση του Συντάγματος τα αποδοκίμασε ο ελληνικός λαός».</p>
    </article>
  </body>
</html>