<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kultura/20191121_A_menekultek_helyzeteben_en_mar_reg_kukakat_gyujtogatnek"/>
    <meta property="og:site_name" content="HVG.hu"/>
    <meta property="article:published_time" content="2019-11-21T12:58:00+00:00"/>
    <meta property="og:title" content="„A menekültek helyzetében én már rég kukákat gyújtogatnék”"/>
    <meta property="og:description" content="Bohócdoktorként nemcsak kórházakba, hanem menekülttáborokba, árvaházakba is jár Csatári Éva, aki a HVG-nek adott interjúban azt mondta: sajnálattal nem tud dolgozni."/>
  </head>
  <body>
    <article>
      <h1>„A menekültek helyzetében én már rég kukákat gyújtogatnék”</h1>
      <address><time datetime="2019-11-21T12:58:00+00:00">21 Nov 2019, 12:58</time> by <a rel="author">HVG</a></address>
      <p>
        <b>Bohócdoktorként nemcsak kórházakba, hanem menekülttáborokba, árvaházakba is jár Csatári Éva, aki a HVG-nek adott interjúban azt mondta: sajnálattal nem tud dolgozni.</b>
      </p>
      <p>Sztracsatellaként több bókot kap, mint a magánéletben – mondja Csatári Éva, művésznevén Sztracsatella, aki a Piros Orr Bohócdoktorok Alapítvánnyal visz vidámságot kórházakba és idősotthonokba. A Szigligeti Színház volt színésznője és Pintér Béla társulatának alapító tagja az improvizációra épült bohóclétben találta meg az alkotás örömét.</p>
      <p>A HVG-nek adott interjúban azt mondta: sajnálattal nem tud dolgozni. „Nem a betegségre vagyok kíváncsi, arra ott vannak az orvosok. A mi szakterületünk, hogy az emberek egészséges, játékra, humorra fogékony részével foglalkozzunk. Lenyűgöz, hogy ez a legkilátástalanabb helyzetekben is működik” – mondta a munkájáról.</p>
      <p>Bohócdoktori minőségében menekülttáborokban is jár, nemrég tért vissza például Leszboszról. Az ott szerzett tapasztalatairól azt mondta: „Teljesen természetes, hogy az afgánok és az afrikaiak elmenekülnek az élhetetlen körülmények közül. Többségükben végsőkig békés és toleráns emberek, pedig konténerben vegetálnak. Az ő helyzetükben én már rég kukákat gyújtogatnék.”</p>
      <p>A Csatári Évával készült teljes interjút a HVG e heti számában olvashatják.</p>
      <figure>
        <img src="https://img0.hvg.hu/image.aspx?id=9f08e49d-245b-494e-83d3-9c22f26c16d0&amp;view=b2dea50f-cee1-4f6e-b810-034566fbfb2e"/>
      </figure>
    </article>
  </body>
</html>