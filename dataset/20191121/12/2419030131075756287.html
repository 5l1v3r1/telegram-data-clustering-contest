<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/algemeen/20191121/bemiddelaar-moet-ziekenhuis-cao-vlottrekken/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-21T12:21:12+00:00"/>
    <meta property="og:title" content="Bemiddelaar moet ziekenhuis-cao vlottrekken"/>
    <meta property="og:description" content="DEN HAAG (ANP) - Een bemiddelaar gaat proberen de vastgelopen cao-onderhandelingen tussen ziekenhuizen en hun personeel weer op gang te krijgen. Minister Bruno Bruins (Medische Zorg) heeft daarvoor voormalig KLM'er Wim Kooijman in de arm genomen."/>
  </head>
  <body>
    <article>
      <h1>Bemiddelaar moet ziekenhuis-cao vlottrekken</h1>
      <address><time datetime="2019-11-21T12:21:12+00:00">21 Nov 2019, 12:21</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Een bemiddelaar gaat proberen de vastgelopen cao-onderhandelingen tussen ziekenhuizen en hun personeel weer op gang te krijgen. Minister Bruno Bruins (Medische Zorg) heeft daarvoor voormalig KLM’er Wim Kooijman in de arm genomen.</b>
      </p>
      <p>De onderhandelingen liggen sinds de zomer stil. De vakbonden vragen onder meer een loonsverhoging van 5 procent, maar dat zeggen de ziekenhuisbestuurders niet te kunnen opbrengen. Woensdag legden verpleegkundigen op veel plaatsen het werk neer of voerden op andere manieren actie.</p>
      <p>Kooijman, die bij de luchtvaartmaatschappij verantwoordelijk was voor personeelszaken, heeft volgens Bruins’ ministerie zijn sporen verdiend in cao-besprekingen. Hij heeft de steun van de ziekenhuizen en de bonden, die “zonder voorwaarden vooraf” met hem willen spreken.</p>
      <p>De ‘verkenner’ is onmiddellijk aan de slag gegaan. Hij heeft geen deadline, maar wel haast: alle partijen hopen er zo snel mogelijk alsnog uit te komen. Het ministerie hoopt dat Kooijman hooguit “enkele weken” nodig heeft. Minister Bruins hoopt op een nieuwe start van het cao-overleg. Hij bemoeide zich de afgelopen dagen zelf met de onderhandelingen, maar doet nu voorlopig een stapje terug.</p>
    </article>
  </body>
</html>