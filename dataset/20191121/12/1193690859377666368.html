<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/ukrzaliznytsia-nstu-i-shche-dva-obiekty-uriad-zminyv-perelik-stratehichnykh-pidpryiemstv-203200.html"/>
    <meta property="og:site_name" content="5 канал"/>
    <meta property="article:published_time" content="2019-11-21T12:46:00+00:00"/>
    <meta property="og:title" content="&quot;Укрзалізниця&quot;, НСТУ і ще два об'єкти: уряд змінив перелік стратегічних підприємств"/>
    <meta property="og:description" content="Постановою уряд виключив з переліку стратегічних підприємств 39 об'єктів"/>
  </head>
  <body>
    <article>
      <h1>"Укрзалізниця", НСТУ і ще два об'єкти: уряд змінив перелік стратегічних підприємств</h1>
      <address>
        <time datetime="2019-11-21T12:46:00+00:00">21 Nov 2019, 12:46</time>
      </address>
      <p>Кабінет міністрів України під час засідання ухвалив постанову, яка передбачає зміну переліку підприємств, що мають стратегічне значення для економіки й безпеки держави. Про таке повідомляє <a href="http://www.me.gov.ua/News/Detail?lang=uk-UA&amp;id=0ae8ea35-8ed9-4a4b-a14f-f4a0bc87ad5d&amp;title=-">прес-служба</a> Міністерства розвитку економіки, торгівлі та сільського господарства.</p>
      <p>"Сьогодні, 20 листопада, на своєму засіданні уряд оптимізував Перелік об’єктів державної власності, що мають стратегічне значення для економіки і безпеки держави", – повідомили у прес-службі.</p>
      <p>Було включено наступні 4 об'єкти:</p>
      <ul>
        <li>АТ "Укрзалізниця", оскільки підприємство входить до реєстру великих платників податків та є природним монополістом.</li>
        <li>ДП "Науково-дослідний та конструкторсько-технологічний інститут трубної промисловості ім Я. Осади", оскільки воно відповідає критеріям стратегічних підприємств, частка продукції яких на загальнодержавному ринку товарів має важливе соціально економічне значення.</li>
        <li>ПАТ "Національна суспільна телерадіокомпанія України", оскільки кількість працюючих працівників товариства перевищує 5000 осіб, а також воно є великим платником податків.</li>
        <li>ДСП "Центральне підприємство з поводження з радіоактивними відходами", оскільки воно відповідає трьом критеріям стратегічних підприємств: внесено до категорії цивільної оборони; є підприємством, контроль за діяльністю яких з боку держави гарантує захист громадян від наслідків впливу неконтрольованого виготовлення, використання або реалізації небезпечної продукції; є виконавцем загальнодержавних цільових науково-технічних програм і державних замовлень.</li>
      </ul>
      <p>Крім того, постановою уряд виключив з переліку стратегічних підприємств 39 об'єктів, з них: 4 об’єкти Мінекономіки, діяльність яких не відповідає жодному з критеріїв, 4 об'єкти, на базі яких утворено АТ "Українська залізниця", які припинені як юридичні особи та 31 об’єкт Держкомтелерадіо, які були реорганізовані шляхом приєднання до ПАТ "Національна суспільна телерадіокомпанія України".</p>
      <blockquote>Як повідомляв 5.UA, Міністерство розвитку економіки, торгівлі та сільського господарства <a href="https://www.5.ua/polityka/u-minekonomrozvytku-zvilnyly-47-kerivnykiv-pidpryiemstv-ta-derzhsluzhbovtsiv-naivyshchoho-ranhu-202977.html">звільнило 47 керівників держпідприємств та держслужбовців категорії А</a>.</blockquote>
    </article>
  </body>
</html>