<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/685673/papanatsiou-gia-epidoma-thermansis-epikoinoniaka-trik-me-ischyrou"/>
    <meta property="og:site_name" content="enikos.gr"/>
    <meta property="article:published_time" content="2019-11-21T12:21:00+00:00"/>
    <meta property="og:title" content="Παπανάτσιου για επίδομα θέρμανσης: Επικοινωνιακά τρικ με ισχυρούς περιορισμούς και ανώτατο όριο"/>
    <meta property="og:description" content="Τα συνολικά χρήματα που δίνονταν τα προηγούμενα χρόνια ήταν τα ίδια, ίσως και παραπάνω από αυτά που θα δαπανηθούν φέτος..."/>
  </head>
  <body>
    <article>
      <h1>Παπανάτσιου για επίδομα θέρμανσης: Επικοινωνιακά τρικ με ισχυρούς περιορισμούς και ανώτατο όριο</h1>
      <address>
        <time datetime="2019-11-21T12:21:00+00:00">21 Nov 2019, 12:21</time>
      </address>
      <p>Τα συνολικά χρήματα που δίνονταν τα προηγούμενα χρόνια ήταν τα ίδια, ίσως και παραπάνω από αυτά που θα δαπανηθούν φέτος είπε η αναπληρώτρια τομέαρχης Oικονομικών του ΣΥΡΙΖΑ, Κατερίνα Παπανάτσιου αναφερόμενη στην καταβολή του ε<a href="http://www.enikonomia.gr/my-money/226137,15-erotiseis-kai-apantiseis-gia-to-epidoma-petrelaiou-thermansis-.html">πιδόματος πετρελαίου θέρμανσης</a> της περιόδου 2019-2020.</p>
      <p>Παράλληλα, τόνισε πως οι μεγάλοι χαμένοι του επιδόματος φαίνεται ότι θα είναι οι δικαιούχοι περιοχών Α΄ και Β΄ Ζώνης, που παρουσιάζουν και τις χαμηλότερες θερμοκρασίες στη χώρα και πρόσθεσε πως η κυβέρνηση φαίνεται πως ελπίζει να μειώσει τους δικαιούχους, μέσω πρόσθετων κριτηρίων και αυστηροποίησης των προϋποθέσεων.</p>
      <p>
        <b>Ακολουθεί ολόκληρη η δήλωση της κ. Παπανάτσιου</b>
      </p>
      <p>"Εκδόθηκε χθες η πολυαναμενόμενη Υπουργική Απόφαση για το επίδομα πετρελαίου θέρμανσης περιόδου 2019-2020, σε συνέχεια του ‘πολλά υποσχόμενου’ Δελτίου Τύπου, που εξέδωσε το Υπουργείο Οικονομικών στις 29-10-2019.</p>
      <p>Η ΝΔ επιλέγει τη προσφιλή της τακτική, αυτή της παραπλάνησης των πολιτών, ή, πιο σωστά, λέει και πάλι τη μισή αλήθεια.</p>
      <p>Στο σχετικό Δελτίο Τύπου λοιπόν, το Υπουργείο Οικονομικών, υπονοούσε ότι το σύνολο των χρημάτων που δίνονταν επί διακυβέρνησης ΣΥ.ΡΙΖ.Α, αντιστοιχούσε στα 57 εκ. Ευρώ.</p>
      <p>Η αλήθεια είναι ότι τα συνολικά χρήματα που δίνονταν τα προηγούμενα χρόνια ήταν τα ίδια, ίσως και παραπάνω από αυτά που θα δαπανηθούν φέτος.</p>
      <p>Το 2017 με την Υπουργική Απόφαση ΠΟΛ 1219/29.12.2017 (ΦΕΚ Β 4641), δόθηκε επίδομα θέρμανσης για το 2018 και πιστώθηκε στον προϋπολογισμό του 2018, το ποσό των 57,5 εκ. Ευρώ. Στο τέλος του έτους, όμως, με την Υπουργική Απόφαση ΠΟΛ 1226/14.12.2018 (ΦΕΚ Β5701), τροποποιήθηκε η ανωτέρω και προστέθηκαν επιπλέον 12 εκ. Ευρώ. Το σύνολο των χρημάτων δηλαδή, που δαπανήθηκε από τον προϋπολογισμό του 2018 έφτασε τα 69,5 εκ Ευρώ. Επισημαίνεται, δε, ότι με τον ίδιο ακριβώς τρόπο κινηθήκαμε και το προηγούμενο έτος, 2017.</p>
      <p>Με τη πρόσφατη απόφασή του, το Υπουργείο, διαθέτει για την περίοδο χρήσης πετρελαίου θέρμανσης 2019 - 2020, το ποσό των 68 εκ. Ευρώ. Αύξηση λοιπόν… δια της μείωσης, κατά 1,5 εκ. Ευρώ του ποσού που δόθηκε το 2018.</p>
      <p>Για το 2019 δε, το ποσό που θα δαπανηθεί τελικά, θα αντιστοιχεί σε μόλις 57 εκ, καθώς η Κυβέρνηση της ΝΔ δεν προχώρησε σε χορήγηση επιπλέον ποσού για την προηγούμενη χρήση 2018 - 2019!</p>
      <p>Το Υπουργείο Οικονομικών, λοιπόν, όπως αναφέρει στο Δελτίο Τύπου, βρήκε δημοσιονομικό χώρο, από την προηγούμενη Κυβέρνηση. Προφανώς όμως, η ΝΔ, αντί να δώσει το επιπλέον ποσό στη χρήση του 2019, το δίνει εμπροσθοβαρώς, στη χρήση του 2020.</p>
      <p>Μπορούμε να καταλάβουμε λοιπόν με απλά μαθηματικά, ότι όταν έχεις το ίδιο ποσό, το μόνο που θα κάνεις είναι να αλλάξεις την κατανομή. Και σ΄ αυτή την περίπτωση, το ανακάτεμα της τράπουλας φαίνεται, δυστυχώς, ότι θα αποβεί σε βάρος των δικαιούχων.</p>
      <p>Ο ισχυρισμός αυτός αποδεικνύεται από την ίδια την Υπουργική Απόφαση. Συγκεκριμένα παρατηρούμε:</p>
      <p>1. Τίθεται, για πρώτη φορά, ανώτατο χρηματικό όριο στην καταβολή του επιδόματος, ύψους 350 ευρώ</p>
      <p>2. Οι μη ορεινοί δήμοι, θα λάβουν επίδομα, μειωμένο, κατά 20%, σε σχέση με το πλαφόν που αντιστοιχεί στη κάθε Ζώνη. Υπενθυμίζουμε ότι η απόφαση του ΣΥ.ΡΙΖ.Α για το πετρέλαιο του 2018 και του 2017, μετέφερε τους ορεινούς δήμους στην αμέσως μεγαλύτερη ζώνη, αυξάνοντας κατ΄ αυτό τον τρόπο το ύψος του επιδόματος, ενώ παράλληλα χορηγούσε πλήρες το ποσό της επιδότησης στους μη ορεινούς δήμους, χωρίς περικοπή.</p>
      <p>3. Ταυτόχρονα, αυστηροποιούνται οι προϋποθέσεις καταβολής, αφού οι δικαιούχοι, οφείλουν να δαπανήσουν ποσό ίσο ή μεγαλύτερο από το διπλάσιο του ποσού που θα λάβουν ως επίδομα, προκειμένου να τους χορηγηθεί αυτό ολόκληρο.</p>
      <p>4. Τέλος, οι σχετικές αγορές πρέπει να γίνουν αποκλειστικά και μόνο εντός του έτους 2019, περιορίζοντας με τον τρόπο αυτό τους δικαιούχους, ενώ η αξία των αγορών καθορίζεται πλασματικά από την ίδια την Απόφαση, καθότι ορίζεται συγκεκριμένη τιμή ανά λίτρο (1,042 €)</p>
      <p>Εν τέλει, μεγάλοι χαμένοι φαίνεται ότι θα είναι οι δικαιούχοι περιοχών Α΄ και Β΄ Ζώνης, που παρουσιάζουν και τις χαμηλότερες θερμοκρασίες στη Χώρα.</p>
      <p>Κατανοούμε το επικοινωνιακό άγχος της Κυβέρνησης να παρουσιάσει μία ρόδινη εικόνα. Τελικά όμως, φαίνεται πως ελπίζει να μειώσει τους δικαιούχους, μέσω πρόσθετων κριτηρίων και αυστηροποίησης των προϋποθέσεων.</p>
      <p>Βασική εξαγγελία του ΣΥ.ΡΙΖ.Α ήταν η μείωση του κόστους πετρελαίου θέρμανσης, ως μόνιμο μέτρο. Η ΝΔ επιλέγει δυστυχώς να «παίξει» με τα δημοσιονομικά περιθώρια, εις βάρος μίας κοινωνικής παροχής".</p>
      <related>
        <h4>σχετικά άρθρα</h4>
        <a href="http://www.enikos.gr/economy/685533/15-erotiseis-kai-apantiseis-gia-to-epidoma-petrelaiou-thermansis-%0A%20%20%20%20%0A"/>
        <a href="http://www.enikos.gr/economy/685530/anoixe-i-platforma-gia-to-epidoma-thermansis-tora%0A%20%20%20%20%0A"/>
        <a href="http://www.enikos.gr/economy/685418/epidoma-thermansis-antistrofi-metrisi-gia-to-anoigma-tis-platform%0A%20%20%20%20%0A"/>
        <a href="http://www.enikos.gr/economy/685364/dimosieftike-sto-fek-i-apofasi-gia-to-epidoma-thermansis-ti-provl%0A%20%20%20%20%0A"/>
        <a href="http://www.enikos.gr/economy/684333/epidoma-thermansis-tis-epomenes-imeres-tha-anoixei-i-ilektroniki-%0A%20%20%20%20%0A"/>
        <a href="http://www.enikos.gr/economy/684313/ft-i-ellada-fainetai-na-ypanachorei-apo-ti-desmefsi-tis-gia-patax%0A%20%20%20%20%0A"/>
        <a href="http://www.enikos.gr/economy/681183/oles-oi-allages-sto-epidoma-thermansis-ti-prepei-na-gnorizoun-oi-%0A%20%20%20%20%0A"/>
        <a href="http://www.enikos.gr/economy/681072/ypegrafi-i-apofasi-gia-to-epidoma-petrelaiou-thermmansis-poso-afx%0A%20%20%20%20%0A"/>
        <a href="http://www.enikos.gr/economy/680847/antistrofi-metrisi-gia-tin-ypourgiki-apofasi-schetika-me-to-epido%0A%20%20%20%20%0A"/>
      </related>
    </article>
  </body>
</html>