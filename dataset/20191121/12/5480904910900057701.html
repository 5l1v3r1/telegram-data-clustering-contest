<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/o-pripadnem-vylouceni-fideszu-chce-tusk-rozhodnout-do-konce-ledna/1823640?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T12:20:00+00:00"/>
    <meta property="og:title" content="O případném vyloučení Fideszu chce Tusk rozhodnout do konce ledna"/>
    <meta property="og:description" content="Záhřeb - O případném vyloučení maďarské vládní strany Fidesz z Evropské lidové strany (EPP) by se mělo rozhodnout do konce ledna příštího roku. Na kongresu evropského politického uskupení v Záhřebu to dnes řekl nový předseda EPP Donald Tusk. Fidesz premiéra Viktora Orbána má od letošního března u evropských lidovců pozastavené členství kvůli porušování demokratických norem v Maďarsku."/>
  </head>
  <body>
    <article>
      <h1>O případném vyloučení Fideszu chce Tusk rozhodnout do konce ledna</h1>
      <address><time datetime="2019-11-21T12:20:00+00:00">21 Nov 2019, 12:20</time> by <a rel="author" href="http://www.ctk.cz/" target="_blank">ČTK</a></address>
      <p>Záhřeb - O případném vyloučení maďarské vládní strany Fidesz z Evropské lidové strany (EPP) by se mělo rozhodnout do konce ledna příštího roku. Na kongresu evropského politického uskupení v Záhřebu to dnes řekl nový předseda EPP Donald Tusk. Fidesz premiéra Viktora Orbána má od letošního března u evropských lidovců pozastavené členství kvůli porušování demokratických norem v Maďarsku.</p>
      <p>"Můj názor je naprosto jasný... Z mého pohledu musíme rozhodně bojovat proti myšlence iliberální demokracie," řekl Tusk, který získal při středeční volbě předsedy nejsilnější evropské politické formace 93 procent hlasů.</p>
      <p>Pojem "iliberální" demokracie použil maďarský premiér Orbán poprvé v roce 2014 na tradiční akci pořádané etnickými Maďary v rumunském městě Baile Tušnad. Řekl tehdy, že se model západní liberální demokracie vyčerpal a za vzory nového uspořádání pro Maďarsko označil Rusko, Čínu, Turecko či Singapur.</p>
      <p>Podle Tuska kontrolní orgán EPP předloží v prosinci zprávu k Fideszu, po které bude následovat "intenzivní" jednání. Na konci ledna by mělo padnout rozhodnutí o případném vyloučení maďarské vládní strany. Na tiskové konferenci nicméně Tusk Orbána označil za "velmi blízkého přítele".</p>
      <p>Bývalý polský premiér, který na konci listopadu skončí po pěti letech ve funkci předsedy Evropské rady, už ve středu v kandidátském projevu kritizoval "populisty, manipulátory a autokraty, kteří se snaží namluvit lidem, že svoboda není slučitelná s bezpečností". Orbánovo jméno ale v této souvislosti nezmínil.</p>
      <p>Tuska při řízení unijních summitů od prosince vystřídá Belgičan Charles Michel. EPP je se 182 zástupci od jarních voleb nejsilnější frakcí v novém Evropském parlamentu, druzí socialisté mají 154 členů. Za Fidesz, která je přes pozastavené členství stále počítána do lidovecké frakce, je v EP celkem 13 europoslanců.</p>
    </article>
  </body>
</html>