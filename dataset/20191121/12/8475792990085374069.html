<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/vast/gymnasieelever-atalades-for-hets-mot-folkgrupp-frias-inte-tillrackligt-manga-horde"/>
    <meta property="og:site_name" content="SVT Nyheter"/>
    <meta property="article:published_time" content="2019-11-21T12:55:26+00:00"/>
    <meta property="og:title" content="Gymnasieelever åtalade för hets mot folkgrupp frias – inte tillräckligt många hörde"/>
    <meta property="og:description" content="I början av november åtalades två gymnasieungdomar för hets mot folkgrupp. Tingsrätten slår fast att de pratade nedsättande om judar och bland annat kallade Hitler för ”en bra kille”. De gjorde även nedsättande kommentarer om homosexeulla. Men enligt rätten var det för få personer som hörde samtalet – och därför frias ungdomarna."/>
  </head>
  <body>
    <article>
      <h1>Gymnasieelever åtalade för hets mot folkgrupp frias – inte tillräckligt många hörde</h1>
      <address><time datetime="2019-11-21T12:55:26+00:00">21 Nov 2019, 12:55</time> by <a rel="author">Anna-Maria Holmgren</a></address>
      <p>
        <b>I början av november åtalades två gymnasieungdomar för hets mot folkgrupp. Tingsrätten slår fast att de pratade nedsättande om judar och bland annat kallade Hitler för ”en bra kille”. De gjorde även nedsättande kommentarer om homosexeulla.<br/>Men enligt rätten var det för få personer som hörde samtalet – och därför frias ungdomarna.</b>
      </p>
      <p>Det var i augusti i år som två gymnasieelever ska ha suttit i kafeterian på en skola i Skaraborg och pratat nedsättande om judar och homosexuella. Händelsen polisanmäldes och båda ungdomarna åtalades för hets mot folkgrupp i början på november.</p>
      <h3>Förstår inte varför händelsen polisanmäldes</h3>
      <p>Åklagaren menade att ungdomarna bland annat hade kallat Hitler för ”en bra kille”, och sagt ”om jag var Hitler hade jag inte nöjt mig med att skicka dem till gaskammare, dom skulle plågas mer”. De hade, enligt åklagaren, också gjort nedsättande uttalanden om homosexuella, som till exempel: ”bögar sprider sjukdomar lika farliga som ebola och aids”.</p>
      <p>Gymnasieungdomarna nekar till att ha sagt något nedsättande om judar och homosexuella. Den ena killen sa i rätten att han inte förstår varför händelsen blev polisanmäld.</p>
      <h3>Utanför ramen för yttrandefrihet</h3>
      <p>Men tingsrätten går på åklagarens linje och slår fast att ungdomarna talade nedsättande om judar och homosexuella. De skriver i sin dom att ungdomarna har ”gått över gränsen för vad som är tillåtet inom ramen för yttrandefriheten”.</p>
      <p>Men för att dömas för brottet hets mot folkgrupp måste yttrandena ha spridits till fler än ett fåtal personer. Tingsrätten slår fast att det inte går att fastställa om det var någon mer än två lärare, som också har vittnat i målet, hörde ungdomarnas uttalanden. Därför frias båda ungdomarna från brott.</p>
      <related>
        <h4>Relaterat</h4>
        <a href="https://www.svt.se/nyheter/lokalt/vast/gymnasieelever-atalas-for-hets-mot-folkgrupp"/>
        <a href="https://www.svt.se/nyheter/lokalt/sormland/elever-pa-skola-i-nykoping-polisanmals-for-nazisthalsning"/>
        <a href="https://www.svt.se/nyheter/lokalt/dalarna/pojke-atalas-for-hets-mot-folkgrupp"/>
        <a href="https://www.svt.se/nyheter/lokalt/vast/har-heilar-ungdomar-i-akattraktionen-pa-liseberg"/>
      </related>
    </article>
  </body>
</html>