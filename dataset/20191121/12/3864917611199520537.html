<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2822817-tusk-visloviv-zanepokoenna-es-sodo-politicnogo-peresliduvanna-opozicii-v-ukraini.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T12:13:00+00:00"/>
    <meta property="og:title" content="Туск висловив занепокоєння ЄС щодо політичного переслідування опозиції в Україні"/>
    <meta property="og:description" content="Будь-яка спроба залякати представників опозиції в Україні буде приводом для занепокоєння в Євросоюзі."/>
  </head>
  <body>
    <article>
      <h1>Туск висловив занепокоєння ЄС щодо політичного переслідування опозиції в Україні</h1>
      <h2>Будь-яка спроба залякати представників опозиції в Україні буде приводом для занепокоєння в Євросоюзі.</h2>
      <address>
        <time datetime="2019-11-21T12:13:00+00:00">21 Nov 2019, 12:13</time>
      </address>
      <p>Про це заявив президент Європейської ради Дональд Туск на пресконференції у Загребі, коментуючи касетний скандал в Україні, в якому нібито керівник Офісу Президента інструктує директора ДБР, як вести справу проти експрезидента Петра Порошенка, повідомляє <a href="https://prm.ua/politichni-peresliduvannya-nedopustimi-tusk-visloviv-zanepokoyennya-yevrosoyuzu-cherez-peresliduvannya-poroshenka/?fbclid=IwAR30xFD3QEICI13DLtQYIGcjQPI3QmfnGXpMZSSyRVkjBGlplNN9pCz2E2c">"Прямий"</a>.</p>
      <p>"Будь-яка спроба залякати представників опозиції буде приводом для занепокоєння в Євросоюзі", - наголосив <a href="https://www.ukrinform.ua/tag-tusk">Туск</a>, висловивши сподівання, що "Україна залишиться тією країною, де правоохоронні та судові органи поважають верховенство права і де немає місця політично вмотивованим переслідуванням".</p>
      <p>Туск, якого 20 листопада обрали лідером Європейської народної партії, також заявив, що чув про касетний скандал у Києві: "Я чув про цей потенційний скандал. Хоч я і не маю інформації про окремі деталі чи загальний контекст, але моє перше враження, що це дійсно небезпечно".</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2822414-tusk-stav-novim-glavou-evropejskoi-narodnoi-partii.html">Туск став новим главою Європейської народної партії</a>
      </blockquote>
      <p>Крім того Туск, партія якого перебуває в опозиції до влади у Польщі, заявив, що особисто знає, що таке політичні переслідування. "Повірте мені, я знаю, про що кажу, бо у мене є свій власний досвід з цього приводу... Завжди, коли влада чи люди у владі використовують систему правосуддя проти політичних опонентів, це у будь-якому випадку чи у середньо-, чи у довгостроковій перспективі стане трагедією не лише для жертв переслідувань, а й для всієї країни".</p>
      <p>Туск додав, що стежить за подіями у Києві: "Ви знаєте, скільки емоцій і думок ми інвестували в Україну. Я думаю, мені не треба пояснювати, як я особисто переживав за усе, що відбувається в Україні. Ми завжди дуже уважно спостерігаємо за подіями у Києві".</p>
      <p>Напередодні, 20 листопада, експрем'єр-міністр Польщі та президент Європейської ради Дональд Туск став новим очільником Європейської народної партії. У той же день експрезидент України, голова партії "Європейська солідарність" <a href="https://www.ukrinform.ua/rubric-polytics/2822229-tusk-i-porosenko-vvazaut-so-sankcii-es-maut-trivati-do-povnogo-vikonanna-rosieu-minska.html">Петро Порошенко зустрівся з Туском</a>.</p>
      <p>Як повідомляв Укрінформ, днями у Telegram з'явився канал під назвою "Трубу прорвало", де було опубліковано записи нібито прослуховування директора ДБР Романа Труби.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822154-zapisi-u-telegramkanali-trubu-prorvalo-pereviriti-skladno-gpu.html">Записи у Telegram-каналі "Трубу прорвало" перевірити складно - ГПУ</a>
      </blockquote>
      <p>Як повідомляли ЗМІ, на одному із аудіозаписів, опублікованих у цьому Telegram-каналі, чути, як людина з голосом, схожим на голос Труби, отримує вказівки від нібито генпрокурора Руслана Рябошапки та керівника Офісу Президента Андрія Богдана зупинити обшуки в Дніпровській міській раді, ПриватБанку та Нацбанку на термін перебування в Україні місії МВФ. Також аудіозаписи, як пишуть ЗМІ, нібито стосуються особи колишнього в.о. міністра охорони здоров'я Уляни Супрун і колишнього президента Петра Порошенка, та інших тем. Хто створив канал і збирав аудіозаписи - невідомо: Telegram-канал анонімний.</p>
      <p>Повідомлялося також, що Державне бюро розслідувань направило до Генпрокуратури проєкт повідомлення про підозру п'ятому президенту Петру Порошенку. Наразі <a href="https://www.ukrinform.ua/rubric-polytics/2820571-gpu-opracovue-proekt-pidozri-porosenku-i-podanna-do-radi-rabosapka.html">проєкт підозри Порошенку і подання у Верховну Раду</a> на зняття з нього депутатської недоторканності опрацьовуються у підрозділах ГПУ.</p>
      <p>Проєкт повідомлення про підозру Порошенку в пресслужбі п'ятого Президента України вважають російським замовленням на заподіяння шкоди його репутації.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2820211-u-porosenka-vidreaguvali-na-pidozru-vid-dbr-truba-vikinuv-ostannij-kozir.html">У Порошенка відреагували на підозру від ДБР: Труба викинув останній козир</a>
      </blockquote>
      <p>Водночас у Державному бюро розслідувань повідомили, що ДБР здійснює досудове розслідування у 13 кримінальних провадженнях, учасником яких є Порошенко. У більшості з них заявником виступає ексзаступник глави Адміністрації президента Януковича Андрій Портнов.</p>
    </article>
  </body>
</html>