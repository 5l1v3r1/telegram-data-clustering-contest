<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ashdodnet.com/%d7%9e%d7%92%d7%96%d7%99%d7%9f-%d7%90%d7%a9%d7%93%d7%95%d7%93/%d7%9e%d7%97%d7%9c%d7%99%d7%9e%d7%95%d7%aa-%d7%9e%d7%94%d7%a1%d7%a8%d7%98%d7%9f-%d7%91%d7%99%d7%9f-%d7%94%d7%92%d7%9c%d7%99%d7%9d-%d7%94%d7%9b%d7%99%d7%a8%d7%95-%d7%90%d7%aa-%d7%94%d7%9c%d7%91%d7%99%d7%90%d7%95%d7%aa-%d7%94%d7%95%d7%95%d7%a8%d7%95%d7%93%d7%95%d7%aa-%d7%9e%d7%90%d7%a9%d7%93%d7%95%d7%93-418986/7"/>
    <meta property="og:site_name" content="אשדוד נט"/>
    <meta property="article:published_time" content="2019-11-21T12:00:00+00:00"/>
    <meta property="og:title" content="מחלימות מהסרטן בין הגלים: הכירו את הלביאות הוורודות מאשדוד"/>
    <meta property="og:description" content="מידי יום שני בבוקר נפגשות בחוף אשדוד 13 נשים המחלימות כולן ממחלת הסרטן, למפגש חתירה משותף על סאפ בליווי מועדון הגלישה WAVES. כך הן מתחזקות ומחזקות אחד את השנייה וכל פעם מחדש מוכיחות לעצמן ולכל העולם כי יש חיים אחרי למחלה. חלי אלקיים, יוזמת הקבוצה באשדוד בראיון אישי מספרת כיצד הכל התחיל וקוראת לנשים נוספות להצטרף: &quot;כל בוקר שאנחנו מתעוררות אנחנו יודעות שקיבלנו עוד יום שכולו מתנה&quot;"/>
  </head>
  <body>
    <article>
      <h1>מחלימות מהסרטן בין הגלים: הכירו את הלביאות הוורודות מאשדוד</h1>
      <address><time datetime="2019-11-21T12:00:00+00:00">21 Nov 2019, 12:00</time> by <a rel="author">שמואל סרדינס</a></address>
      <h3>מידי יום שני בבוקר נפגשות בחוף אשדוד 13 נשים המחלימות כולן ממחלת הסרטן, למפגש חתירה משותף על סאפ בליווי מועדון הגלישה WAVES. כך הן מתחזקות ומחזקות אחד את השנייה וכל פעם מחדש מוכיחות לעצמן ולכל העולם כי יש חיים אחרי למחלה. חלי אלקיים, יוזמת הקבוצה באשדוד בראיון אישי מספרת כיצד הכל התחיל וקוראת לנשים נוספות להצטרף: "כל בוקר שאנחנו מתעוררות אנחנו יודעות שקיבלנו עוד יום שכולו מתנה"</h3>
      <figure>
        <img src="https://www.ashdodnet.com/dyncontent/2019/11/20/8dce7a87-c97c-4a42-a030-d5043ea4940d.jpeg"/>
        <figcaption>צילום: ברנדה ממועדון הוויבס</figcaption>
      </figure>
      <p>מוקדם בבוקר מידי יום שני מתקבצת לה בחוף הים באשדוד קבוצת נשים המחלימות כולן ממחלת הסרטן, ובליווי מועדון הגלישה ווייבס יוצאות לחתירה משותפת על סאפ. יחד הן מחזקות אחת את השנייה ללא כל מחיצות או ביקורת, שכן כולן מתמודדות או התמודדו עם מחלת הסרטן.</p>
      <p>"לביאות ורודות ישראל" – הוא שמה של הקבוצה - מיזם בינלאומי אשר מפגיש בין נשים הנמצאות כולן בשלבים שונים של מחלת סרטן השד, יחד הן נהנות מחברה משותפת, מחזקות אחת את השנייה וכן מחזקות את הכושר הגופני שלהן – מה שעפ"י מחקרים מונע את חזרתה של המחלה.</p>
      <p>מי שיזמה והקימה את הקבוצה באשדוד זוהי חלי אלקיים (58) שבעצמה התמודדה עם מחלת הסרטן. זה קרה לפני כשנתיים – אז בישרו לה ה<a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%A8%D7%95%D7%A4%D7%90%D7%99%D7%9D">רופאים</a> כי היא חולה בסרטן. "לקח לי שנה וחצי להתאושש מההקרנות, הכימו וכל מה שקשור במחלה הזאת" – היא מספרת.</p>
      <figure>
        <img src="https://www.ashdodnet.com/dyncontent/2019/11/20/f25367f9-6e79-47ca-8746-30bde9253cdf.jpg"/>
        <figcaption>"אין לנו מה להסתיר" | צילום פרטי</figcaption>
      </figure>
      <p>"בין לבין שוטטתי בפייסבוק ונתקלתי בסרטון של לביאות ורודות ישראל" - אלקיים ממשיכה לספר, "נסעתי לאחד המפגשים בכינרת, שם נתקלתי בנשים מלאות אמביציה ושמחת חיים - בדיוק ההפך ממה שהמחלה הזאת גורמת לך להרגיש".</p>
      <p>המקרה הדליק נורה במחשבותיה של אלקיים שמהר מאוד החלה לחפש אחר הדרך להקים קבוצה כזאת עבור הנשים באשדוד. "פניתי למירי בן דוד ממחלקת הבריאות ולחברת המועצה <a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%A2%D7%95%D7%A8%D7%9B%D7%99-%D7%93%D7%99%D7%9F">עו"ד</a> אורית אלמוזלינו-רייז והן נרתמו מיד למשימה" – היא מספרת.</p>
      <p>"לאחר מאמץ גדול של כל הנוגעים בדבר, בחודש אוגוסט האחרון יחד עם עמותת גלשן ומועדון הגלישה WAVES הקמנו את קבוצת לביאות ורודות אשדוד. החלטתי שלא להגביל את הפעילות רק לנשים החולות בסרטן השד, אלא לכל מי שמתמודדת עם סרטן בכלל".</p>
      <figure>
        <iframe src="https://www.facebook.com/plugins/video.php?href=https://www.facebook.com/waves.ashdod/videos/468084377155297/&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>
        <b>לצפייה בפייסבוק <a href="https://www.facebook.com/waves.ashdod/videos/468084377155297/UzpfSTEwMDAwMDM4OTIwMDU2MjpWSzo3NDI2NTk0NzYyNTE1NTU/">לחצו כאן</a></b>
      </p>
      <p>"כיום קבוצת הנשים מונה 13 בנות במפגש של שותפות גורל" – היא מוסיפה, "כולן יודעות ומבינות שהיום צריך לחיות את החיים באהבה, נתינה, שמחה, אחת בשביל כולן וכולן בשביל אחת, שכן כולנו אחיות בנשמה. מעבר למפגש אנחנו נפגשות מידי שישי לקפה, משתפות בחוויות ומקיימות ערבים כיפיים כל פעם אצל מישהי אחרת".</p>
      <p><b>מרגש.</b><br/><b>מה הניע אותך להקים את הקבוצה?</b><br/>"כשאדם מתבשר כי חלה במחלה כל העולם מתרסק בפניו, הוא מתחיל לשאול שאלות ותוהה לעצמו איפה הוא היה שם בשביל עצמו, בין ה<a href="https://board.ashdodnet.com/%D7%94%D7%A6%D7%A2%D7%95%D7%AA-%D7%A2%D7%91%D7%95%D7%93%D7%94">עבודה</a> למשכנתא והילדים. היום יותר מתמיד אני מבינה שכשטוב לי - טוב גם לכל הסובבים אותי".</p>
      <figure>
        <img src="https://www.ashdodnet.com/dyncontent/2019/11/20/2925740e-a094-4816-a335-e9c745b89421.jpg"/>
        <figcaption>צילום: יוסי ברגר (מועדון גלישה WAVES)</figcaption>
      </figure>
      <p><b>איך בעצם הפעילות והשותפות בקבוצה מסייעות לנשים?</b><br/>"כל מי שמתמודדת או מחלימה ממחלת הסרטן ממעיטה בפעילות, ופתאום מגיע המפגש הזה עם נשים באותו הסטטוס פחות או יותר, מעצים את הבנות ומחזק את הנפש, ויחד עם הפעילות הספורטיבית מעלה תחושת הערך העצמי וההבנה כי אפשר להמשיך לחיות את החיים".</p>
      <p>"כל בוקר שאנחנו מתעוררות אנחנו יודעות שקיבלנו עוד יום שכולו מתנה" – ביקשה אלקיים להוסיף. "מ<a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%99%D7%99%D7%A2%D7%95%D7%A5-%D7%98%D7%99%D7%A4%D7%95%D7%9C-%D7%95%D7%90%D7%99%D7%9E%D7%95%D7%9F">אימון</a> ל<a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%99%D7%99%D7%A2%D7%95%D7%A5-%D7%98%D7%99%D7%A4%D7%95%D7%9C-%D7%95%D7%90%D7%99%D7%9E%D7%95%D7%9F">אימון</a> אנחנו מתחזקות וחשות כי אנחנו מסוגלות ליותר. מעבר לכך, מחקרים הוכיחו כי לספורט בכלל ולחתירה בפרט יש היבט מאוד בריאותי, זה מחזק את בלוטות הלימפה ומונע מהסרטן לחזור".</p>
      <figure>
        <iframe src="https://www.facebook.com/plugins/video.php?href=https://www.facebook.com/waves.ashdod/videos/504118760178386/&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>
        <b>לצפייה בפייסבוק <a href="https://www.facebook.com/waves.ashdod/videos/504118760178386/UzpfSTEwMDAwMDM4OTIwMDU2MjpWSzo3NDEyNjU2MzMwNTc2MDY/">לחצו כאן</a></b>
      </p>
      <p><b>מה השאיפה קדימה?</b><br/>"השאיפה שהקבוצה תגדל ותיתן כוח לעוד ועוד נשים שמתמודדות עם המחלה, כך שבעתיד נוכל גם לקיים פעילויות נוספות כמו תרומה לקהילה - כולנו הגענו מאיזשהו רקע ולכל אחת מאיתנו יש מה לתרום, בין אם זה לעודד נשים שמתמודדות עם המחלה או אפילו סיוע לנזקקים".</p>
      <p><b>רבקה מכתובי, אחת המשתתפות בקבוצה מספרת:</b> "אני מאוד אוהבת את הים, בשבילי זו המתנה הכי גדולה שיכולתי לקבל בחיים. לצערי ישנן לא מעט בנות שנמנעות להצטרף כי הן חוששות לחשוף את המחלה, אבל המפגשים האלו מוכיחים לנו ולכל העולם כל פעם מחדש, שאנחנו ממשיכות בחיים ובוחרות בהם. אין לנו מה להסתיר. אני מאמינה שיש הרבה אשדודיות שעברו את זה, וחשוב שידעו שיש חיים אחרי המחלה".</p>
      <p>
        <b>לפרטים נוספים: 054-4890310 (חלי) או בפייסבוק (<a href="https://www.facebook.com/groups/687065788477591/">לחצו כאן</a>)</b>
      </p>
      <p>אנו מכבדים זכויות יוצרים ועושים מאמץ לאתר את בעלי הזכויות בצילומים המגיעים לידינו. אם זיהיתים בפרסומינו צילום שיש לכם זכויות בו, אתם רשאים לפנות אלינו ולבקש לחדול מהשימוש באמצעות כתובת המייל: info@isnet.co.il</p>
      <p>
        <a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%A2%D7%95%D7%A8%D7%9B%D7%99-%D7%93%D7%99%D7%9F?utm_content=LinksUnderArticles">מחפשים עורכי דין לרשימה המלאה כנסו כאן</a>
      </p>
    </article>
  </body>
</html>