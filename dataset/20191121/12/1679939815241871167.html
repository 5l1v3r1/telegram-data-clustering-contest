<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/decizia-luata-de-judecatori-in-privinta-a-sase-medici-legisti-retinuti-pentru-coruptie_3059761.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-21T12:49:16+00:00"/>
    <meta property="og:title" content="Decizia luată de judecători în privinţa a şase medici legişti reţinuţi pentru corupţie"/>
    <meta property="og:description" content="Şase dintre cei zece medici legişti reţinuţi acum două zile pentru escrocherie, s-au prezentat astăzi în faţa instanţei.Cinci dintre ei au primit arest la domiciliu pentru un termen de 30 de zile, iar altul a fost pus sub control judiciar. Decizia a fost"/>
  </head>
  <body>
    <article>
      <h1>Decizia luată de judecători în privinţa a şase medici legişti reţinuţi pentru corupţie</h1>
      <address><time datetime="2019-11-21T12:49:16+00:00">21 Nov 2019, 12:49</time> by <a rel="author">PUBLIKA.MD</a></address>
      <p>
        <b>Şase dintre cei zece medici legişti reţinuţi acum două zile pentru escrocherie, s-au prezentat astăzi în faţa instanţei.</b>
      </p>
      <p><b>Cinci dintre ei au primit arest la domiciliu pentru un termen de 30 de zile</b>, iar <b>altul a fost pus sub control judiciar.</b> Decizia a fost luată de magistraţii Judecătoriei Chişinău. Ceilalţi patru medici legişti sunt cercetaţi în libertate şi colaborează cu anchetatorii.<br/><br/><b>Niciunul dintre medicii legişti nu a vrut să vorbească cu presa. Nici avocaţii nu au fost darnici în declaraţii.</b> Mai mult, şedinţele au fost secrete, iar presa nu a ştiut nici măcar în ce birou sau sală sunt examinate cauzele. <br/><br/>"Se instrumentează o cauză penală referitoare la reprezentanţii CML. Referitor la faptul dat, au fost înaintate de procurori şase demersuri privind aplicarea măsurii preventive sub formă de arest. Ca rezultat, au fost admise parţial , fiind aplicate măsură de arest preventiv la domiciliu pentru cinci învinuiţi, iar o persoană a fost aleasă măsura de control judiciar", a declarat Ina Frunză-Bargan, procuror în cadrul Procuraturii Ancticorupţie. <br/><br/><b>La începutul acestei săptămâni, zece medici de la Centrul de Medicină Legală din Chişinău au fost reţinuţi, fiind bănuiţi că ar fi pus la cale o schemă de estorcare a banilor pentru serviciile de expertiză judiciară.</b></p>
      <p>În urma investigaţiilor, s-a constatat că numai în perioada iulie – septembrie a acestui an, ei ar fi încasat peste 327 de mii de lei. Sumele erau împărţite între cei care prestau serviciile, astfel fiind cauzate prejudicii materiale instituţiei. Mai mult, în urma percheziţiilor, de la domiciliile celor vizaţi au fost ridicate zeci de mii de euro şi de lei, precum şi bijuterii din aur, care ar fi aparţinut persoanelor decedate. Provenienţa bunurilor şi mijloacelor băneşti va fi stabilită în cadrul anchetei.</p>
      <p><b>Dacă vor fi găsiţi vinovaţi, cei zece medici riscă până la 15 ani de închisoare şi nu vor mai avea dreptul de a ocupa funcţii pe o perioadă de până la 15 ani.</b> Ieri a fost reţinut şi Şeful Centrului de Medicină Legală, Valeri Savciuc, suspectat de implicare în schemele de corupţie din cadrul instituţiei.</p>
      <related>
        <h4>Pe aceeaşi temă</h4>
        <a href="https://www.publika.md/fratele-hotului-in-lege-alias-chitaet-si-alti-doi-membri-ai-organizatiei-retinuti-ce-au-ridicat-oamenii-legii-in-urma-perchezitiilor-video_3057466.html"/>
        <a href="https://www.publika.md/luiz-inacio-lula-da-silva-condamnat-pentru-coruptie-eliberat_3058713.html"/>
        <a href="https://www.publika.md/au-luat-mita-de-mii-de-lei-trei-politisti-retinuti-de-ofiterii-cna-si-procurorii-anticoruptie_3059178.html"/>
      </related>
    </article>
  </body>
</html>