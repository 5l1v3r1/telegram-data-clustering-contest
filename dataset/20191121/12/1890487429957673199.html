<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520826-blizi-se-konec-roku-usetrete-diky-samoodectu-energii/"/>
    <meta property="og:site_name" content="KurzyCZ"/>
    <meta property="article:published_time" content="2019-11-21T12:06:14+00:00"/>
    <meta property="og:title" content="Blíží se konec roku. Ušetřete díky samoodečtu energií!"/>
    <meta property="og:description" content="Blíží se konec roku a s ním zpravidla dochází i ke změnám ceny elektřiny či plynu. Proto bychom hned na začátku ledna neměli zapomenout ani na kontrolu elektroměru a plynoměru. Nahlášení jejich stavů totiž pomůže přesnějšímu rozúčtovaní spotřeby za nové a staré ceny. Navíc, na samoodečet je dobré myslet i v průběhu roku. Díky němu tak můžete mít svou spotřebu lépe pod kontrolou."/>
  </head>
  <body>
    <article>
      <h1>Blíží se konec roku. Ušetřete díky samoodečtu energií!</h1>
      <address><time datetime="2019-11-21T12:06:14+00:00">21 Nov 2019, 12:06</time> by <a rel="author">Markéta Höfferová</a></address>
      <p>
        <b>Blíží se konec roku a s ním zpravidla dochází i ke změnám <a href="https://www.kurzy.cz/komodity/cena-elektriny-graf-vyvoje-ceny/">ceny elektřiny</a> či <a href="https://www.kurzy.cz/plyn/">plynu</a>. Proto bychom hned na začátku ledna neměli zapomenout ani na kontrolu elektroměru a plynoměru. Nahlášení jejich stavů totiž pomůže přesnějšímu rozúčtovaní spotřeby za nové a staré ceny. Navíc, na samoodečet je <a href="https://www.kurzy.cz/obec/dobre/">dobré</a> myslet i v průběhu roku. Díky němu tak můžete mít svou spotřebu lépe pod kontrolou.</b>
      </p>
      <p>Od 1. ledna se zpravidla mění regulovaná část <a href="https://www.kurzy.cz/energie/">ceny energií</a>, tedy ta část, jejíž cenu stanovuje Energetický regulační úřad. Odborníci proto radí k tomuto datu vždy nahlásit svému dodavateli stav <a href="https://www.kurzy.cz/elektrina/">elektřiny</a> a <a href="https://www.kurzy.cz/plyn/">plynu</a>. Toto doporučení nabývá na významu zejména tehdy, když dodavatelé ke stejnému datu upravují neregulovanou část <a href="https://www.kurzy.cz/energie/">ceny energií</a>.</p>
      <p><i>„Spotřeba celého fakturačního období se tímto způsobem rozdělí a do data změny budete mít spotřebu spočítanou podle starších ceníků, tedy zpravidla s nižšími cenami. Nové, většinou vyšší ceny, budou uplatněny až na spotřebu od data zvýšení,“</i> vysvětluje Robert Šíma, ředitel zákaznické péče Bohemia Energy. Pravidelné vyúčtování totiž většina spotřebitelů nedostává na konci roku, ale termín je různý. Závisí na lokalitě a je určen provozovatelem distribuční soustavy.</p>
      <p><b>Do kdy samoodečet nahlásit?</b> <br/>V případě novoročního samoodečtu je u <a href="https://www.kurzy.cz/elektrina/">elektřiny</a> možné nahlásit samoodečty do konce ledna, u <a href="https://www.kurzy.cz/plyn/">plynu</a> je to do dvou týdnů, tedy zhruba do poloviny ledna. Tyto termíny upravuje legislativa, ale doporučujeme nečekat a samoodečet udělat co nejdříve.</p>
      <hr/>
      <p><b>Příklad</b>: V případě, že dojde od 1. 1. <a href="https://www.kurzy.cz/finance/2020/">2020</a> ke změně <a href="https://www.kurzy.cz/energie/">ceny energií</a>, spotřeba celého fakturačního období se na přelomu roku rozdělí na období do 31. 12. 2019 a od 1. 1. <a href="https://www.kurzy.cz/finance/2020/">2020</a>. Když nahlásíte samoodečet, spotřeba do konce roku bude účtována ještě podle starých (nižších) cen a teprve od Nového roku podle nových (vyšších).</p>
      <hr/>
      <p><b>Jak na to?</b> <br/>Samoodečet není nic složitého, stačí opsat potřebné hodnoty z příslušného měřidla. Plynoměr má vždy pouze jeden číselník. V případě, že máte u <a href="https://www.kurzy.cz/elektrina/">elektřiny</a> dvoutarifní sazbu, nezapomeňte zapsat odečty u vysokého i nízkého <a href="https://www.kurzy.cz/tarify/">tarifu</a>. Uváděné hodnoty se odečítají bez desetinného místa a údaje jsou u <a href="https://www.kurzy.cz/elektrina/">elektřiny</a> v kWh a u <a href="https://www.kurzy.cz/plyn/">plynu</a> v m3. Pro nahlašování pak budete potřebovat uvést rovněž výrobní číslo měřidla a adresu odběrného místa. <i>„Pokud si nejste jistí, která čísla elektroměru či plynoměru zapsat, můžete ho vyfotit a jednoduše nám fotku poslat,“</i> uvádí Robert Šíma.</p>
      <p>Způsob nahlašování samoodečtů se může u jednotlivých dodavatelů lišit, zpravidla to jde e-mailem či telefonicky <i>„Našim zákazníkům doporučujeme využít k nahlášení samoodečtu webovou kancelář. Je to nejjednodušší způsob, kdy vše vyřídíte zdarma v pohodlí svého domova,“</i> doporučuje Robert Šíma.</p>
      <p>Výhody online portálu vyjmenovává i Vít Svoboda, brand manažer Europe Easy Energy: <i>„Základní informace jako číslo zákaznického účtu, adresa odběrného místa i číslo měřidla jsou zde již automaticky předvyplněné, takže stačí jen doplnit opsané hodnoty. Zároveň zde zákazníci vidí i poslední zjištěné stavy měřidel, tudíž si mohou jednoduše svou spotřebu v čase porovnat.“</i></p>
      <p><b>A co když samoodečet neprovedu?</b> <br/>V případě, že samoodečet nenahlásíte, distributor při pravidelném odečtu zohlední období do změny ceny od období po zvýšení ceny kvalifikovaným odhadem s využitím tzv. typových diagramů dodávek (TDD). Vaše spotřeba v daném období tak bude jen odhadnuta. V případě, že byste s odhadovanými stavy nesouhlasili, nemůže být vaše reklamace s ohledem na nenahlášený stav měřidel akceptována. </p>
      <p><b>Mějte svou spotřebu pod kontrolou</b> <br/>Pokud chcete mít své výdaje za <a href="https://www.kurzy.cz/energie/">energie</a> pod kontrolou, je <a href="https://www.kurzy.cz/obec/dobre/">dobré</a> si stav plynoměru a elektroměru evidovat pravidelně. Můžete si tak sledovat svoji historickou spotřebu nebo třeba i odhalit nového „žrouta“ <a href="https://www.kurzy.cz/energie/">energií</a>. Výkyv ve spotřebě vás totiž může upozornit například na špatnou elektroinstalaci nebo vadný spotřebič.</p>
      <p>Samoodečet je dobrý pomocníkem i v případě, že váš dodavatel mění cenu <a href="https://www.kurzy.cz/elektrina/">elektřiny</a> nebo <a href="https://www.kurzy.cz/plyn/">plynu</a> v průběhu roku. Odborník z Bohemia Energy doporučuje provedení samoodečtu také při změně dodavatele nebo při přepisu <a href="https://www.kurzy.cz/energie/">energií</a>. <i>„Při změně dodavatele zákazník získá jasnou informaci ohledně spotřeby pro konečné vyúčtování od původního dodavatele. A při přepisu pak samoodečet dává jednoznačnou odpověď oběma stranám na to, kolik by měl za odebranou <a href="https://www.kurzy.cz/energie/">energii</a> zaplatit původní odběratel, a odkdy jde již spotřeba na vrub novému,“</i> uvádí Robert Šíma.</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/476132-konec-roku-2018-se-blizi-jak-jej-asi-zakonci-zluty-kov/"/>
        <a href="https://zpravy.kurzy.cz/341847-siemens-planuje-usetrit-do-konce-roku-2013-6-miliard-euro-vysledky-za-3q-prekonaly-odhady/"/>
        <a href="https://zpravy.kurzy.cz/125723-sef-unipetrolu-uspesny-rok-2006-a-do-konce-roku-dokonceny-prodej-spolany-a-kaucuku/"/>
        <a href="https://www.kurzy.cz/zpravy/378163-na-pojisteni-bydleni-usetrite-diky-sleve/"/>
        <a href="https://www.kurzy.cz/zpravy/418578-cme-usetri-rocne-15-mil-usd-diky-zmenam-podminek-uveru/"/>
        <a href="https://www.kurzy.cz/tema/4836312.html"/>
        <a href="https://www.kurzy.cz/tema/5470884.html"/>
        <a href="https://www.kurzy.cz/zpravy/393777-cina-loni-usetrila-460-mld-usd-diky-nizkym-cenam-komodit/"/>
        <a href="https://www.kurzy.cz/zpravy/226918-jihomoravsky-kraj-usetri-diky-centralnimu-nakupu-energii-za-tri-roky-vice-nez-281-milionu-korun/"/>
        <a href="https://www.kurzy.cz/zpravy/149513-necas-diky-zmenam-ve-vyplaceni-davek-se-usetrilo-od-zacatku-roku-deset-miliard-korun/"/>
        <a href="https://tema.kurzy.cz/detail/kralovehradecky-kraj-usetri-diky-nakupu-energii-na-burze-1268094.html"/>
        <a href="https://www.kurzy.cz/tema/detail/diky-centralnim-nakupum-usetrily-nemocnice-899541.html"/>
      </related>
    </article>
  </body>
</html>