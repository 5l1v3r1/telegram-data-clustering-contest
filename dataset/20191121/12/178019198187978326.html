<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.purepc.pl/rozrywka/assassins_creed_ragnarok_z_pierwsza_prezentacja_za_kilka_miesiecy"/>
    <meta property="og:site_name" content="PurePC"/>
    <meta property="article:published_time" content="2019-11-21T12:00:01+00:00"/>
    <meta property="og:title" content="Assassin's Creed: Ragnarok z pierwszą prezentacją za kilka miesięcy"/>
    <meta property="og:description" content="W sieci pojawiły się nowe informacje na temat gry Assassin's Creed: Ragnarok, która zadebiutuje jesienią 2020 roku na obu generacjach konsol. Więcej szczegółów na PurePC."/>
  </head>
  <body>
    <article>
      <h1>Assassin's Creed: Ragnarok z pierwszą prezentacją za kilka miesięcy</h1>
      <address><time datetime="2019-11-21T12:00:01+00:00">21 Nov 2019, 12:00</time> by <a rel="author">Damian Marusiak</a></address>
      <figure>
        <img src="https://www.purepc.pl/files/Image/m165/27535.jpg"/>
      </figure>
      <p>Dotychczas seria Assassin's Creed doczekała się dwóch części rozgrywających się w czasach starożytnych. Mowa o Assassin's Creed: Origins, który toczył się w Egipcie za czasów Ptolemeusza XIII oraz Assassin's Creed: Odyssey, gdzie zwiedzaliśmy Antyczną Grecję. Przez ostatni rok dostawaliśmy z kolei informacje związane z dwiema produkcjami, które być może nadal są w fazie rozwoju. Najpierw usłyszeliśmy o Assassin's Creed: Ragnarok (Kingdom), którego akcja zabierze graczy do czasów Epoki Wikingów. Druga gra, o której się mówiło to Assassin's Creed: Legion, który miał rzekomo zamknąć trylogię starożytności, a akcja miałaby się toczyć w Antycznym Rzymie, gdzie pokierowalibyśmy bohaterami spokrewnionymi z Kassandrą oraz Ayą z obu poprzednich gier. Nowe informacje, które pojawiły się w sieci, sugerują z kolei iż w przyszłym roku doczekamy się premiery Assassin's Creed: Ragnarok. Nie wiemy czy Legion pojawi się później czy też w rzeczywistości prace nigdy się nie odbywały.</p>
      <h3>💬 Według najnowszych doniesień, już za kilka miesięcy doczekamy się pierwszej zapowiedzi gry Assassin's Creed: Ragnarok, którego premiera odbędzie się jesienią 2020 roku.</h3>
      <figure>
        <img src="https://www.purepc.pl/image/news/2019/11/21_assassin_s_creed_ragnarok_z_pierwsza_prezentacja_za_kilka_miesiecy_0_b.jpg"/>
      </figure>
      <p>Najnowsze informacje, które pojawiły się w sieci są naturalnie w chwili obecnej wyłącznie plotką, która może ostatecznie nie mieć pokrycia w rzeczywistości. Nie da się jednak ukryć, że o Assassin's Creed toczącym się w Epoce Wikingów słyszymy już od blisko roku - pierwsze informacje pojawiły się niedługo po premierze Assassin's Creed: Odyssey. Akcja gry rzekomo ma się odbywać na terenach Skandynawii, częściowo Anglii wraz z Londynem oraz Plymouth. Oprócz tego gra zahaczy o krainy znane z nordyckich legend - mowa tutaj m.in. o Asgardzie oraz Jotunheimie, gdzie na swojej drodze spotkamy Odyna czy Lokiego. Sama fabuła ma się skupiać na temacie zemsty (podobny motyw w rozbudowanym tonie pojawił się zarówno w Origins jak również Odyssey), a pierwsze skrzypce ponownie odgrywać ma Pierwsza Cywilizacja.</p>
      <figure>
        <img src="https://www.purepc.pl/image/news/2019/11/21_assassin_s_creed_ragnarok_z_pierwsza_prezentacja_za_kilka_miesiecy_1_b.jpg"/>
      </figure>
      <p>Assassin's Creed: Ragnarok jeszcze mocniej ma skręcić w stronę gier RPG, toteż doczekamy się mechanik znanych z Odyssey, które zostaną jeszcze bardziej rozbudowane. Oprócz tego ma powrócić system znany z Assassin's Creed: Brotherhood. Mowa konkretnie o mechanice rozbudowy bractwa i rekrutowania nowych członków do zakonu Asasynów. Powrócą także bitwy morskie, choć ich rola ma zostać uszczuplona względem tego, co oferował Assassin's Creed: Odyssey. Według informacji, Ragnarok ma zostać ujawniony w lutym, podczas wydarzenia organizowanego przez Sony. Od kilku miesięcy mówi się, że to właśnie w lutym japońska korporacja zaprezentuje finalny wygląd oraz specyfikację PlayStation 5 i pokaz Assassin's Creed: Ragnarok na nowej konsoli wzbudziłby sporo zainteresowania. Sama gra z kolei rzekomo zmierza na obie generacje konsol - premiera ma się odbyć jesienią 2020 roku na PC, Xbox One, PlayStation 4, PlayStation 5 oraz Xbox "Project Scarlett".</p>
      <footer>Źródło: Reddit</footer>
      <related>
        <h4>Powiązane publikacje</h4>
        <a href="https://www.purepc.pl/rozrywka/halflife_alyx_pokazano_pierwszy_zwiastun_znamy_date_premiery"/>
        <a href="https://www.purepc.pl/rozrywka/rosnie_zainteresowanie_praca_zdalna_w_branzy_it_raport_no_fluff_jobs"/>
        <a href="https://www.purepc.pl/rozrywka/playstation_5_cena_kompatybilnosc_wsteczna_i_tytuly_startowe"/>
        <a href="https://www.purepc.pl/rozrywka/ps3_komponent_za_piec_centow_zawazyl_o_rocznym_poslizgu_konsoli"/>
        <a href="https://www.purepc.pl/rozrywka/google_stadia_nie_potrafi_dostarczyc_obiecanego_ultrahd_4k_w_grach"/>
      </related>
    </article>
  </body>
</html>