<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mambiznes.pl/wlasny-biznes/rzad-przyjal-projekt-maly-zus-plus-nawet-550-zl-nizsza-skladka-96119"/>
    <meta property="og:site_name" content="MamBiznes.pl"/>
    <meta property="article:published_time" content="2019-11-21T12:14:52+00:00"/>
    <meta property="og:title" content="Rząd przyjął projekt Mały ZUS Plus. Nawet 550 zł niższa składka"/>
    <meta property="og:description" content="Program Mały ZUS Plus coraz bliżej. Rząd przyjął dziś projekt ustawy zwiększający grono małych firm, które będą płaciły niższe składki na ZUS. Miesięczna oszczędność dla osoby prowadzącej jednoosobową działalność może sięgnąć ponad 500 zł. Podczas konferencji premiera Mateusza Morawieckiego oraz minister Jadwigi Emilewicz poinformowano, że Rada Ministrów przyjęła projekt ustawy wprowadzający tzw. mały ZUS Plus. […]"/>
  </head>
  <body>
    <article>
      <h1>Rząd przyjął projekt Mały ZUS Plus. Nawet 550 zł niższa składka</h1>
      <address><time datetime="2019-11-21T12:14:52+00:00">21 Nov 2019, 12:14</time> by <a rel="author" href="https://mambiznes.pl/author/grzegorz-marynowicz" target="_blank">Grzegorz Marynowicz</a></address>
      <h3>Program Mały ZUS Plus coraz bliżej. Rząd przyjął dziś projekt ustawy zwiększający grono małych firm, które będą płaciły niższe składki na ZUS. Miesięczna oszczędność dla osoby prowadzącej jednoosobową działalność może sięgnąć ponad 500 zł.</h3>
      <figure>
        <img src="https://mambiznes.pl/wp-content/uploads/2019/11/f53719e90aa4f8-thumb-1200.jpg"/>
        <figcaption>Mały ZUS Plus przyjęty; Fot. Kancelaria Premiera RP</figcaption>
      </figure>
      <p>Podczas konferencji premiera <a href="https://mambiznes.pl/wlasny-biznes/expose-premiera-morawieckiego-rzad-pis-szykuje-dla-przedsiebiorcow-96049">Mateusza Morawieckiego</a> oraz minister <a href="https://mambiznes.pl/wlasny-biznes/emilewicz-znosimy-bariery-by-ulatwic-zakladanie-i-prowadzenie-biznesu-w-polsce-87415">Jadwigi Emilewicz</a> poinformowano, że Rada Ministrów przyjęła projekt ustawy wprowadzający tzw. mały ZUS Plus. Zgodnie z zapowiedziami przedwyborczymi rząd od 1 stycznia przyszłego roku chce wprowadzić ulgi w składkach na ubezpieczenie społeczne płaconych przez najmniejszych przedsiębiorców.</p>
      <p>Przyjęte rozwiązania dotyczą tych firm, których miesięczny przychód nie przekracza 10 tys. zł, a dochód 6 tys. zł. To te firmy skorzystają z preferencyjnych zasad opłacania składek na ZUS. Według wyliczeń przedstawionych przez stronę rządową mała firma osiągająca przeciętny dochód na poziomie 2800 zł zapłaci w przyszłym roku 442 zł składek na ubezpieczenie społeczne. To oznacza oszczędność na poziomie 549 zł. W przypadku działalności generującej 4000 zł dochodu składka wyniesie 632 zł, a na koncie firmy zostanie w ten sposób 359 zł. Firma o dochodzie miesięcznym w okolicach 5 000 zł zapłaci do ZUS o 201 zł mniej tzn. 791 zł.</p>
      <figure>
        <iframe data-src="https://twitter.com/PremierRP/status/1197484275483975680?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Program Mały ZUS Plus pozwoli spokojniej rozwinąć żagle firmom, które rozpoczynają działalność. Mamy cały pakiet ulg dla przedsiębiorców. Zależy nam na rozwoju rodzimego kapitału, firm się rozrastają. Chcemy pomagać kapitałowi polskiemu – powiedział premier Mateusz Morawiecki podczas czwartkowej konferencji. Szef Rady Ministrów dodał, że chce, żeby polski kapitał był podstawą naszego modelu gospodarczego. To pomoc dla przedsiębiorców, żeby mogli jak najszybciej rosnąć na naszym rynku – mówił premier.</p>
      <blockquote>
        <b>
          <a href="https://mambiznes.pl/poradniki/jakich-zasadach-bedzie-mogl-skorzystac-zus-u-liczonego-dochodu-95635">Zobacz jak przystąpić do programu Mały ZUS Plus tutaj</a>
        </b>
      </blockquote>
      <p>Mały ZUS Plus to kontynuacja rozwiązań skierowanych do najmniejszych przedsiębiorców. W poprzedniej kadencji rząd Prawa i Sprawiedliwości wprowadził tzw. ulgę na start, a więc 6 miesięczne zwolnienie z opłacania składek na ZUS. Drugim pomysłem skierowanym do drobnych przedsiębiorców było wprowadzenie tzw. działalności nierejestrowanej. To rozwiązanie pozwala nie rejestrować firmy do momentu, w którym przychody z małej działalności nie przekroczą 50 proc. poziomu płacy minimalnej.</p>
    </article>
  </body>
</html>