<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33159/dario-franceschini-interrogazione-gianmarco-corbetta-compensi-siae-copia-privata"/>
    <meta property="og:site_name" content="DDay.it"/>
    <meta property="article:published_time" content="2019-11-21T12:44:00+00:00"/>
    <meta property="og:title" content="Interrogazione M5S a Franceschini: &quot;Ribassare i compensi SIAE per copia privata e rendere pubblici i documenti&quot;"/>
    <meta property="og:description" content="Arriva, su iniziativa del senatore pentastellato Gianmarco Corbetta, un'interrogazione al Ministro del Beni Culturali: &quot;non si può obbligare il consumatore a pagare anche per le copie che non può fare!&quot;"/>
  </head>
  <body>
    <article>
      <h1>Interrogazione M5S a Franceschini: "Ribassare i compensi SIAE per copia privata e rendere pubblici i documenti"</h1>
      <h2>Arriva, su iniziativa del senatore pentastellato Gianmarco Corbetta, un'interrogazione al Ministro del Beni Culturali: "non si può obbligare il consumatore a pagare anche per le copie che non può fare!"</h2>
      <address><time datetime="2019-11-21T12:44:00+00:00">21 Nov 2019, 12:44</time> by <a rel="author">Gianfranco Giardina</a></address>
      <p>Il tema dei compensi per copia privata è stato affrontato più volte su DDAY.it: si tratta di balzelli oramai fuori dal tempo, visto che praticamente le copie private non si possono fare più. <a href="https://www.dday.it/redazione/32589/copia-privata-non-si-fa-piu-ma-gli-studi-dicono-che-cresce-franceschini-pronto-ad-alzare-i-compensi">Come abbiamo raccontato</a>, si è reinsediato il <b>Comitato Consultivo Permanente sul Diritto d'autore</b> con la missione di rideterminare i compensi per il prossimo triennio. Caso vuole che al dicastero dei Beni Culturali sia tornato proprio quel ministro <b>Dario Franceschini</b> che fu interprete e protagonista dell'ultima (esosa) rideterminazione che porta annualmente nelle casse della SIAE (e quindi degli autori, interpreti, editori e case discografiche e cinematografiche) un tesoretto di 130 milioni all'anno. Soldi pagati (il più delle volte senza saperlo) da chiunque acquista apparecchi di elettronica, smartphone, computer, schede di memoria, chiavette USB, hard disk eccetera.</p>
      <p>Il nostro sospetto, <a href="https://www.dday.it/redazione/32589/copia-privata-non-si-fa-piu-ma-gli-studi-dicono-che-cresce-franceschini-pronto-ad-alzare-i-compensi">già espresso nel nostro articolo di qualche settimana fa</a>, è che, invece di ridurre drasticamente i compensi per copia privata, come ragionevolmente si dovrebbe fare, il Ministro Franceschini si prepari a mantenerli alti e addirittura ad introdurre nuove categorie di prodotti soggetti a pagamento, e questo sulla base dei lavori "secretati" del Comitato Permanente. Un sospetto che evidentemente non è solo nostro se il senatore <b>Gianmarco Corbetta</b> (M5S) ha presentato come primo firmatario, insieme a una decina di altri colleghi (Angrisani, De Lucia, Dell'olio, Donno, Lannutti, Moronese, Ortis, Romano, Trentacoste, Nocerino, Campagna, Ricciardi) <a href="http://www.senato.it/japp/bgt/showdoc/showText?tipodoc=Sindisp&amp;leg=18&amp;id=1128230"><b>un'interrogazione a risposta scritta al Ministro Franceschini</b></a>: "<i>Oggi il compenso per copia privata ha perso quasi ogni ragione d’essere: per questo ho chiesto al Ministro di ridurre drasticamente i compensi unitari per allinearli esclusivamente alla produzione delle copie basate su tecnologie prive di protezioni: non si può obbligare il consumatore a pagare anche per le copie che non può fare!</i>".</p>
      <figure>
        <img src="https://cdn.dday.it/system/uploads/picture/image/58911/content_small_copia-privata2.jpg"/>
        <figcaption>La creatività social comparsa sul sito del sen. Gianmarco Corbetta</figcaption>
      </figure>
      <p>L'interrogazione è una piccola bomba che scoppia sul tavolo "segreto" che sta determinando i compensi, tanto più che arriva da componenti del principale partito di Governo e non dall'opposizione. Il senatore Corbetta e i gli altri cofirmatari chiedono anche di garantire la piena trasparenza del processo di determinazione dei compensi "<i>le categorie dei consumatori e dei produttori di dispositivi non possono partecipare ai lavori e non possono nemmeno controllare a posteriori la correttezza dei dati e degli studi su cui si fonda la quantificazione dei compensi.</i>"</p>
      <figure>
        <img src="https://cdn.dday.it/system/uploads/picture/image/58912/content_small_22594079570_bd23cf2a2e_k.jpg"/>
        <figcaption>Il senatore Gianmarco Corbetta, Movimento 5 Stelle</figcaption>
      </figure>
      <p>Qui di seguito l'intero testo dell'interrogazione. Speriamo in una chiara e rapida risposta del Ministro ai propri alleati di Governo e a tutti gli italiani: "<i>Fornire ai cittadini tutte le informazioni è il minimo che si possa fare!</i>" </p>
      <blockquote>Corbetta, Angrisani, De Lucia, Dell'olio, Donno, Lannutti, Moronese, Ortis, Romano, Trentacoste, Nocerino, Campagna, Ricciardi - Al Ministro per i beni e le attività culturali e per il turismo.<br/><br/>premesso che:<br/>l'equo compenso per copia privata è stato istituito con la legge 5 febbraio 1992, n. 93, per compensare gli autori e tutta la filiera dell'industria culturale dei mancati guadagni economici derivanti dalle copie per uso privato di opere audiovisive legittimamente possedute;<br/>inizialmente il compenso veniva applicato solo sui supporti vergini (musicassette, audio cassette e altri supporti) e sugli apparecchi di registrazione audio. Nel tempo l'obbligo di corrispondere il compenso è stato esteso a molti prodotti nell'ambito della telefonia e dell'informatica. Oggi i produttori e gli importatori di dispositivi idonei alla memorizzazione dei dati (come computer, tablet, smartphone, schede di memoria e supporti vergini) sono tenuti a pagare alla Società italiana degli autori ed editori (SIAE) un compenso forfettario per ogni singolo dispositivo fabbricato o importato in Italia; tale compenso determina un maggiore costo di acquisto a carico dei consumatori finali e colpisce indiscriminatamente tutti gli acquirenti dei prodotti soggetti al compenso sulla base di una presunzione, a prescindere dall'uso effettivo da parte di ciascun utente;<br/>negli ultimi anni l'ammontare complessivo dei compensi per copia privata, che valeva 44 milioni di euro nel 2009, è notevolmente aumentato toccando quota 129,4 milioni di euro nel 2017 e 127,7 milioni nel 2018, pari a circa il 20 per cento dell'intera raccolta SIAE per diritti d'autore. Tale aumento è dovuto anche agli effetti del decreto ministeriale 20 giugno 2014 che ha esteso l'obbligo a nuove categorie di prodotti (come televisori, tablet e hard disk), fortemente aumentato i compensi unitari sui dispositivi di grande diffusione (smartphone, computer, schede di memoria) e ridotto l'imposizione sui prodotti in declino o in disuso (telefoni cellulari tradizionali, supporti vergini come audiocassette, VHS, CD, DVD). Attualmente il compenso per singolo prodotto può arrivare fino a 5,2 euro per uno smartphone o un tablet, 9 euro per una chiavetta USB, 20 euro per un hard disk;<br/>dal 1992 ad oggi l'evoluzione tecnologica ha cambiato radicalmente la fruizione dei contenuti audiovisivi e la propensione dei consumatori a realizzare copie private. Da una parte la copia privata di materiale audiovisivo, che era operazione semplicissima all'epoca delle audiocassette e videocassette, è divenuta impossibile con le tecnologie digitali anticopia attualmente in uso; dall'altra le stesse tecnologie digitali, con la possibilità di accedere in streaming ai contenuti audiovisivi, sempre e ovunque, hanno eliminato anche la necessità e l'utilità di realizzare copie private;<br/>a parere degli interroganti, poiché con le nuove tecnologie digitali non è più possibile realizzare copie private e le sole copie possibili sono basate su tecnologie obsolete prive di protezioni anticopia, il compenso per copia privata ha perso quasi ogni ragione d'essere e andrebbe abolito; quanto meno i compensi unitari dovrebbero essere rideterminati e drasticamente ridotti per allinearli esclusivamente alla produzione di copie private basate su tecnologie obsolete;<br/>in base all'articolo 71-septies della legge sulla protezione del diritto d'autore (legge 22 aprile 1941, n. 633), il compenso per copia privata è aggiornato ogni 3 anni con decreto del Ministro per i beni e le attività culturali e per il turismo tenendo conto del parere formulato dal comitato consultivo permanente per il diritto d'autore; di tale comitato, nominato con decreto del Ministro, devono far parte per legge i vicepresidenti delle associazioni di categoria interessate, i rappresentanti di alcuni ministeri, i rappresentanti delle associazioni di professionisti, artisti e industriali, il presidente della SIAE ed esperti in materia di diritto. All'interno del comitato non sono rappresentate in alcun modo le associazioni dei consumatori né le associazioni dei produttori dei dispositivi e dei supporti assoggettati al compenso. Inoltre i lavori del comitato non sono pubblici così come non sono pubbliche le ricerche scientifiche su cui si basano i pareri formulati dal comitato stesso;<br/>l'aggiornamento triennale dei compensi stabilito con il decreto ministeriale 20 giugno 2014 è scaduto nel 2017; da fonti di stampa si apprende che il Ministero starebbe lavorando a una nuova bozza,<br/><br/>si chiede di sapere:<br/><br/>- se il Ministro in indirizzo intenda emanare un decreto per aggiornare drasticamente al ribasso i compensi per copia privata in vigore dal 2014, allineando la raccolta alla produzione effettiva di copie private basate su tecnologie prive di protezioni;<br/>- se intenda garantire la piena trasparenza del processo di determinazione dei compensi per copia privata mediante la pubblicazione integrale dei lavori del comitato consultivo permanente per il diritto d'autore, inclusi i verbali delle sedute, i dati e le ricerche scientifiche su cui si basano i suoi pareri.</blockquote>
      <p> </p>
    </article>
  </body>
</html>