<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davidemaggio.it/archives/179778/jack-taylor-un-ex-poliziotto-ribelle-nel-giovedi-sera-di-giallo"/>
    <meta property="og:site_name" content="DavideMaggio.it"/>
    <meta property="article:published_time" content="2019-11-21T12:43:00+00:00"/>
    <meta property="og:title" content="Jack Taylor: un ex poliziotto ribelle nel giovedì sera di Giallo"/>
    <meta property="og:description" content="Il tormentato ispettore Jack Taylor, personaggio controverso nato dalla penna di Ken Bruen, approda in prima tv su Giallo (canale 38 del digitale terrestre) da stasera alle ore 21:10, per un totale di 6 episodi di 90 minuti ciascuno. Per Jack Taylor (Iain Glen) le vecchie abitudini sono dure a morire. Espulso dalla polizia a causa del suo temperamento ribelle, ma incapace di rinunciare al suo ruolo, Jack fa ritorno dopo un anno nella sua città, Galway, per continuare a lottare contro il crimine in qualità di investigatore privato. Ad affiancarlo nelle sue indagini trova la poliziotta Kate (Nora-Jane Noone), che rischia la sua carriera pur di collaborare in segreto con lui, e un giovane assistente, Cody (Killian Scott)."/>
  </head>
  <body>
    <article>
      <h1>Jack Taylor: un ex poliziotto ribelle nel giovedì sera di Giallo</h1>
      <address><time datetime="2019-11-21T12:43:00+00:00">21 Nov 2019, 12:43</time> by <a rel="author">Redazione</a></address>
      <figure>
        <img src="https://images.davidemaggio.it/pics3/2019/11/GIALLO_JACK-TAYLOR_Episode-9_09.jpg"/>
        <figcaption>Jack Taylor</figcaption>
      </figure>
      <p>Il tormentato ispettore <b>Jack Taylor</b>, personaggio controverso nato dalla penna di <b>Ken Bruen</b>, approda <b>i</b><b>n prima tv </b>su <b>Giallo </b>(canale 38 del digitale terrestre) <b>da</b> <b>stasera alle ore 21:10</b>, per un totale di 6 episodi di 90 minuti ciascuno. Per Jack Taylor (Iain Glen) le vecchie abitudini sono dure a morire. <b>Espulso dalla polizia </b>a causa del suo temperamento ribelle, ma incapace di rinunciare al suo ruolo, Jack fa ritorno dopo un anno nella sua città, Galway, per continuare a lottare contro il crimine in qualità di<b> investigatore privato</b>. Ad affiancarlo nelle sue indagini trova la poliziotta Kate (Nora-Jane Noone), che rischia la sua carriera pur di collaborare in segreto con lui, e un giovane assistente, Cody (Killian Scott).</p>
      <p>Messo alla prova  da una vita difficile e da una forte dipendenza dall’alcool, Jack conosce il dolore, il male e la solitudine, e si batte per ristabilire la giustizia, anche a costo di agire ai limiti della legalità. La serie, che affronta anche temi scottanti quali <b>scandali sessuali e crimini all’interno della Chiesa e del mondo della politica</b>, è avvolta dalle atmosfere malinconiche di un’Irlanda ricca di fascino.</p>
      <p>Protagonista assoluto <b>Iain Glen</b>, attore scozzese di cinema, televisione e teatro dalla fama internazionale, vincitore di un Orso d’Argento per il miglior attore per il film <i>Un giorno nella vita </i>(regia di David Hayman, 1990) e noto per aver interpretato<b> Ser Jorah Mormont </b>nel cult <i>Il Trono di Spade</i>.</p>
      <p>La serie crime è tratta dai romanzi polizieschi di <b>Ken Bruen</b>, uno dei più importanti scrittori irlandesi dell’ultimo ventennio. Nato lui stesso a Galway nel 1951, le sue opere più conosciute comprendono “<i>White Trilogy</i>” (1998-2000) e “<i>The Guards</i>” (2001), il primo dei romanzi dedicato alle avventure dell’ispettore Taylor, vincitore di un Premio Shamus.</p>
      <related>
        <h4>Articoli che potrebbero interessarti</h4>
        <a href="https://www.davidemaggio.it/archives/88438/ripper-street-trama-giallo"/>
        <a href="https://www.davidemaggio.it/archives/179766/valhalla-in-arrivo-il-sequel-di-vikings"/>
        <a href="https://www.davidemaggio.it/archives/179732/stumptown-serie-tv-fox-trama-attori"/>
        <a href="https://www.davidemaggio.it/archives/179720/la-casa-di-carta-allo-studio-uno-spin-off-confermata-la-quinta-stagione"/>
      </related>
    </article>
  </body>
</html>