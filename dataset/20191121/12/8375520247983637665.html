<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/criminal/genprokuratura-ekstraduvala-do-ssha-zatrimanogo-v-kijevi-kiberzlochincya--641478.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T12:48:01+00:00"/>
    <meta property="og:title" content="Генпрокуратура екстрадувала до США затриманого в Києві кіберзлочинця"/>
    <meta property="og:description" content="Екстрадиція відбулася у спрощеному порядку"/>
  </head>
  <body>
    <article>
      <h1>Генпрокуратура екстрадувала до США затриманого в Києві кіберзлочинця</h1>
      <address>
        <time datetime="2019-11-21T12:48:01+00:00">21 Nov 2019, 12:48</time>
      </address>
      <h4>Екстрадиція відбулася у спрощеному порядку</h4>
      <p>Генеральною прокуратурою України в результаті співпраці з Федеральним бюро розслідувань Сполучених Штатів Америки завершено процедуру екстрадиції громадянина Литовської Республіки до США.</p>
      <p>Про це <a href="https://www.gp.gov.ua/ua/news.html?_m=publications&amp;_c=view&amp;_t=rec&amp;id=261435">повідомляє</a> пресслужба ГПУ.</p>
      <p>Вказана особа розшукувалася тривалий час американськими правоохоронними органами за підозрою у вчиненні десяти серйозних транснаціональних кіберзлочинів та затримана в результаті спецоперації органами Національної поліції України у жовтні цього року у Києві.</p>
      <p>Генпрокуратурою України прийнято рішення про екстрадицію особи до США у спрощеному порядку та сьогодні його фактично передано компетентним органам цієї країни.</p>
      <p>Як повідомлялося, ухвалою слідчого судді Шевченківського районного суду Києва від 11 листопада було застосовано екстрадиційний арешт строком на 2 місяці відносно громадянина Литовської Республіки, який перебував у міжнародному розшуку та був затриманий у Києві.</p>
      <p>Розслідування злочинної діяльності 32-річного іноземця почалося ще у 2010 році співробітниками ФБР та Служби розслідування фінансових злочинів США.</p>
      <p>Чоловік був оголошений у розшук для притягнення до кримінальної відповідальності за вчинення низки кримінальних правопорушень у сфері незаконного доступу до банківських рахунків. Серед іншого його підозрюють у викраденні 6 мільйонів доларів США з рахунків американських фінансових установ, заволодінні персональними даними та легалізації доходів, одержаних злочинним шляхом.</p>
      <p>Затримання іноземця відбулося в одному зі столичних готелів, де він тимчасово проживав.</p>
      <p>Іноземець дав згоду на спрощений порядок його видачі.</p>
      <related>
        <a href="https://glavcom.ua/kyiv/news/u-kijevi-zaareshtuvali-kiberzlochincya-yakiy-perehovuvavsya-vid-fbr-foto-639360.html"/>
        <a href="https://glavcom.ua/news/rosiyski-okupanti-vbili-agenta-fbr-batki-shukali-sina-tri-roki--633646.html"/>
        <a href="https://glavcom.ua/news/kolomoyskiy-ryatujetsya-vid-amerikanskogo-pravosuddya-oligarh-vinaynyav-kolishnogo-advokata-trampa-640065.html"/>
      </related>
    </article>
  </body>
</html>