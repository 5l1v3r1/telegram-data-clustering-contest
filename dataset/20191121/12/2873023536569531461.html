<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/boreia-ameriki/219900_doyleies-toy-thanoy-dimadi-me-ti-bayer-apokalyptei-i-guardian"/>
    <meta property="og:site_name" content="Efsyn.gr"/>
    <meta property="article:published_time" content="2019-11-21T12:19:00+00:00"/>
    <meta property="og:title" content="«Δουλειές» του Θάνου Δημάδη με τη Bayer, αποκαλύπτει η Guardian"/>
    <meta property="og:description" content="Emails που δημοσιεύει η Guardian αποκαλύπτουν την «περίεργη» σχέση του δημοσιογράφου Θάνου Δημάδη με δύο αντιπροέδρους της Bayer, για την προώθηση των συμφερόντων της φαρμακοβιομηχανίας στις ΗΠΑ."/>
  </head>
  <body>
    <article>
      <h1>«Δουλειές» του Θάνου Δημάδη με τη Bayer, αποκαλύπτει η Guardian</h1>
      <address><time datetime="2019-11-21T12:19:00+00:00">21 Nov 2019, 12:19</time> by <a rel="author">Κατερίνα Κουτσελάκη</a></address>
      <p>Τη σχέση του δημοσιογράφου <b>Θάνου Δημάδη</b> με την <b>Bayer AG</b>, στην προσπάθεια του γερμανικού κολοσσού του φαρμάκου να ενισχύσει την επιρροή του σε μη κερδοσκοπικά ιδρύματα ενημέρωσης, ώστε να προστατεύει και να προωθεί τα επιχειρηματικά του συμφέροντα, με αντάλλαγμα γενναίες δωρεές, αποκαλύπτουν αρχεία που φέρνει στη δημοσιότητα η<b> <u><a href="https://www.theguardian.com/business/2019/nov/21/bayer-ag-emails-business-interests-funding">Guardian</a></u></b>.</p>
      <p>Σύμφωνα με το μακροσκελές ρεπορτάζ της βρετανικής εφημερίδας, ο Έλληνας δημοσιογράφος και «επικοινωνιολόγος» που απασχόλησε τα φώτα της δημοσιότητας το 2016, με το περιβόητο «περούκα gate», είχε συχνή επικοινωνία με τουλάχιστον δύο υψηλόβαθμα στελέχη της Bayer, για τους τρόπους με τους οποίους η γερμανική φαρμακοβιομηχανία θα μπορούσε να ενδυναμώσει το προφίλ και την επιρροή της, με καθόλου ευκαταφρόνητες απολαβές και για τον κ. Δημάδη, ο οποίος για μικρό χρονικό διάστημα (Νοέμβριος 2017 – Απρίλιος 2019) υπηρέτησε ως εκτελεστικός διευθυντής στην 101 ετών Ένωση Ξένων Ανταποκριτών (FPA) και στο συγγενικό του Ίδρυμα Ξένων Ανταποκριτών (FPF), στον τομέα της αναζήτησης πόρων και της οργάνωσης εκδηλώσεων.</p>
      <p>Emails που διαθέτει η Guardian αποδεικνύουν ότι ο Δημάδης πρόσφερε τις υπηρεσίες του – σε συνεργασία μετον ανώτερο αντιπρόεδρο της Bayer Ρέι Κέρινς και τον αντιπρόεδρο Κρις Λόντερ -  για το σχεδιασμό της επικοινωνιακής πολιτικής της εταιρείας και την προώθηση των συμφερόντων της, από το σημαντικό πόστο που είχε στις δύο δημοσιογραφικές ενώσεις.</p>
      <p>Σε αντάλλαγμα, η Bayer θα χρηματοδοτούσε γενναία τους δύο φορείς. Όπως μάλιστα είχε περιγράψει ο κ. Δημάδης στα δύο στελέχη της φαρμακοβιομηχανίας, αν η Bayer γινόταν μέγας «χορηγός» του Ιδρύματος Ξένων Ανταποκριτών (FPF), θα εισέπραττε τα παρακάτω:</p>
      <pre>   •  Ο αντιπρόεδρος Κρις Λόντερ θα είχε μόνιμη θέση στο συμβούλιο του FPF και θα συμμετείχε στις συνεδριάσεις του.<br/>   •  Η Ένωση Ξένων Ανταποκριτών (FPA) θα λάμβανε πολλαπλές πρωτοβουλίες κάθε χρόνο για την προώθηση θεμάτων που ενδιέφεραν την Bayer και την Ένωση.<br/>   •  Η Bayer θα ενημερωνόταν εκ των προτέρων για τους νικητές των βραβείων του Ιδρύματος και «η επιλογή των βραβευθέντων δεν θα αντιτίθετο στα σχέδια και τις πρωτοβουλίες στρατηγικής επικοινωνίας της Bayer.<br/>   •  Η Ένωση θα διοργάνωνε ημερίδες για δημοσιογράφους και «media influencers» σχετικά με θέματα τα οποία έπαιρναν το πράσινο φως της Bayer και ήταν σχετικά με τους στόχους της, «όπως για παράδειγμα η γεωργία ή οποιοδήποτε άλλο θέμα» σημαντικό για την Bayer. «Όλα θα γίνουν σε συνεργασία με την ομάδα της Bayer και τον εκτελεστικό διευθυντή», αναφέρεται στις 16 Ιουνίου 2018.<br/>   •  Το FPA σε συνεργασία με την Bayer, θα διοργάνωνε ένα σημαντικό συνέδριο κατά των fake news, στη Νέα Υόρκη<br/>   •  Η Ένωση Τύπου θα διοργάνωνε τρεις ενημερωτικές αναφορές για την Bayer κάθε χρόνο, με συμμετοχή Αμερικανών και ξένων δημοσιογράφων σε θέματα που ταιριάζουν με τις επικοινωνιακές προτεραιότητες και τους στρατηγικούς στόχους της εταιρείας. <br/></pre>
      <p>Για τις υπηρεσίες του ωστόσο, ο κ. Δημάδης ζητούσε προσωπικά για τον ίδιο έξτρα απολαβές, όπως φαίνεται σε email, με το οποίο,  τον Ιούνιο του 2018, ζήτησε από τα δύο στελέχη της Bayer να τον βλέπουν ως «ισχυρό σύμμαχό» τους και να τον πληρώσουν επιπλέον, ξέχωρα από τη χρηματοδότηση των δύο ενώσεων.</p>
      <p>«Έχεις ανταποκριθεί σε όλα όσα ο Ρέι κι εγώ έχουμε συζητήσει μαζί σου και σίγουρα εκτιμούμε την προσοχή που δείχνεις σε αυτό το θέμα. Εκτιμούμε τις κινήσεις σου για την προώθηση της συνεργασίας μας», αναφέρει σε απαντητικό του e-mail ο Λόντερ.</p>
      <p>Απαντώντας στον Guardian, ερωτηθείς για το περιεχόμενο του ρεπορτάζ, ο δημοσιογράφος υποστηρίζει ότι δεν έκανε κάτι ανάρμοστο κι ότι όλα περνούσαν από το χέρι του προέδρου της Ένωσης Ξένων Ανταποκριτών, Ντέιβιντ Μάικλς. Ωστόσο, σε κείμενο που ο Δημάδης είχε αποστείλει στην Bayer, στις 16 Ιουνίου 2018, αναφέρει: «Για όλες αυτές τις πρωτοβουλίες εγώ είμαι ο εκτελεστικός βραχίονας… Αυτά τα σημεία γράφτηκαν από εμένα και τα στέλνω σε εσάς εμπιστευτικά – Δεν έχω μοιραστεί τίποτα από όσα συζητήσαμε με τον Ντέιβιντ… Είμαι έτοιμος να κάνουμε σπουδαία πράγματα μαζί, τα οποία θα ενισχύσουν την αξία της Bayer και της Ένωσης Ξένων Ανταποκριτών μέχρι το τέλος του έτους».</p>
      <p>Για συνωμοσία στην οποία εμπλέκονται Δημάδης και Bayer και η οποία απειλεί την ακεραιότητα της οργάνωσης και της δημοσιογραφίας, έκανε λόγο, κληθείς να σχολιάσει την υπόθεση, ο πρόεδρος της FPA, Ντέιβιντ Μάικλς.</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/boreia-ameriki/213416_epithesi-hakers-se-proeklogiki-ekstrateia-stis-ipa-dimosiografoys-kai"/>
        <a href="https://www.efsyn.gr/kosmos/boreia-ameriki/195093_i-monsanto-prepei-na-katabalei-2-dis-dolaria-se-zeygari-karkinopathon"/>
        <a href="https://www.efsyn.gr/kosmos/boreia-ameriki/189060_bary-prostimo-gia-roundup"/>
        <a href="https://www.efsyn.gr/kosmos/boreia-ameriki/188920_glyfosati-kai-monsanto-bythizoyn-tin-bayer"/>
        <a href="https://www.efsyn.gr/node/186388"/>
        <a href="https://www.efsyn.gr/kosmos/boreia-ameriki/185261_mploko-leykoy-oikoy-se-dimosiografoys-sto-deipno-tramp-kim"/>
      </related>
    </article>
  </body>
</html>