<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23505041-video-politista-lovita-tarata-par-intr-club-din-alba-iulia-agresorul-barbat-cercetat-cel-putin-3-dosare-penale-tot-pentru-fapte-violenta.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T12:38:00+00:00"/>
    <meta property="og:title" content="​​VIDEO Polițistă lovită și târâtă de păr, într-un club din Alba Iulia / Agresorul, un bărbat cercetat în cel puțin 3 dosare penale tot pentru fapte de violență"/>
    <meta property="og:description" content="O polițistă aflată în timpul liber a fost lovită și târâtă de păr pentru a fi scoasă dintr-un club din Alba Iulia, imaginile fiind surprinse de camerele de supraveghere ale"/>
  </head>
  <body>
    <article>
      <h1>​​VIDEO Polițistă lovită și târâtă de păr, într-un club din Alba Iulia / Agresorul, un bărbat cercetat în cel puțin 3 dosare penale tot pentru fapte de violență</h1>
      <address><time datetime="2019-11-21T12:38:00+00:00">21 Nov 2019, 12:38</time> by <a rel="author">Redactia</a></address>
      <p><b>O polițistă aflată în timpul liber a fost lovită și târâtă de păr pentru a fi scoasă dintr-un club din Alba Iulia, imaginile fiind surprinse de camerele de supraveghere ale localului. Potrivit Poliției, bărbatul este cercetat în cel puțin trei dosare penale pentru lovire sau alte violențe și tulburarea ordinii publice, majoritatea faptelor fiind comise în localuri publice. <br/></b><br/>Scandalul a fost surprins de camerele de supraveghere ale clubului, iar în imagini se vede cum în holul de la intrarea din club începe o discuție între o femeie și un bărbat.<br/><br/>Femeia încearcă de mai multe ori să-i ia bărbatului șapca de pe cap și apoi încearcă să-l lovească cu piciorul. În replică, bărbatul o lovește pe femeie peste față. Din imagini pare că cearta a continuat, chiar dacă femeia a fost îndepărtată de către o altă tânără. La un moment dat, bărbatul vine spre ea, o apucă de păr și o scoate din club.<br/><br/>Potrivit unor surse judiciare citate de Mediafax, femeia este angajată a MAI și se afla în club în timpul liber.<br/><br/>Polițiștii l-au reținut pe bărbat a doua zi, iar ulterior a fost plasat sub control judiciar pentru 60 de zile. Agresorul este recidivist, fiind cercetat în cel puțin trei dosare penale.<br/><br/>"Bărbatul mai este cercetat în cel puțin trei dosare penale pentru fapte de lovire sau alte violențe și tulburarea ordinii publice, majoritatea comise în localuri publice. De asemenea este trimis în judecată pentru conducere sub influența alcoolului. Unele dintre fapte au fost săvârșite în stare de recidivă postcondamnatorie, respectiv în termenul de supraveghere. Are numeroase antecedente penale”, a declarat Luminița Prodan, purtătorul de cuvânt al IPJ Alba.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FProAlba.ro%2Fvideos%2F523300754892595%2F&amp;show_text=0&amp;width=490" width="490" height="277" data-service="Facebook" scrolling="no"/>
      </figure>
    </article>
  </body>
</html>