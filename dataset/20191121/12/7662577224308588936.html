<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/domov/lesy-cr-zrejme-muzou-kacet-v-boubinskem-pralese-kvuli-kurovci-hnuti-duha-s-tim-nesouhlasi.A191121_125126_ln_domov_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-21T12:56:00+00:00"/>
    <meta property="og:title" content="Lesy ČR zřejmě můžou kácet v Boubínském pralese kvůli kůrovci, Hnutí Duha s tím nesouhlasí"/>
    <meta property="og:description" content="Státní podnik Lesy České republiky (LČR) dostal podle ekologického Hnutí Duha od CHKO Šumava výjimku pro kácení na většině území v jihočeské národní přírodní rezervaci Boubínský prales. Lesy ČR žádaly o výjimku kvůli kácení dřeva napadeného kůrovcem. Hnutí Duha s udělením výjimky nesouhlasí a jako účastník řízení se proti němu hodlá odvolat.Informoval o tom mluvčí Hnutí Duha Aleš Miklík."/>
  </head>
  <body>
    <article>
      <h1>Lesy ČR zřejmě můžou kácet v Boubínském pralese kvůli kůrovci, Hnutí Duha s tím nesouhlasí</h1>
      <address>
        <time datetime="2019-11-21T12:56:00+00:00">21 Nov 2019, 12:56</time>
      </address>
      <p>
        <mark>HRADEC KRÁLOVÉ</mark>
        <b> Státní podnik Lesy České republiky (LČR) dostal podle ekologického Hnutí Duha od CHKO Šumava výjimku pro kácení na většině území v jihočeské národní přírodní rezervaci Boubínský prales. Lesy ČR žádaly o výjimku kvůli kácení dřeva napadeného kůrovcem. Hnutí Duha s udělením výjimky nesouhlasí a jako účastník řízení se proti němu hodlá odvolat.Informoval o tom mluvčí Hnutí Duha Aleš Miklík.</b>
      </p>
      <p>Lesy ČR ve čtvrtek před 13:00 uvedly, že rozhodnutí už obdržely. „Je obsáhlé. Po jeho prostudování se k němu vyjádříme,“ uvedla mluvčí LČR Eva Jouklová. CHKO Šumava rozhodnutí nekomentovala s odkazem na to, že správní řízení stále běží. Výjimku mají LČR udělenou do konce roku 2024.</p>
      <related>
        <a href="https://www.lidovky.cz/byznys/firmy-a-trhy/lesy-cr-chteji-cernou-nulu-nevylucuji-ani-ztratu-ve-stomilionech-podil-na-poklesu-zisku-ma-i-kurovec.A190920_142414_firmy-trhy_ele"/>
      </related>
      <p>V nejcennější části pralesa, jeho takzvaném jádru, bude kácení dál zakázáno a nadále půjde o bezzásahové území. Lesy ČR dříve uvedly, že udělení výjimky jim umožní efektivně zasahovat proti kůrovci. Napadení smrků kůrovcem v rezervaci je podle LČR tak rozsáhlé, že asanace napadených stromů bez udělení výjimky není možná.</p>
      <p>Hnutí Duha označilo rozhodnutí Správy CHKO Šumava za nesprávné a stanovené omezující podmínky za velmi nedostatečné. „Výsledkem může být rozsáhlé kácení v rezervaci, které povede k vytvoření ploch s charakterem holin a proředěných porostů, které rozvrátí vítr,“ uvedl Jaromír Bláha z Hnutí Duha. Rezervaci podle něj takový postup ohrožuje víc než kůrovec.</p>
      <p>Podle Hnutí Duha má zůstat maximální plocha rezervace samovolnému vývoji. „Žádost Lesů ČR kácet na většině území rezervace s možností vytvářet velké holiny považujeme za skandální,“ uvedl Bláha. Omezené zásahy proti kůrovci, například loupání kůry ze stojících stromů či kácení malých skupin stromů, Hnutí Duha připouští v 300 metrů širokém pásu podél hranice rezervace.</p>
      <p>Lesy ČR již dříve postoj Hnutí Duha označily za „tendenční vyjádření malé skupiny, která odmítá jakoukoliv pomoc lesu v zastavení šíření kůrovce.“ Lesy ČR podle dřívějšího vyjádření Jouklové postupují s péčí řádného hospodáře a jejich cílem není vytvářet holiny.</p>
    </article>
  </body>
</html>