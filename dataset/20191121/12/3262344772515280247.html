<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dday.it/redazione/33160/apple-i-prezzi-per-le-riparazioni-sono-carissimi-eppure-piange-miseria-spendiamo-piu-di-quanto-guadagniamo"/>
    <meta property="og:site_name" content="DDay.it"/>
    <meta property="article:published_time" content="2019-11-21T12:46:00+00:00"/>
    <meta property="og:title" content="Apple, i prezzi per le riparazioni sono carissimi eppure si giustifica: &quot;Spendiamo più di quanto guadagniamo&quot;"/>
    <meta property="og:description" content="Apple è in assoluto l'azienda che ha i prezzi più cari per la riparazione dei prodotti. Eppure, durante una audizione al congresso, gli avvocati assicurano che il costo affrontato per gestire le riparazioni è, ogni anno dal 2009, superiore ai guadagni."/>
  </head>
  <body>
    <article>
      <h1>Apple, i prezzi per le riparazioni sono carissimi eppure si giustifica: "Spendiamo più di quanto guadagniamo"</h1>
      <h2>Apple è in assoluto l'azienda che ha i prezzi più cari per la riparazione dei prodotti. Eppure, durante una audizione al congresso, gli avvocati assicurano che il costo affrontato per gestire le riparazioni è, ogni anno dal 2009, superiore ai guadagni.</h2>
      <address><time datetime="2019-11-21T12:46:00+00:00">21 Nov 2019, 12:46</time> by <a rel="author">Roberto Pezzali</a></address>
      <p>Quasi 1000 euro per cambiare lo schermo di un MacBook, più di 300 euro per lo schermo di un iPhone e fino a 750 euro per lo schermo di un iPad. Abbiamo preso gli schermi perché sono i componenti più soggetti ad una rottura occasionale, fuori garanzia, <b>ma bastano le cifre per capire che le riparazioni di Apple sono tutt’altro che economiche</b>.</p>
      <p>Fanno quindi sorridere le<a href="https://docs.house.gov/meetings/JU/JU05/20190716/109793/HHRG-116-JU05-20190716-SD036.pdf"> dichiarazioni fatte di fronte alla commissione antitrust del Congresso Usa</a> di Kyle Andeer, Vice President Corporate Law di Apple, secondo il quale Apple <b>avrebbe speso per il servizio di assistenza dal 2009 ad oggi, ogni anno, più di quanto abbia guadagnato</b>.</p>
      <p>L’affermazione è stata la risposta ad una serie di domande incalzanti relative alla gestione di Apple delle riparazioni: più volte l’azienda è stata accusata di ostacolare le riparazioni dei suoi prodotti, impedendo ai riparatori terzi di accedere ai ricambi ufficiali per privilegiare la propria rete di assistenza, e la risposta data da Apple <b>dimostrerebbe che la riparazione non è un business, anzi.</b></p>
      <figure>
        <img src="https://cdn.dday.it/system/uploads/picture/image/58917/content_small_iphone_xs_testing_header-1600x900.jpg"/>
      </figure>
      <p>Le giustificazioni che Apple ha fornito più volte sul mancato supporto a quella che può essere una auto-riparazione, o la riparazione presso un piccolo negozio non autorizzato, sono credibili. È vero che far riparare il vetro da uno dei tanti riparatori cinesi costa poche decine di euro contro le centinaia chieste da Apple, ma si tratta di una riparazione che <b>non offre poi nessuna certezza in termini di qualità</b>, e soprattutto <b>non assicura che il prodotto una volta aperto e smontato sia ancora waterproof</b>.</p>
      <p>Per fortuna Apple recentemente ha deciso di estendere i suoi strumenti di assistenza e permetterà l’acquisto di accessori originali anche ai piccoli riparatori che ne faranno richiesta, e che <b>potranno quindi praticare prezzi differenti, magari più competitivi, utilizzando prodotti e metodi certificati.</b></p>
      <p>Resta però la questione iniziale. Apple per riparare alcuni prodotti chiede a volte cifre folli, e spesso si deve cambiare un intero pezzo per un piccolo guasto, <b>come è possibile che perda più soldi di quanti ne guadagni?</b></p>
      <p>Non è possibile, e anche se mancano i dati ufficiali Apple, con le riparazioni fuori garanzia, sicuramente <b>guadagna molto di più di quanto guadagnano i riparatori che per lo stesso servizio chiedono meno della metà</b>. Apple potrebbe dimezzare i costi delle riparazioni, e resterebbe probabilmente in attivo se guardiamo alle sole riparazioni fuori garanzia.</p>
      <p>Kyle Andeer però mette tutto in un calderone unico per spostare l’attenzione dai costi e dalle limitazioni, e nei calcolo delle spese per l’assistenza<b> inserisce anche gli interventi in garanzia e gli interventi fatti con la Apple Care</b>. Pure su questi ultimi potrebbe venire qualche dubbio: è vero che chi sottoscrive Apple Care ha diritto alle riparazioni ad un prezzo simbolico, una franchigia, ma è anche vero che ci sono centinaia di migliaia di persone che sottoscrivono la AppleCare e non hanno mai avuto bisogno di fare un intervento. Quindi si, A<b>pple perde soldi se ripara un MacBook con AppleCare, me ne guadagna anche per tutte le polizze AppleCare vendute che poi resteranno inutilizzate</b>.</p>
      <figure>
        <img src="https://cdn.dday.it/system/uploads/picture/image/58918/content_small_apple-horizon-machine-2.jpeg"/>
      </figure>
      <p>Non si può certo calcolare nel costo delle riparazioni anche quelle che vengono fatte in garanzia: Apple ha un servizio di assistenza ai clienti efficiente e impeccabile, ma le persone quando scelgono di spendere di più per un iPhone e un MacBook lo fanno proprio perché quel prezzo “premium” chiesto da Apple non ripaga solo l’hardware, ma <b>include anche tutta l’esperienza di vendita e post vendita del prodotto, gli aggiornamenti e anche l’eventuale necessità di sostituzione in garanzia</b>.</p>
      <p>Apple potrà anche aver speso più di quanto ha guadagnato sull’assistenza, Kyle Andeer non può mentire davanti al Congresso, ma il prezzo comunque elevato dei servizi di riparazione fuori garanzia, rispetto a quanto praticato dai piccoli centri di assistenza esterni,<b> è sotto gli occhi di tutti</b>. E il timore di dover pagare 350 euro per cambiare il vetro di un iPhone spinge un cliente a comprare, in via cautelare, una polizza AppleCare.</p>
      <p>La speranza è che con i cambiamenti degli ultimi mesi, quindi ricambi originali e guide di riparazione anche ai piccoli riparatori che ne faranno richiesta, possa portare ad un piccolo cambiamento in questo settore. Con la consapevolezza della riparazione ad un prezzo più normale, un utente potrebbe anche pensare che alla fine la AppleCare, nonostante sia un servizio utile, è comunque un costo in più</p>
    </article>
  </body>
</html>