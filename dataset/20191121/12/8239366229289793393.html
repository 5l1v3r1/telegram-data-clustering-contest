<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/benketna_zala_londonskogo_uaytgolu_yak_vlada_vtilyuvalas_u_mystetstvi_331215.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-21T12:21:00+00:00"/>
    <meta property="og:title" content="Бенкетна зала лондонського Уайтголу: Як влада втілювалась у мистецтві"/>
    <meta property="og:description" content="Чому Бенкетна зала лондонського Уайтголу була важливою для Якова І Стюарта?"/>
  </head>
  <body>
    <article>
      <h1>Бенкетна зала лондонського Уайтголу: Як влада втілювалась у мистецтві</h1>
      <h2>Чому Бенкетна зала лондонського Уайтголу була важливою для Якова І Стюарта?</h2>
      <address>
        <time datetime="2019-11-21T12:21:00+00:00">21 Nov 2019, 12:21</time>
      </address>
      <p>Про це йдеться у статті молодого історика та автора «Симболону» Іллі Левченка, яку опублікували на сторінці Центру середньовічних та ранньомодерних студій <a href="https://www.facebook.com/SymbolonCenter/posts/1213130125564599?__tn__=K-R">Symbolon </a>у Facebook.</p>
      <p>Переважну кількість архітектурних споруд тюдорівської епохи було втрачено внаслідок сумнозвісної пожежі 1698 р. Уцілів, однак, чи не найбільш незвичайний за стилістикою для англійської архітектури початку XVII ст. Бенкетний павільйон у Вайтголі. Він був збудований в дусі італійського палладіанства за проектом Іньїго Джонса (1573-1652). А розписи, виконані фламандським живописцем Пітером Паулем Рубенсом (1577-1640), є не лише витворами мистецтва, але й своєрідним маніфестом влади перших Стюартів.</p>
      <p>Багато символів та образів, що традиційно репрезентували королівську владу доби Тюдорів використовували і ранні Стюарти: ідеться про ренесансний міф про троянське походження Тюдорів. Можливо, це пов’язане й з тим, що прославляти Якова як нащадка Брутта було легше, ніж як сина католички Марії Стюарт – ворога Англії, страченого Єлизаветою Тюдор. Лондон у цій міфології було перетворено на Новий Рим, що вітав коронованого імператора об’єднаної Британії, нащадка англійських правителів. Звернення до античної традиції у королівській репрезентації цього часу було традиційним. Наприклад, на одній із тріумфальних арок, що ними рухалася коронаційна процесія, був напис «Redeunt Saturnia Regna».</p>
      <p>Яків І, на відміну від попередників, не належав до великих шанувальників живопису та не дуже полюбляв позувати, хоч за його часів придворний живопис продовжував активно розвиватися. Значну роль в цьому процесі відіграли нідерландські живописці Джон ді Крітц, Маркус Гірертс, Пол ван Сомер, Деніел Мітенс. Часто вони приїздили на запрошення англійської аристократії. Активізація «мандрів» нідерландських майстрів пов’язана з тим, що у середині ХVI ст. у Нідерландах посилились гоніння на підозрюваних у «єресі», тобто симпатії різним протестантським течіям, які перейшли у Вісімдесятилітню війну (1568 – 1648). Цей конфлікт спричинив до міграції купців, банкірів, художників – спершу до Північних Нідерландів, а потім і до Англії.</p>
      <p>У 1620 році Пол ван Сомер створив традиційний офіційний портрет Якова І: із королівськими регаліями та відзнаками Ордену Підв’язки.</p>
      <figure>
        <img src="https://galinfo.com.ua/media/gallery/full/7/5/75231897_1213129328898012_107352338196332544_n.jpg"/>
        <figcaption>Інсигнії Ордену Підв'язки. Фото - Symbolon.</figcaption>
      </figure>
      <p>Наш інтерес привернуло, однак, те, що на картині Яків I стоїть біля вікна в палаці Вайтгол у Вестмінстері.</p>
      <figure>
        <img src="https://galinfo.com.ua/media/gallery/full/7/7/77187091_1213128988898046_5338990510407155712_n.jpg"/>
        <figcaption>Пол ван Сомер, портрет Якова І Стюарта, бл. 1620 р. Queen's Drawing Room, Windsor Castle. Фото - Symbolon.</figcaption>
      </figure>
      <p>За вікном видно Бенкетний павільйон (Banqueting House), призначений для прийому послів, урочистих церемоній, бенкетів і придворних «масок». Будівля була зведена на місці старого єлизаветинського дерев'яного павільйону для прийомів, який згорів у січні 1619 року. Тоді пожежа знищила більшу частину Вайтголу. Зводили його за спеціальним замовленням короля та проектом придворного архітектора Іньїго Джонса (1573-1652). Бенкетний павільйон утілював для Іньїго Джонса уявлення про палац, побудованому в імперському римському стилі. Над високим цоколем будівлі піднімаються два поверхи. Центр фасаду виділений колонами іонічного ордера в нижньому ряду і коринфського у верхньому.</p>
      <p>Жеремі Філе (Jérémy Filet) пропонує цікавий підхід до аналізу побудови Бенкетного залу, розглядаючи архітектуру в тісному зв’язку з розписами павільйону та тогочасними королівськими портретами загалом. Згаданий королівській портрет ван Сомера 1620 р. містить елемент добудованого Бенкетного залу, якого художник бачити не міг, адже будівництво завершили 1622 року. Яків І хотів побудувати зал в однорідному стилі, на що вказує один із його листів.</p>
      <p>Окрім цього, на думку короля, внутрішнє оздоблення залу мало вказувати на мирну політику та силу влади. Філе припускає, що це пов’язано з послабленням концепту «божественного права королів», яке Яків І усіляко намагався підтримати. Divine Right of Kings – концепція, що склалася у середньовіччі, за якою монархія – інституція божественного походження. Як наслідок, не можна скасувати права успадкування, королі підвладні лише богові, а непокора королеві – гріх. 1598 р. Яків І у “The Trew Law of Free Monarchies” стверджував: королів називають богами, його призначив бог і підзвітний він лише богові.</p>
      <p>Жеремі Філе вказує, що сам Яків І просив ван Сомера зобразити його так, аби було видно Бенкетну залу, указуючи на верховенство на силу влади, однак жодних вагомих аргументів чи джерел не наводить. Символічним є зображення ван Сомером колон замість пілястр на Бенкетному залі. На думку Філе, колони в епоху Ренесансу символізували королівську владу й утілювали зв’язок між горішнім (небесним) і долішнім (земним). Власне, два проекти залу Джонса відрізняються тим, що бокові пілястри було замінено колонами.</p>
      <slideshow>
        <figure>
          <img src="https://galinfo.com.ua/media/gallery/full/7/8/78247087_1213128822231396_4321077166696562688_o.jpg"/>
          <figcaption>Перший проект Бенкетного Павільйону, © Devonshire Collection, Chatsworth. Reproduced by permission of Chatsworth Settlement Trustees. Фото - Symbolon.</figcaption>
        </figure>
        <figure>
          <img src="https://galinfo.com.ua/media/gallery/full/7/6/76645631_1213128915564720_8282269308445261824_n.jpg"/>
          <figcaption>Другий проект Бенкетного Павільйону, Devonshire Collection, Chatsworth. Reproduced by permission of Chatsworth Settlement Trustees. Фото - Symbolon.</figcaption>
        </figure>
        <figure>
          <img src="https://galinfo.com.ua/media/gallery/full/7/6/76726103_1213129585564653_8691288870928515072_o.jpg"/>
          <figcaption>План Бенкетного Павільйону 1607 р., From photographt kindly lent by Mr. J. A. Gotch, F.R.I.B.A., F.S.A., of plan in the possession of the Royal Institute of British Architects. Фото - Symbolon.</figcaption>
        </figure>
      </slideshow>
      <p>Перед нами, таким чином, рідкісний вияв візуалізації королівської влади, що проявився у взаємодії живопису та архітектури. А про Рубенсові розписи, замовлені вже Карлом І, – наступного разу.</p>
      <figure>
        <img src="https://galinfo.com.ua/media/gallery/full/7/6/76931540_1213144075563204_3623764139286986752_o.jpg"/>
        <figcaption>Розписи Рубенса у Бенкетному Павільйоні, Уайтгол. Фото - Symbolon.</figcaption>
      </figure>
      <p>Більш детально тут - Jérémy Filet, «Representations of Inigo Jones’s Banqueting House: Development of Sketches and Architectural Symbolism», XVII-XVIII, 72 | 2015, 173-196. URL: <a href="https://journals.openedition.org/1718/367?fbclid=IwAR2PW_bqxbVES--RcswATMlxFmU0Iorkcjdb1MefXD2PMlk9DgZ2NqgDQSc">https://journals.openedition.org/1718/367</a></p>
    </article>
  </body>
</html>