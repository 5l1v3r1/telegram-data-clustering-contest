<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019653/%D8%AF%D8%B1%D8%AE%D9%88%D8%A7%D8%B3%D8%AA-%D8%A8%D8%B1%D8%A7%DB%8C-%D9%86%D8%B8%D8%A7%D8%B1%D8%AA-%D8%A8%D8%B1-%DA%A9%D8%AA%D8%A7%D8%A8-%D9%81%D8%B1%D9%88%D8%B4%DB%8C-%D9%87%D8%A7%DB%8C-%D9%85%D8%AA%D8%B1%D9%88"/>
    <meta property="og:site_name" content="ایسنا"/>
    <meta property="article:published_time" content="2019-11-21T12:57:02+00:00"/>
    <meta property="og:title" content="درخواست برای نظارت بر کتاب‌فروشی‌های مترو"/>
    <meta property="og:description" content="رئیس اتحادیه ناشران و کتاب‌فروشان تهران از اعضای شورای شهر تهران درخواست کرد تا بر کتاب‌فروشی‌هایی که در مترو هستند نظارت شود."/>
  </head>
  <body>
    <article>
      <h1>درخواست برای نظارت بر کتاب‌فروشی‌های مترو</h1>
      <address><time datetime="2019-11-21T12:57:02+00:00">21 Nov 2019, 12:57</time> by <a rel="author">ندا ولی‌پور</a></address>
      <p>رئیس اتحادیه ناشران و کتاب‌فروشان تهران از اعضای شورای شهر تهران درخواست کرد تا بر کتاب‌فروشی‌هایی که در مترو هستند نظارت شود.</p>
      <p>به گزارش ایسنا، در ادامه برنامه کتاب‌گردی روز پنج‌شنبه (۳۰ آبان‌ماه)، احمد مسجدجامعی، عضو شورای شهر تهران در محل اتحادیه ناشران و کتاب‌فروشان تهران از رضایت کتاب‌فروشی‌ها برای مبارزه با کتاب قاچاق خبر داد.</p>
      <p>او همچنین گفت: کتاب‌فروشی‌ها در بازدیدهای امروز از گردش مالی‌ای که داشتند اعلام رضایت می‌کردند.</p>
      <p>سپس هومان حسن‌پور، رئیس اتحادیه ناشران و کتاب‌فروشان تهران در سخنانی گفت: اگر مشکلات کتاب‌فروشی‌ها حل شود به نوعی مشکلات ناشران نیز حل می‌شود و کارهای‌شان سامان می‌یابد، بنابراین ما باید به فکر سامان دادن کتاب‌فروشی‌ها به‌ویژه کتاب‌فروشی‌های کوچک باشیم. اگر کتاب‌فروش‌ها یک کامپیوتر هم در کتاب‌فروشی بگذارند می‌توانند تاثیر آن را در فروش کتاب‌های‌شان ببینند.</p>
      <p>او با اشاره به پوستر «پیوند کتاب‌فروشی‌های محله با خانواده‌ها» که هم‌زمان با هفته کتاب در میان کتاب‌فروشی‌ها توزیع شده گفت: اگر ما حلقه کتاب‌فروشی‌ها را کامل کنیم می‌توانیم مشکلات نشر را از بین ببریم. متاسفانه ما دیگر کتاب‌فروشی محلی نداریم. اگر کتاب‌فروشی محلی داشتیم بچه‌ها از همان دوران کودکی پای‌شان به کتاب‌فروشی‌ها باز می‌شد.</p>
      <p>به گفته رئیس اتحادیه ناشران و کتاب‌فروشان تهران، کتاب‌فروشی‌های محله اهمیت زیادی در فروش کتاب‌ها دارند و این کتاب‌فروشی‌های بزرگ بیشتر صنعتی‌شده هستند.</p>
      <p>هومان حسن‌پور همچنین اظهار کرد: دست‌فروشان مترو واقعا ما را اذیت می‌کنند و اعتماد عمومی به کتاب‌فروشی‌ها را از بین برده‌اند. زمانی که آن‌ها تخفیف ۵۰ درصدی می‌گذارند مردم با خود فکر می‌کنند کتاب‌فروشی‌ها چقدر از یک کتاب بهره می‌برند.</p>
      <p>او سپس به مسئله قاچاق کتاب و کاربری‌های فرهنگی اشاره کرد و از شورای شهر خواست در این زمینه تسهیلاتی را برای آن‌ها فراهم کند.</p>
      <p>احمد مسجدجامعی هم با بیان این که وضعیت نشر خوب است گفت: در نشر پول مهم نیست و عشق به کتاب اهمیت بسزایی دارد. من زمانی که به کتاب‌فروشی‌ آموت و مفید رفتم این موضوع را احساس می‌کردم.</p>
      <p>او در ادامه بیان کرد: بعضی از مسائل در دست شورای شهر نیست و شورای شهر این قدرت را ندارد، اما برخی از کارها مانند کافه‌کتاب‌ها دارد قاعده‌مند می‌شود.</p>
      <p>این عضو شورای شهر همچنین گفت: درباره ساماندهی دست‌فروش‌ها ما به این فکر کردیم که اگر بخواهیم آن‌ها را ساماندهی کنیم یعنی آن‌ها را به نوعی به رسمیت شناخته‌ایم و این رسمیت دادن به آن‌ها خطرناک‌تر است. اما درباره انبارهایی که کتاب قاچاق دارند کاملا حق با شماست و ما از شما حمایت می‌کنیم.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98083019599/%D8%AA%D8%A3%DA%A9%DB%8C%D8%AF-%D8%A8%D8%B1-%D8%AA%D9%82%D9%88%DB%8C%D8%AA-%D8%AC%D9%86%D8%A8%D9%87-%D9%85%D8%B1%D8%AF%D9%85%DB%8C-%DA%A9%D8%AA%D8%A7%D8%A8-%DA%AF%D8%B1%D8%AF%DB%8C"/>
        <a href="https://www.isna.ir/news/98083019683/%D8%B1%D9%88%D8%B2%DB%8C-%DA%A9%D9%87-%D9%87%D9%86%D9%88%D8%B2-%D8%B4%D9%86%D8%A7%D8%AE%D8%AA%D9%87-%D8%B4%D8%AF%D9%87-%D9%86%DB%8C%D8%B3%D8%AA"/>
        <a href="https://www.isna.ir/news/98083019558/%D9%BE%DB%8C%DA%AF%DB%8C%D8%B1%DB%8C-%D9%85%D8%B9%D8%A7%D9%81%DB%8C%D8%AA-%D9%85%D8%A7%D9%84%DB%8C-%DA%A9%D8%AA%D8%A7%D8%A8-%D9%81%D8%B1%D9%88%D8%B4%D8%A7%D9%86-%D8%AF%D8%B1-%DA%A9%D8%AA%D8%A7%D8%A8-%DA%AF%D8%B1%D8%AF%DB%8C"/>
        <a href="https://www.isna.ir/news/98083019463/%DA%AF%D8%B2%D8%A7%D8%B1%D8%B4%DB%8C-%D8%A7%D8%B2-%D8%A2%D8%BA%D8%A7%D8%B2-%D8%B4%D8%B4%D9%85%DB%8C%D9%86-%D8%AF%D9%88%D8%B1%D9%87-%DA%A9%D8%AA%D8%A7%D8%A8-%DA%AF%D8%B1%D8%AF%DB%8C"/>
      </related>
    </article>
  </body>
</html>