<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/bra-start-av-kinhult-finns-mer-att-jobba-pa/"/>
    <meta property="og:site_name" content="DN.SE"/>
    <meta property="article:published_time" content="2019-11-21T12:47:59+00:00"/>
    <meta property="og:title" content="Bra start av Kinhult: ”Finns mer att jobba på”"/>
    <meta property="og:description" content="Bra start av Marcus Kinhult i Europayourens avslutning: ”Finns mer att jobba på”"/>
  </head>
  <body>
    <article>
      <h1>Bra start av Kinhult: ”Finns mer att jobba på”</h1>
      <address><time datetime="2019-11-21T12:47:59+00:00">21 Nov 2019, 12:47</time> by <a rel="author" href="https://www.dn.se/av/hans-jansson/" target="_blank">Hans Jansson</a></address>
      <p>
        <b>På torsdagen inleddes den penningstinna Europatourfinalen i golf i Dubai.<br/>Superlöftet Marcus Kinhult fick en bra start och gick den första ronden på 68 slag, fyra under par, och delar sjätteplats, fem slag från ledaren Mike Lorenzo–Vera, Frankrike.<br/>– Det var ett bra resultat, men det finns mycket att jobba på, säger Marcus Kinhult till Viasat Golf.</b>
      </p>
      <p>Stärkt av andraplatsen i Sydafrika förra veckan rivstartade 23-åringen från Skaftö GK med fyra birdies på de första sju hålen.</p>
      <p><b>Men det blev även en bogey</b> på det åttonde då han missade utslaget och hamnade i bunkern.</p>
      <p>Tre nya birdies och två bogey på de nio sista innebar 68 slag.</p>
      <p>– Jag är väldigt nöjd med mina första sju hål. Men sedan hände inte så mycket. Det är nästan så att jag är nöjd att jag gick på par sista elva hålen. Jag hade några halvdassiga bollträffar och gjorde några misstag. Så det finns mycket att jobba på, säger Marcus Kinhult.</p>
      <p><b>Det kryllar av heta spelare </b>i det 50 man starka startfältet i DP World Tour Championship som spelas på Jumeirah Golf Estates i Dubai.</p>
      <p>Här finns namn som Rory McIlroy, Tommy Fleetwood och Jon Rahm som slåss om en rekordstor prispott.</p>
      <p><b>Den totala prissumman i tävlingen </b>är åtta miljoner dollar, vinnaren kammar hem 27 miljoner kronor, den största i Europatourens historia.</p>
      <p>Dessutom delas bonuspengar till de fem bästa på den totala Europarankningen för året.</p>
      <p> – Det är svårt att inte tänka på pengar när alla pratar om det, sade Marcus Kinhult till DN inför tävlingen.</p>
      <p><b>Henrik Stenson fick ingen bra start</b>. 43-åringen gick två över par efter fyra bogey, två birdies och resten par.</p>
      <p> Han ligger långt bak i startfältet.</p>
      <p>– Det var lite svårt att komma in i ronden och jag hade hoppats på att börja bättre. Men det blev inte så den här gången heller, sade en besviken Stenson till Viasat Golf.</p>
      <p>Även om han är långt från ledartavlan finns tre ronder att reparera den svaga starten. Det finns ingen kvalgräns i tävlingen.</p>
      <p> – Det är en lite tuff position att jobba sig upp ifrån. Men vi får försöka göra det ändå. Spelet känns ändå ganska okej, säger Stenson.</p>
      <p><b>Fransmannen Mike Leronzo–Vera </b>tangerade banrekordet med 63 slag, nio under par, och leder tävlingen med ett slag före nordirländaren och fyrfaldige majorvinnaren Rory McIlroy.</p>
      <p>
        <a href="https://www.dn.se/sport/pulsmatare-visar-nya-golfessets-stresspaslag/">Läs mer: Pulsmätare visar nya golfessets stresspåslag</a>
      </p>
    </article>
  </body>
</html>