<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/demokratichna-balgariya-nastoyava-dnsk-da-spre-zlaten-vek.html"/>
    <meta property="og:site_name" content="News.bg"/>
    <meta property="article:published_time" content="2019-11-21T12:36:00+00:00"/>
    <meta property="og:title" content="&quot;Демократична България&quot; настоява ДНСК да спре &quot;Златен век&quot;"/>
    <meta property="og:description" content="По думите им разрешението за строеж вече е загубило правното си действие"/>
  </head>
  <body>
    <article>
      <h1>"Демократична България" настоява ДНСК да спре "Златен век"</h1>
      <address>
        <time datetime="2019-11-21T12:36:00+00:00">21 Nov 2019, 12:36</time>
      </address>
      <p><b>Демократична България отправя искане ДНСК да издаде заповед за премахването на небостъргача "Златен век".</b> Това стана ясно от позицията им до медиите.</p>
      <p>В нея се пояснява, че <b>искането е на новоизбрания районен кмет от "Демократична България" Константин Павлов,</b> отправено към арх. Иван Несторов, началник на Дирекцията за национален строителен контрол (ДНСК).</p>
      <p>От "Демократична България"<b> посочват, че разрешението за строеж на "Златен век" вече е загубило правното си действие.</b></p>
      <p>Те подчертават, че <b>вече 6 месеца главният архитект на Столична община Здравко Здравков мълчи по въпроса.</b> От партията припомнят, че <b>през април 2019 г. началникът на ДНСК арх. Несторов го задължил да се произнесе по казуса.</b></p>
      <p>В отделно искане, отправено до Столичния кмет и главния архитект на СО, <b>Павлов настоява за служебно изменение на действащия подробен устройствен план на кв. 272а, м. "Лозенец I-ва част</b>", така че да бъдат приведени предвижданията на подробния план с тези на Общия устройствен план в съответствие с действащите законови изисквания.</p>
      <p>Припомняме, на 6 април от "Артекс" изпратиха позиция до медиите, в която заявиха, че <a href="https://news.bg/society/arteks-prekratyava-stroezha-na-zlaten-vek.html"><b>преустановяват строежа на "Златен век"</b></a>, съобразявайки се с <b><a href="https://news.bg/politics/borisov-naredi-dnsk-da-spre-stroezha-na-zlaten-vek.html">разпореждането на министър-председателя.</a></b></p>
      <p>ДНСК направи 2 проверки и първоначалните констатации бяха, че <b><a href="https://news.bg/regions/nebostargachat-zlaten-vek-e-zakonen-obyavi-dnsk.html">всичко около строителството на "Златен век" е редовно</a></b>.</p>
      <p>Това стана повод за <b><a href="https://news.bg/society/stolichani-blokiraha-za-30-minuti-cherni-vrah-s-protest-sreshtu-zlaten-vek.html">протести</a> </b>на столичани. Недоволството беше насочено към шефа на ДНСК арх. Иван Несторов, като <b><a href="https://news.bg/bulgaria/iskat-ostavkata-na-shefa-na-dnsk.html">протестиращите не веднъж поискаха неговата оставка</a></b>.</p>
      <p>Строителната фирма стана обект на <b><a href="https://news.bg/economics/nap-podhvashta-sdelkite-na-arteks.html">проверка и от Националната агенция по приходите (НАП)</a></b>.</p>
    </article>
  </body>
</html>