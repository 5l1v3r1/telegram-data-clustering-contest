<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/%E1%9E%97%E1%9E%BC%E1%9E%98%E1%9E%B6-%E1%9E%9A%E1%9F%89%E1%9E%BC%E1%9E%A0%E1%9F%8A%E1%9E%B8%E1%9E%84%E1%9E%99%E1%9F%89%E1%9E%B6-%E1%9E%8F%E1%9E%BB%E1%9E%9B%E1%9E%B6%E1%9E%80%E1%9E%B6%E1%9E%9A%E1%9E%99%E1%9E%BB%E1%9E%8F%E1%9F%92%E1%9E%8F%E1%9E%B7%E1%9E%92%E1%9E%98%E1%9F%8C%E1%9E%A2%E1%9E%93%E1%9F%92%E1%9E%8F%E1%9E%9A%E1%9E%87%E1%9E%B6%E1%9E%8F%E1%9E%B7%E1%9F%86%E2%80%8B-%E1%9E%94%E1%9F%92%E1%9E%9A%E1%9E%9B%E1%9F%90%E1%9E%99%E1%9E%96%E1%9E%BC%E1%9E%87%E1%9E%9F%E1%9E%B6%E1%9E%9F%E1%9E%93%E1%9F%8D-21-11-2019"/>
    <meta property="og:site_name" content="RFI"/>
    <meta property="article:published_time" content="2019-11-21T12:47:58+00:00"/>
    <meta property="og:title" content="លោកស្រីស៊ូជី​ ចេញមុខដោយផ្ទាល់ការពារភូមាពីការចោទប្រកាន់ទាក់ទងបទប្រល័យពូជសាសន៍រ៉ូហ៊ីងយ៉ា"/>
    <meta property="og:description" content="មេដឹកនាំភូមា និងជាម្ចាស់ពានរង្វាន់ណូបែលអន្តរជាតិលោកស្រីអ៊ុង សានស៊ូជី នឹងដឹកនាំគណៈប្រតិភូដោយផ្ទាល់ ទៅកាន់តុលាការក្រុងឡាអេ ដើម្បីការពារក្តី ពាក់ព័ន្ធនឹងការចោទប្រកាន់ពីបទប្រល័យពូជសាសន៍ជនជាតិភាគតិចរ៉ូហ៊ីងយ៉ា កាន់សាសនាអ៊ីស្លាម។ នេះ គឺជាការគូសបញ្ជាក់ ពីខាងការិយាល័យរដ្ឋាភិបាលភូមាកាលពីថ្ងៃពុធ..."/>
  </head>
  <body>
    <article>
      <h1>លោកស្រីស៊ូជី​ ចេញមុខដោយផ្ទាល់ការពារភូមាពីការចោទប្រកាន់ទាក់ទងបទប្រល័យពូជសាសន៍រ៉ូហ៊ីងយ៉ា</h1>
      <address><time datetime="2019-11-21T12:47:58+00:00">21 Nov 2019, 12:47</time> by <a rel="author">អ៊ុង គឹមអ៊ាន់</a></address>
      <p>
        <b>មេដឹកនាំភូមា និងជាម្ចាស់ពានរង្វាន់ណូបែលអន្តរជាតិលោកស្រីអ៊ុង សានស៊ូជី នឹងដឹកនាំគណៈប្រតិភូដោយផ្ទាល់ ទៅកាន់តុលាការក្រុងឡាអេ ដើម្បីការពារក្តី ពាក់ព័ន្ធនឹងការចោទប្រកាន់ពីបទប្រល័យពូជសាសន៍ជនជាតិភាគតិចរ៉ូហ៊ីងយ៉ា កាន់សាសនាអ៊ីស្លាម។ នេះ គឺជាការគូសបញ្ជាក់ ពីខាងការិយាល័យរដ្ឋាភិបាលភូមាកាលពីថ្ងៃពុធ ទី ២០ វិច្ឆិកាម្សិលមិញ។</b>
      </p>
      <p>សេចក្តីប្រកាសខាងលើរបស់រដ្ឋាភិបាលភូមា បានធ្វើឲ្យមានការភ្ញាក់ផ្អើលជាខ្លាំង។ ក៏ប៉ុន្តែសម្រាប់អ្នកវិភាគវិញយល់ឃើញថា ការសម្រេចរបស់លោកស្រីអ៊ុងសាន ស៊ូជី ក្នុងការចេញមុខដោយផ្ទាល់ ការពារក្តី នៅចំពោះមុខតុលាការយុត្តិធម៌អន្តរជាតិ នៅឯទីក្រុងឡាអេ អាចជាការទាញយកផលចំណេញ ផ្នែកនយោបាយសម្រាប់គណបក្សលោកស្រី។</p>
      <p>ដោយឡែក បើតាមការពន្យល់របស់អ្នកនាំពាក្យ នៃគណបក្សសម្ព័ន្ធជាតិ​ដើម្បី​លទ្ធិ​ប្រជាធិបតេយ្យ​ របស់លោកស្រីអ៊ុងសាន ស៊ូជី​ វិញ លោកស្រីស៊ូជី មានហេតុផលច្បាស់ជាក់លាក់ក្នុងការសម្រេចបែបនេះ។ ហេតុផលនោះគឺថា នៅគ្រាកន្លងមក លោកស្រីស៊ូជី ធ្លាប់ទទួលរង នូវការចោទប្រកាន់ជាច្រើន ថាមិនបានអើពើ និង មិនបាននិយាយស្តីអ្វី បន្តិចទាល់តែសោះ ជុំវិញការរំលោភបំពានសិទ្ធិមនុស្ស នៅភូមា។ ហេតុដូចនេះហើយទើប លោកស្រីស៊ូជី សម្រេចចេញមុខដោយផ្ទាល់ ការពារក្តីក្តាំងនេះ។</p>
      <p>គួរបញ្ជាក់ជូនថា តុលាការយុត្តិធម៌អន្តរជាតិ (ICJ) នឹងបើកសវនាការ ពាក់ព័ន្ធនឹងបណ្តឹងពីបទប្រល័យពូជសាសន៍រ៉ូហ៊ីងយ៉ានាខែធ្នូ ខាងមុខ ក្នុងទីក្រុងឡាអេ ប្រទេសហូឡង់។</p>
      <p>ពាក្យបណ្តឹងខាងលើ ចោទប្រកាន់ភូមា ថាបានរំលោភអនុសញ្ញាស្តីអំពី ការប្រល័យពូជសាសន៍របស់អ.ស.ប នាឆ្នាំ ១៩៤៨ តាមរយៈសកម្មភាពបង្ក្រាបដ៏ឃោរឃៅរបស់យោធាភូមា ទៅលើជនជាតិភាគតិចរ៉ូហ៊ីងយ៉ា រស់នៅក្នុងរដ្ឋរ៉ាឃីន កាលពីឆ្នាំ ២០១៧។ ជាសកម្មភាពដែលបានរុញច្រានឲ្យជនជាតិរ៉ូហ៊ីងយ៉ា ប្រមាណជា ៧៤ ម៉ឺននាក់ រត់ភៀសខ្លួន ទៅកាន់ប្រទេសបង់ក្លាដែស។</p>
      <p>ឆ្លើយតបនឹងបទចោទប្រកាន់នេះដែរ លោកស្រីអ៊ុងសាន ស៊ូជី នៅគ្រាកន្លងមក ធ្លាប់បានបដិសេធម្តងហើយម្តងទៀត នឹងបានច្រានចោលនូវរាល់ ការថ្កោលទោសចំពោះសកម្មភាពរបស់យោធាភូមា។</p>
      <p>លោកស្រីស៊ូជី អះអាងថា ការចោទប្រកាន់ទាំងនោះ មិនមានភស្តុតាងបញ្ជាក់គ្រប់គ្រាន់។ បន្ថែមលើនេះ លោកស្រីក៏បាន ដាក់ការស្តីបន្ទោសលើពួកភេវរជនរ៉ូហ៊ីងយ៉ា ដែលរស់នៅក្នុងរដ្ឋរ៉ាឃីន ថាជាអ្នកលាបពណ៌ ផ្សព្វផ្សាយព័ត៌មានមិនពិត ពាក់ព័ន្ធអំពើប្រល័យពូជសាសន៍រ៉ូហ៊ីងយ៉ាង ក្នុងប្រទេសភូមាផងដែរ៕</p>
    </article>
  </body>
</html>