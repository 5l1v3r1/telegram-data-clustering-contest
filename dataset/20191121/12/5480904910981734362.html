<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/oecd-rust-ceske-ekonomiky-v-pristim-roce-zpomali-na-2-1-procenta/1823641?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T12:23:00+00:00"/>
    <meta property="og:title" content="OECD: Růst české ekonomiky v příštím roce zpomalí na 2,1 procenta"/>
    <meta property="og:description" content="Paříž - Růst české ekonomiky v příštím roce zpomalí na 2,1 procenta z letošních 2,6 procenta. Předpovídá to Organizace pro hospodářskou spolupráci a rozvoj (OECD) ve svém novém hospodářském výhledu. V roce 2021 pak počítá se zrychlením růstu na 2,3 procenta."/>
  </head>
  <body>
    <article>
      <h1>OECD: Růst české ekonomiky v příštím roce zpomalí na 2,1 procenta</h1>
      <address><time datetime="2019-11-21T12:23:00+00:00">21 Nov 2019, 12:23</time> by <a rel="author" href="http://www.ctk.cz/" target="_blank">ČTK</a></address>
      <p>Paříž - Růst české ekonomiky v příštím roce zpomalí na 2,1 procenta z letošních 2,6 procenta. Předpovídá to Organizace pro hospodářskou spolupráci a rozvoj (OECD) ve svém novém hospodářském výhledu. V roce 2021 pak počítá se zrychlením růstu na 2,3 procenta.</p>
      <p>Hospodářský růst by v příštích dvou letech podle OECD měly podporovat výdaje domácností i vlády. "Zaměstnanci budou dál těžit z vysokého růstu mezd, zatímco nezaměstnanost zůstane nízká," uvedla OECD. Dodala však, že hospodářský růst bude omezený kvůli zpomalování ekonomické aktivity u hlavních obchodních partnerů.</p>
      <p>"Průmyslová produkce a nové zakázky začaly klesat, což naznačuje vliv zpomalení v Evropě. Export se snižuje, ale méně výrazně než import, což odráží větší diverzifikaci ekonomiky," píše OECD v hospodářském výhledu pro Českou republiku.</p>
      <p>Za hlavní domácí brzdu hospodářského růstu označila OECD nedostatek pracovních sil. Doporučila urychlení reformy péče o děti, která by zvýšila podíl žen na trhu práce, a zefektivnění imigračních procedur.</p>
      <p>OECD je ve svém hospodářském výhledu pro ČR o něco optimističtější než české ministerstvo financí. To letos počítá s růstem o 2,5 procenta a v příštím roce o dvě procenta.</p>
    </article>
  </body>
</html>