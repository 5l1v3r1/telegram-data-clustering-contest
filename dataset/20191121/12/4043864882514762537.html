<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/21/7232646/"/>
    <meta property="og:site_name" content="Українська правда"/>
    <meta property="article:published_time" content="2019-11-21T12:53:50+00:00"/>
    <meta property="og:title" content="Смерть ветерана АТО від побоїв: підозрюваним світить довічне"/>
    <meta property="og:description" content="Двом підозрюваним у жорстокому побитті сімейної пари у Києві, що призвело до смерті чоловіка – ветерана АТО Ігоря Панова, змінили підозру на умисне вбивство."/>
  </head>
  <body>
    <article>
      <h1>Смерть ветерана АТО від побоїв: підозрюваним світить довічне</h1>
      <address>
        <time datetime="2019-11-21T12:53:50+00:00">21 Nov 2019, 12:53</time>
      </address>
      <p>Двом підозрюваним у жорстокому побитті сімейної пари у Києві, що призвело до смерті чоловіка – ветерана АТО Ігоря Панова, змінили підозру на умисне вбивство.</p>
      <p><b>Джерело:</b> прокуратура Києва, речниця відомства Надія Максимець у коментарі "Українській правді"</p>
      <p><b>Дослівно прокуратура:</b> "У четвер, 21 листопада, підозрюваним у присутності захисників повідомлено про зміну раніше повідомленої підозри".</p>
      <p><b>Деталі:</b> Раніше дії затриманих були кваліфіковані як замах на умисне вбивство двох осіб, вчинений за попередньою змовою групою осіб. У зв’язку з тим, що один з потерпілих (ветеран АТО) 20 листопада помер у лікарні від спричинених тілесних ушкоджень, дії підозрюваних додатково кваліфікували як умисне вбивство, вчинене за попередньою змовою групою осіб (п.12 ч.2 ст. 115 Кримінального кодексу України).</p>
      <p>Тепер затриманим, які наразі перебувають під вартою, загрожує серйозніше покарання.</p>
      <p><b>Пряма мова Максимець:</b> "За замах на вбивство засуджують не більше ніж на 2/3 від передбаченого санкцією статті покарання. Оскільки на сьогодні підозрюваним, окрім замаху на вбивство, інкримінують також закінчений злочин, їм реально загрожує до 15 років позбавлення волі або найвища міра покарання – довічне ув'язнення".</p>
      <p><b>Що передувало:</b> Напередодні жорстоко побитий в ніч на 10 листопада ветеран АТО Ігор <a href="https://www.pravda.com.ua/news/2019/11/20/7232535/">Панов помер у лікарні.</a></p>
      <p>
        <b>Передісторія:</b>
      </p>
      <ul>
        <li>На Ігоря Панова з позивним "Хан" та його дружину напали в ніч на неділю, 10 листопада. </li>
        <li>Сусіди знайшли їх без свідомості, з проломленими головами у під’їзді власного будинку на вулиці академіка Кіпріанова.</li>
        <li>У поліції розповіли, що син, посварившись по телефону з матір’ю, приїхав до неї і намагався її побити. За жінку вступився вітчим. Пасинок покликав свого друга, і вони, з дерев’яною битою та молотком, <a href="https://www.pravda.com.ua/news/2019/11/10/7231565/">напали на подружжя</a>.</li>
        <li>Постраждалих госпіталізували у тяжкому стані.</li>
        <li>Святошинський районний суд Києва <a href="https://www.pravda.com.ua/news/2019/11/12/7231769/">взяв під варту </a>на 2 місяці без альтернативи внесення застави двох підозрюваних у жорстокому нападі на ветерана АТО Ігоря Панова і його дружину: сина потерпілої і його друга 1989 і 1990 народження.</li>
        <li>Самі підозрювані провину і будь-яку причетність до цього злочину не визнають.</li>
        <li>Були призначені судово-медичні експертизи. У тому числі експертиза ДНК.</li>
      </ul>
      <footer>Валентина Романенко, УП</footer>
      <related>
        <a href="https://www.pravda.com.ua/news/2019/11/21/7232610/"/>
        <a href="https://www.pravda.com.ua/news/2019/11/20/7232535/"/>
        <a href="https://www.epravda.com.ua/news/2019/11/20/653934/"/>
      </related>
    </article>
  </body>
</html>