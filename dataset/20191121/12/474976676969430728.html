<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121176/muzulmanscy-studenci-umk-w-toruniu-zadaja-zmiany-planu-zajec-ma-pasowac-do-ich-modlitw.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-21T12:27:00+00:00"/>
    <meta property="og:title" content="Muzułmańscy studenci UMK w Toruniu żądają zmiany planu zajęć. Ma pasować do ich modlitw"/>
    <meta property="og:description" content="Islamscy studenci z toruńskiego Uniwersytetu Mikołaja Kopernika domagają się zmiany planu zajęć i dostosowania go do pór ich modlitw. Chodzi o pięć modlitw dziennych i muzułmańskie święta."/>
  </head>
  <body>
    <article>
      <h1>Muzułmańscy studenci UMK w Toruniu żądają zmiany planu zajęć. Ma pasować do ich modlitw</h1>
      <address>
        <time datetime="2019-11-21T12:27:00+00:00">21 Nov 2019, 12:27</time>
      </address>
      <h4>Islamscy studenci z toruńskiego Uniwersytetu Mikołaja Kopernika domagają się zmiany planu zajęć i dostosowania go do pór ich modlitw. Chodzi o pięć modlitw dziennych i muzułmańskie święta.</h4>
      <p>Zgodnie z szariatem, muzułmanie modlą się pięć razy dziennie. Godziny i pory modłów opisane są w Koranie. Jeżeli muzułmanin wykonuje pracę lub jest w trakcie nauki, musi swoje zajęcie przerwać i odbyć przewidzianą modlitwę. Pochodzący z Indonezji islamscy studenci toruńskiej uczelni chcą, by zajęcia nie odbywały się w porach ich praktyk religijnych.</p>
      <p>– Na UMK studiuje wielu studentów z krajów muzułmańskich. Do tej pory nie było z ich strony oczekiwań dotyczących życia religijnego – mówi cytowana przez "Gazetę Pomorską" dr Ewa Walusiak-Bednarek z zespołu prasowego UMK. – Problem był dyskutowany na spotkaniu prodziekanów, ale na razie rozstrzygnięcia nie zapadły. Władze UMK chcą przyjrzeć się jak podobne sprawy rozwiązywane są na uczelniach we Francji i w Niemczech. Jeśli chodzi o przerwy, raczej nie widzimy takiej możliwości - możliwe jest natomiast wygospodarowanie miejsca na modlitwę, ale raczej byłoby to miejsce o charakterze ekumenicznym dla różnych wyznań – wskazuje dalej.</p>
      <p>Roszczeń studentów z Indonezji nie rozumie Nedal Abu Tabaq, muzułmanin mieszkający w Polsce, mufti Ligi Muzułmańskiej w RP oraz założyciel Stowarzyszenia Studentów Muzułmańskich. – Mogą odrobić te zaległe modlitwy w domu razem z kolejną modlitwą. To nie jest jakaś skomplikowana sprawa, chociaż wśród muzułmanów jest w tej kwestii wiele sprzecznych stanowisk – mówi. Dodaje jednak, że popiera pomysł wydzielenia muzułmanom miejsca do modlitwy oraz ablucji czyli rytualnego oczyszczenia. Podobne miejsca są oznaczone na uczelniach oraz w zakładach pracy m.in. w Niemczech, Wielkiej Brytanii, Belgii, czy Francji.</p>
      <p>Na UMK w Toruniu studiuje obecnie 140 muzułmanów. Najwięcej jest pochodzenia tureckiego.</p>
      <footer>/ Źródło: Gazeta Pomorska <br/>/ bal</footer>
      <related>
        <h4>Czytaj także</h4>
        <a href="https://www.dorzeczy.pl/swiat/120224/mialo-zginac-jak-najwiecej-niewiernych-niemcy-policja-zatrzymala-osoby-planujace-atak-dla-isis.html"/>
      </related>
    </article>
  </body>
</html>