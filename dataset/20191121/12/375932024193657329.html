<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/nem-enyhul-a-kinai-amerikai-kereskedelmi-konfliktus-gyengult-a-juan-1883232/"/>
    <meta property="og:site_name" content="Világgazdaság"/>
    <meta property="article:published_time" content="2019-11-21T12:17:00+00:00"/>
    <meta property="og:title" content="Nem enyhül a kínai-amerikai kereskedelmi konfliktus, gyengült a jüan"/>
    <meta property="og:description" content="Kínai kereskedelmi minisztérium: Peking továbbra is részmegállapodásra törekszik Washingtonnal."/>
  </head>
  <body>
    <article>
      <h1>Nem enyhül a kínai-amerikai kereskedelmi konfliktus, gyengült a jüan</h1>
      <address><time datetime="2019-11-21T12:17:00+00:00">21 Nov 2019, 12:17</time> by <a rel="author">MTI</a></address>
      <p>Peking továbbra is részmegállapodásra törekszik az Egyesült Államokkal a kereskedelmi konfliktus megoldásának érdekében – jelentette ki Kao Feng, a kínai kereskedelmi minisztérium szóvivője csütörtökön Pekingben. Kína hajlandó az Egyesült Államokkal közösen dolgozni azért, hogy egymás legfőbb aggodalmait orvosolva sikerüljön megkötni az immár 16 hónapja húzódó kereskedelmi háború megoldását célzó megállapodás első elemét – mondta el a szóvivő, hangsúlyozva: ez mind Kína és az Egyesült Államok, mind az egész világ érdekeit szolgálná.</p>
      <p>A kínai kereskedelmi minisztérium egy nappal azt követően közölte állásfoglalását, hogy a Reuters brit hírügynökség a Fehér Házhoz közel álló forrásokra hivatkozva nyilvánosságra hozta:</p>
      <aside>a részmegállapodás aláírása a jövő évre csúszhat át, mivel Peking a kínai árukat sújtó amerikai pótvámok nagy mértékű visszavonását várja, Washington pedig szintén egyre komolyabb követelésekkel állt elő.</aside>
      <p>A Bloomberg amerikai hírügynökség jelentése szerint Liu Ho kínai miniszterelnök-helyettes, aki kínai részről a kezdetektől vezeti a kétoldali kereskedelmi tárgyalásokat, egy szerda esti beszédében arról számolt be, hogy óvatos derűlátással tekint a részmegállapodás elé. A Bloomberg értesülése szerint Liu „nem teljesen érti” az amerikai követeléseket, de ennek ellenére hisz abban, hogy a megállapodás első szakasza tető alá hozható.</p>
      <figure>
        <img src="https://www.vg.hu/wp-content/uploads/2018/09/shutterstock1131501650.jpg"/>
        <figcaption>Fotó: Shutterstock</figcaption>
      </figure>
      <p>A Wall Street Journal amerikai lap csütörtökön meg nem nevezett forrásokra hivatkozva közölte: Liu Ho a kereskedelmi tárgyalások következő fordulójára Pekingbe hívta Robert Lighthizer amerikai kereskedelmi főtárgyalót, valamint Steven Mnuchin pénzügyminisztert. A lap értesülései szerint a kínai vezetés reményei szerint az egyeztetést még az Egyesült Államokban jövő csütörtökön kezdődő hálaadási szünet előtt megrendezhetik.</p>
      <p>Az amerikai tárgyalók hajlandóak személyesen tárgyalni, de a dátumról egyelőre nem állapodtak meg – írja a Wall Street Journal, hozzátéve:</p>
      <aside>az amerikai tárgyalók ugyanakkor ahhoz kötik a következő forduló megtartását, hogy Kína hajlandóságot mutat-e ígéretet tenni a szellemi tulajdon védelmét, a kényszerített technológia transzfert, és az amerikai mezőgazdasági termékek beszerzését illetően.</aside>
      <p>Az Egyesült Államok és Kína azonban a kereskedelmi konfliktuson túl a hongkongi tüntetések körül is diplomáciai szóváltásba keveredett, az amerikai képviselőház ugyanis helyi idő szerint szerda este megszavazott egy, a hongkongi tüntetőket támogató törvényjavaslatot, egy nappal azt követően, hogy azt a szenátus egyhangúan elfogadta. Peking heves tiltakozását fejezte ki a törvényjavaslat ellen, mellyel szerinte Washington Kínai és Hongkong belügyeibe avatkozik.</p>
      <p>A feszült légkör és a részmegállapodás körüli bizonytalanságok hatására a kínai tőzsdeindexek második napja estek, a jüan pedig tovább gyengült a dollárhoz képest csütörtökön.</p>
      <aside>A Kínán belüli (onshore) piacon záráskor 7,0407 jüanon cserélt gazdát a dollár, a kínai fizetőeszköz ezzel 0,06 százalékkal gyengült a dollárral szemben az előző záráshoz képest.</aside>
      <p>A vezető sanghaji tőzsdeindex, a Shanghai Composite 0,3 százalékos veszteséget könyvelt el, a Sanghajban és Sencsenben jegyzett 300 legnagyobb társaság CSI-300-as indexe pedig 0,5 százalékkal esett vissza csütörtökön.</p>
      <table bordered="">
        <tr>
          <td><b>Gyengült a jüan, erősödtek a kötvények az amerikai Hongkong-törvény hatására<br/></b><a href="https://www.vg.hu/penzugy/devizapiac/gyengult-a-juan-erosodtek-a-kotvenyek-az-amerikai-hongkong-torveny-hatasara-2-1882119/">Gyengült a jüan</a>, miután az amerikai szenátus Hongkongot védő törvénye új feszültséget okozott Washington és Peking között. A kínai állampapírpiac, amelyen eladási hullámok söpörtek végig az ősszel, kedvezően reagált.</td>
        </tr>
      </table>
    </article>
  </body>
</html>