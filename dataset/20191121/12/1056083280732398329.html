<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019646/%D9%86%D8%AC%D8%A7%D8%AA-%D8%AC%D8%A7%D9%85%D8%B9%D9%87-%D8%A7%D8%B2-%D8%AF%D8%A7%D9%85-%D8%A7%D8%B9%D8%AA%DB%8C%D8%A7%D8%AF-%D9%88%D8%B8%DB%8C%D9%81%D9%87-%D8%A7%DB%8C-%D9%85%D9%84%DB%8C-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-21T12:44:28+00:00"/>
    <meta property="og:title" content="نجات جامعه از دام اعتیاد وظیفه ای ملی است"/>
    <meta property="og:description" content="ایسنا/گیلان استاندار گیلان نجات جامعه و جوانان از دام اعتیاد را یک وظیفه ملی عنوان کرد و گفت: همه دستگاه‌های متولی باید با تلاش مجدانه نسبت به مبارزه با موادمخدر اهتمام ورزند."/>
  </head>
  <body>
    <article>
      <h6 class="kicker">استاندار گیلان:</h6>
      <h1>نجات جامعه از دام اعتیاد وظیفه ای ملی است</h1>
      <address><time datetime="2019-11-21T12:44:28+00:00">21 Nov 2019, 12:44</time> by <a rel="author">الهه ابراهیمی</a></address>
      <p>ایسنا/گیلان استاندار گیلان نجات جامعه و جوانان از دام اعتیاد را یک وظیفه ملی عنوان کرد و گفت: همه دستگاه‌های متولی باید با تلاش مجدانه نسبت به مبارزه با موادمخدر اهتمام ورزند.</p>
      <p>ارسلان زارع امروز در جلسه شورای هماهنگی مبارزه با مواد مخدر استان گیلان افزود: یکی از موضوعات مهم و آسیب بزرگ جامعه جهانی و بشریت مواد مخدر و سوء مصرف آن است.</p>
      <p>وی با بیان اینکه کاهش سن و شیوع مصرف مواد در بین نوجوانان و جوانان جوامع مختلف از جمله نگرانی‌ها و دغدغه‌ها در جوامع جهانی است بر ضرورت توجه جدی آموزش و پرورش به این موضوع تاکید و خاطرنشان کرد: براساس اسناد بالادستی به ویژه قانون برنامه ششم توسعه، کاهش ۲۵ درصدی میزان اعتیاد تا سال ۱۴۰۰ مورد تأکید قرار گرفته که امیدواریم با تلاش‌های موثر، جایگاه خوبی را در این حوزه به دست آوریم.</p>
      <p>نماینده عالی دولت در گیلان به تأکیدات رهبر معظم انقلاب در جلسه‌های شورای اجتماعی کشور در خصوص ۵ آسیب اجتماعی مهم و نیز رئیس‌جمهوری مبنی بر اولویت پیشگیری در مصرف موادمخدر به عنوان اصل نخست مقابله با آسیب‌های اجتماعی و کاهش تقاضا در مصرف اشاره و اضافه کرد: باید ضمن بهره‌گیری از تمامی امکانات و ظرفیت‌ها در جهت برنامه‌ریزی برای اوقات فراغت جوانان و نوجوانان، نسبت به رونق نشاط اجتماعی در گروه‌های مختلف جامعه گام‌های موثری برداشته شود.</p>
      <p>وی آمار بالای شهدا و جانبازان عرصه مبارزه با مواد مخدر را نشانگر عزم و اراده جدی نظام اسلامی برای مبارزه با مواد مخدر در عرصه بین المللی دانست و گفت: در راستای تقویت اجتماعی‌تر شدن مبارزه با موادمخدر باید از ظرفیت‌ تشکل‌های مردمی، سمن‌ها و فعالان مدنی در مسیر ترغیب آحاد جامعه برای مشارکت در عرصه پیشگیری در سطح مدارس، دانشگاه‌ها و محله‌ها استفاده کرد.</p>
      <p>استاندار گیلان با اشاره به اینکه نقش‌آفرینی گسترده دستگاه‌های فرهنگی و اجتماعی مورد انتظار جدی است، تصریح کرد: ارتقاء سطح آگاهی‌ با همکاری صدا و سیما و رسانه‌های مکتوب و مجازی، پرداختن به مهارت‌آموزی و سبک زندگی سالم و تقویت فعالیت‌های جایگزین ورزشی و هنری منجر به تقویت موضوع پیشگیری همگانی از گرایش به سمت مصرف موادمخدر می‌شود.</p>
      <p>زارع ادامه داد: براساس بیانیه گام دوم انقلاب، توجه به جوانان و نوجوانان برای شکل‌گیری نسل آینده از اهمیت ویژه‌ای برخوردار است که باید این موضوع یکی از اولویت‌های کاری شورای مبارزه با مواد مخدر قرار گیرد.</p>
      <p>وی با بیان اینکه براساس آمارها و مستندات حدود ۲۸ درصد از افراد معتاد به دلیل نداشتن باور به نتیجه درمان، ترس از ثبت اطلاعات و دیده‌شدن، به مراکز درمانی مراجعه نمی‌کنند، گفت: باید نسبت به بازنگری برنامه‌ها و اقدامات درمانی در کنار افزایش میزان بسته‌های آموزشی در این قشر تلاش موثری در اصلاح باورهای غلط معتادان و تغییر نگاه مبنی براینکه معتاد بیمار حمایت‌پذیر است نه مجرم، صورت گیرد.</p>
      <p>نماینده عالی دولت در گیلان خاطرنشان کرد: توجه به موضوع اشتغال با حمایت از سرمایه‌گذاران بخش خصوصی و ایفای نقش فعالان این حوزه در جذب بهبود یافتگان از اعتیاد و کارآفرینی برای آنان، می‌تواند گام مثبتی در احیاء زندگی این قشر آسیب‌دیده اجتماع و بازگشت به خانواده باشد.</p>
      <p>وی با اشاره به پیگیری‌های صورت گرفته مبنی بر جذب تسهیلات جدای از منابع اشتغال و حمایت از تولید گفت: با اختصاص ۸۸۰ میلیارد تومان تسهیلات برای فعالیت‌های اقتصادی، تولیدی و اشتغالزایی که می‌تواند در اختیار دستگاه‌های حمایتی نیز قرار گیرد، امیدواریم شاهد مشارکت بخش خصوصی در جهت توسعه استان باشیم.</p>
      <p>زارع نجات جامعه و جوانان از دام اعتیاد را یک وظیفه ملی عنوان و اضافه کرد: همه دستگاه‌های متولی باید با تلاش مجدانه نسبت به مبارزه با موادمخدر اهتمام ورزند و جلسه‌های متناظر شهرستانی توسط فرمانداران برگزار شود.</p>
      <p>انتهای پیام </p>
    </article>
  </body>
</html>