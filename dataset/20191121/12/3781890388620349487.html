<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742902"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T12:29:00+00:00"/>
    <meta property="og:title" content="เกาหลีเหนือปฏิเสธคำเชิญประชุมผู้นำอาเซียน"/>
    <meta property="og:description" content="เกาหลีเหนือปฏิเสธคำเชิญจากผู้นำเกาหลีใต้ซึ่งเชิญผู้นำเกาหลีเหนือเข้าร่วมประชุมสุดยอดกับผู้นำประเทศอาเซียนในสัปดาห์หน้าที่กรุงโซล อ้างว่ายังไม่สมควรแก่เวลา"/>
  </head>
  <body>
    <article>
      <h1>เกาหลีเหนือปฏิเสธคำเชิญประชุมผู้นำอาเซียน</h1>
      <address>
        <time datetime="2019-11-21T12:29:00+00:00">21 Nov 2019, 12:29</time>
      </address>
      <p>
        <b>เกาหลีเหนือปฏิเสธคำเชิญจากผู้นำเกาหลีใต้ซึ่งเชิญผู้นำเกาหลีเหนือเข้าร่วมประชุมสุดยอดกับผู้นำประเทศอาเซียนในสัปดาห์หน้าที่กรุงโซล อ้างว่ายังไม่สมควรแก่เวลา</b>
      </p>
      <p>สำนักข่าวรอยเตอร์รายงานเมื่อวันที่ 21 พ.ย.ว่า สำนักข่าวเคซีเอ็นเอของเกาหลีเหนือรายงานว่า ประธานาธิบดีมุน แจ-อิน ของเกาหลีใต้ได้ทำหนังสือเชิญถึงนายคิม จอง อึน ผู้นำสูงสุดของเกาหลีเหนือเมื่อวันที่ 5 พ.ย.ที่ผ่านมา เพื่อเชิญให้มาร่วมประชุมสุดยอดกับผู้นำประเทศอาเซียน(สมาคมประชาชาติเอเชียตะวันออกเฉียงใต้)ที่กรุงโซลในสัปดาห์หน้า แต่หากไม่สะดวกที่จะเดินทางมาร่วมประชุมด้วย ก็ขอให้ส่งผู้แทนมาร่วมประชุมด้วย<br/>ทั้งนี้ ประธานาธิบดีมุน แจ-อิน จะเป็นเจ้าภาพจัดการประชุมกับบรรดาผู้นำประเทศอาเซียนที่เมืองท่าปูซานของเกาหลีใต้ในสัปดาห์หน้า เพื่อฉลองครบรอบ 30 ปีของความสัมพันธ์ระหว่างอาเซียนกับเกาหลีใต้ และได้ขอให้ผู้นำเกาหลีเหนือมาร่วมประชุมด้วย<br/>สำนักข่าวเคซีเอ็นเอรายงานว่า ทางการเกาหลีเหนือต้องขอบคุณทางการเกาหลีใต้กับการเชิญในครั้งนี้ แต่เกาหลีเหนืออยากจะให้เกาหลีใต้เข้าใจว่า ยังไม่มีเหตุผลสมควรที่ผู้นำเกาหลีเหนือจะมาร่วมประชุมด้วย ทางการเกาหลีเหนือยังกล่าวหาเกาหลีใต้ว่าทำให้ความสัมพันธ์ของสองประเทศเลวร้ายเพราะเกาหลีใต้นั้น เอาแต่พึ่งพาสหรัฐอเมริกาในการแก้ปัญหาระหว่างสองเกาหลี<br/>ผู้นำสองเกาหลีเคยร่วมประชุมสุดยอดกัน 3 ครั้งเมื่อปีที่แล้ว ซึ่งทั้งประธานาธิบดีมุน แจ-อินและนายคิม จอง อึน ต่างเห็นชอบที่จะปรับปรุงความสัมพันธ์ให้ดีขึ้นและเริ่มต้นใหม่ตามแนวคิดริเริ่มด้านเศรษฐกิจ แต่ก็ยังไม่มีความคืบหน้าใดๆปรากฏให้เห็นท่ามกลางการคว่ำบาตรอย่างเคร่งครัด อันเนื่องมาจากโครงการนิวเคลียร์และขีปนาวุธเกาหลีเหนือ รวมถึงการเจรจาปลดนิวเคลียร์ระหว่างเกาหลีเหนือกับสหรัฐอเมริกา<br/><br/>เครดิตภาพREUTERS</p>
    </article>
  </body>
</html>