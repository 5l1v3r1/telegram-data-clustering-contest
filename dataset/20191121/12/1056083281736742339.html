<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019632/%D8%A2%D8%BA%D8%A7%D8%B2-%D8%A7%D8%AA%D8%B5%D8%A7%D9%84-%D8%A7%DB%8C%D9%86%D8%AA%D8%B1%D9%86%D8%AA-%D8%AF%D8%B1-%D8%A8%D8%B1%D8%AE%DB%8C-%D8%A7%D8%B2-%D9%85%D9%86%D8%A7%D8%B7%D9%82-%DA%A9%D8%B4%D9%88%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-21T12:18:05+00:00"/>
    <meta property="og:title" content="آغاز اتصال اینترنت در برخی از مناطق کشور"/>
    <meta property="og:description" content="با گذشت پنج روز از قطعی اینترنت، ارتباطات اینترنت ثابت (ASDL) برای برخی از استان‌های کشور برقرار شده است."/>
  </head>
  <body>
    <article>
      <h1>آغاز اتصال اینترنت در برخی از مناطق کشور</h1>
      <address><time datetime="2019-11-21T12:18:05+00:00">21 Nov 2019, 12:18</time> by <a rel="author">فائزه طاهری</a></address>
      <p>با گذشت پنج روز از قطعی اینترنت، ارتباطات اینترنت ثابت (ASDL) برای برخی از استان‌های کشور برقرار شده است.</p>
      <p>به گزارش ایسنا، در حالی که اتصال به شبکه جهانی اینترنت از شنبه شب برای کاربران قطع شده بود، بررسی‌ها نشان می‌دهد در برخی از استان‌های کشور و همچنین اینترنت ثابت برخی دانشگاه‌های بزرگ از جمله تهران، شریف، علامه طباطبایی و برخی از مراکز دانشگاهی وصل شده است.</p>
      <p>همچنین خبرهای تاییدنشده‌ای از برخی استان‌های کشور از جمله همدان، تبریز، کرمانشاه، هرمزگان و تهران حاکی از اتصال اینترنت خطوط ثابت (ADSL) در برخی از نقاط است. علاوه بر این برخی گزارش‌های تاییدنشده حاکی از این است که اینترنت برخی شرکت‌های فعال و نیازمند به ارتباطات اینترنتی نیز در حال وصل شدن است.</p>
      <p>با توجه به اظهارات نمایندگان مجلس شورای اسلامی و درخواست برای اتصال اینترنت در استان‌ها و مناطقی که به آرامش رسیده‌ بودند و تاکید بر اینکه در صورت حفط امنیت کشور، نیازی به ادامه قطع اینترنت نیست، به نظر می‌رسد اینترنت به صورت محدود در برخی نقاط در دسترس کاربران است.</p>
      <p>البته اتصال اینترنت برای تمامی کاربران در این استان‌ها فراهم نشده و گزارش‌های رسیده حاکی از آن است که اینترنت خطوط تلفن همراه هنوز قطع است، اما با توجه به فراهم شدن امکان برخورداری از اینترنت برای برخی از کاربران اینترنت ثابت (ADSL) به نظر می‌رسد همان‌طور که علی ربیعی، سخنگوی دولت روز سه‌شنبه از برقراری تدریجی اینترنت در استان‌های کشور خبر داده بود، نهادهای مسئول این تصمیم را گرفته تا در برخی از استان‌ها که این اطمینان ایجاد شود که سوءاستفاده از اینترنت صورت نمی‌گیرد این برگشت صورت بگیرد.</p>
      <p>همچنین تا لحظه انتشار این خبر هنوز محدودیت بسته‌های اینترنتی خطوط تلفن همراه برقرار است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98083019624/%D8%A7%DB%8C%D9%86%D8%AA%D8%B1%D9%86%D8%AA-%D8%A8%D9%88%D8%B4%D9%87%D8%B1-%D9%88%D8%B5%D9%84-%D8%B4%D8%AF"/>
      </related>
    </article>
  </body>
</html>