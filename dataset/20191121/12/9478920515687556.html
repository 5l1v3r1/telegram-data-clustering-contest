<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/e-stylianidis-prepei-oposdipote-na-kleisei-opoiadipote-paranomi-porta-ston-evro/"/>
    <meta property="og:site_name" content="ert.gr"/>
    <meta property="article:published_time" content="2019-11-21T12:49:22+00:00"/>
    <meta property="og:title" content="Ε.Στυλιανίδης: «Πρέπει οπωσδήποτε να κλείσει οποιαδήποτε παράνομη «πόρτα» στον Έβρο"/>
    <meta property="og:description" content="«Ξεδιπλώθηκε ουσιαστικά το σχέδιο της Κυβέρνησης το οποίο έχει αρχίσει ήδη να υλοποιείται . Έχουμε επισημάνει εγκαίρως ότι στην περιοχή της Θράκης θα πρέπει να δοθεί ιδιαίτερη έμφαση στην αυστηρή φύλαξη των συνόρων του Έβρου διότι περίπου 24% των ροών το τελευταίο διάστημα διέρχεται από εκεί» δήλωσε στην ΕΡΤ Κομοτηνής σήμερα ο πρώην Υπουργός, Βουλευτής Ροδόπης της ΝΔ κος Ευριπίδης Στυλιανίδης ."/>
  </head>
  <body>
    <article>
      <h1>Ε.Στυλιανίδης: «Πρέπει οπωσδήποτε να κλείσει οποιαδήποτε παράνομη «πόρτα» στον Έβρο</h1>
      <address><time datetime="2019-11-21T12:49:22+00:00">21 Nov 2019, 12:49</time> by <a rel="author">Μαρία Νικολάου</a></address>
      <p><i>«Ξεδιπλώθηκε ουσιαστικά το σχέδιο της Κυβέρνησης το οποίο έχει αρχίσει ήδη να υλοποιείται . Έχουμε επισημάνει εγκαίρως ότι στην περιοχή της Θράκης θα πρέπει να δοθεί ιδιαίτερη έμφαση στην αυστηρή φύλαξη των συνόρων του Έβρου διότι περίπου 24% των ροών το τελευταίο διάστημα διέρχεται από εκεί»</i> δήλωσε στην <b>ΕΡΤ Κομοτηνής</b> σήμερα ο πρώην <b>Υπουργός, Βουλευτής Ροδόπης της ΝΔ κος Ευριπίδης Στυλιανίδης</b> .</p>
      <figure>
        <img src="https://www.ert.gr/wp-content/uploads/2018/11/%CE%95%CF%85%CF%81%CE%B9%CF%80%CE%AF%CE%B4%CE%B7%CF%82-%CE%A3%CF%84%CF%85%CE%BB%CE%B9%CE%B1%CE%BD%CE%AF%CE%B4%CE%B7%CF%82-2.jpg"/>
      </figure>
      <p><i>« Πρέπει»</i>, όπως είπε ο κος <b>Στυλιανίδης</b>, <i>« οπωσδήποτε να κλείσει οποιαδήποτε παράνομη «πόρτα» εκεί.»</i> Κάνοντας αναφορά στα πέντε συν ένα μέτρα που ανακοίνωσε χθες η Κυβέρνηση εξήγησε ότι η Κυβέρνηση ακολουθεί τα εξής βήματα: 1ον Δημιουργεί κλειστά προ αναχωρησιακά κέντρα στα νησιά με σκοπό να αυξήσει τη ροή των επαναπροωθήσεων. <i>« Σκεφτείτε ότι τα τελευταία πέντε χρόνια έγιναν περίπου 1800 επαναπροωθήσεις στην Τουρκία από εκατοντάδες χιλιάδες μεταναστών που πέρασαν στον Ελλαδικό χώρο είτε για να μείνουν είτε για να περάσουν στην Ευρώπη. Αυτό θα επισπευσθεί»</i> είπε για να εξηγήσει: <i>« Για να μπορέσει να επαναπροωθήσει θα πρέπει να μείνουν εκεί που περνούν οι μετανάστες, δηλαδή στα νησιά.»</i> 2ον να επισπεύσει τη διαδικασία ασύλου, πράγμα που γίνεται όπως είπε με την ψήφιση του νέου Νόμου.<i> «Μέχρι τώρα χρειαζόταν 2 με 2,5 χρόνια για να ολοκληρωθεί αυτή η διαδικασία. Τώρα πρέπει σε έξι μήνες να ολοκληρώνεται»</i> ανέφερε για να τονίσει ότι <i>« θα προσληφθούν περίπου 500 εξειδικευμένοι υπάλληλοι για να μπορέσουν να επισπεύσουν αυτή τη διαδικασία. Το ίδιο γίνεται με τους συνοριοφύλακες, όπου θα προσληφθούν 400 – 500 στη Θράκη και άλλοι 800 στα νησιά του Ανατολικού Αιγαίου. Και εκπαιδεύονται 1500 ειδικοί φρουροί στην Κομοτηνή και στο Διδυμότειχο.»</i></p>
      <p>Όπως υποστήριξε ο πρώην Υπουργός <i>«είναι πλήρες το πλαίσιο» της αντιμετώπισης του μεταναστευτικού</i>. Μάλιστα σ’ αυτό το σημείο υποστήριξε ότι ορθώς ο <b>Κυριάκος Μητσοτάκης</b> και χθες και σήμερα στο συνέδριο του Ευρωπαϊκού Λαϊκού Κόμματος έθεσε το θέμα της επαναδιαπραγμάτευσης της Συνθήκης του Δουβλίνου, <i>«ώστε να προωθηθεί»</i>, όπως είπε, <i>«και η ιδέα της ευρωπαϊκής ιθαγένειας και να αναλάβει κάθε ένα από τα κράτη μέλη τις ευθύνες που του αντιστοιχούν.»</i> Υπενθύμισε μάλιστα πως έχει ζητήσει να προταθεί η Θράκη ως κέντρο εκπαίδευσης της Frontex.</p>
      <p><i>«Περίπου 8000 με 10000 άνδρες και γυναίκες θα προσληφθούν από τον ευρωπαϊκό μηχανισμό οι οποίοι έχει σχεδιαστεί να εκπαιδευτούν στην Πολωνία. Δεν αντιλαμβάνομαι γιατί να εκπαιδευτούν στην Πολωνία όταν είναι μια χώρα που δεν έχει ούτε έναν μετανάστη;»</i> αναρωτήθηκε για να προσθέσει ότι «είναι προτιμότερο για την Ευρώπη και τη Θράκη η εκπαίδευση να γίνεται στη Θράκη και στα νησιά για να μπορέσουν και τεχνογνωσία να δώσουν και να μεταφέρουν την πραγματική εικόνα από το πεδίο. «Είναι κάτι το οποίο δεν έχει απορριφθεί συζητείται και τυγχάνει μελέτης μακάρι να προωθηθεί.» είπε ο Θρακιώτης πολιτικός.</p>
      <p>Σχολιάζοντας το κλίμα που έχει δημιουργηθεί στη Ροδόπη γύρω από το μεταναστευτικό τόνισε: <i>«Είχαμε φαινόμενα ακραία με τον αστυνομικό ο οποίος μαχαιρώθηκε και διάφορες άλλες προκλήσεις. Εκτιμώ ότι αν αυστηροποιηθεί άμεσα η φύλαξη του Έβρου θα αποφύγουμε τη συνέχεια αυτων των φαινομένων και πιστεύω ότι γίνεται αυτό. Τουλάχιστον αυτή την διαβεβαίωση έχω από τους αρμόδιους υπουργούς.»</i> Σ’ αυτό το σημείο ο κος Στυλιανίδης τόνισε πως <i>«Θα πρέπει η Ελλάδα να ξεχωρίσει τις ευάλωτες ομάδες, τα ασυνόδευτα παιδιά, τις εγκύους, τα ΑμεΑ για τα οποία θα πρέπει να δείξει πραγματικά ανθρωπιστική φροντίδα διότι εκεί ακριβώς κρίνεται και η ανθρωπιά μας και το διεθνές πρόσωπο της χώρας, αλλά θα πρέπει να είμαστε απολύτως αυστηροί και σκληροί σε δύο σημεία: Πρώτον, στη φύλαξη των συνόρων . Δεύτερον, στην αντιμετώπιση διαφορών εγκληματικών ή άλλων στοιχείων τα οποία προσπαθούν να παρεισφρήσουν μ’ αυτές τις μαζικές ροές»</i> για να σημειώσει με νόημα ότι <i>« Μέσα σ’ αυτούς δεν είναι όλοι πρόσφυγες και μετανάστες, υπάρχουν πάρα πολλοί και εγκληματίες και άνθρωποι οι οποίοι έχουν συμμετάσχει σε πολεμικές επιχειρήσεις, πρέπει να είμαστε πάρα πολύ αυστηροί και σκληροί στην αντιμετώπιση αυτών των φαινομένων.»</i><br/>Φώτο: Ευριπίδης Στυλιανίδης συνέντευξη –κείμενο: Μαρία Νικολάου</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/komotini/anakoinosi-kalesma-toy-kke-an-m-thrakis-gia-to-metanasteytiko/"/>
        <a href="https://www.ert.gr/perifereiakoi-stathmoi/kavala/kavala-katigorimatiki-diapseysi/"/>
        <a href="https://www.ert.gr/perifereiakoi-stathmoi/iraklio/aigyptioi-oi-13-metanastes-syllipsi-dyo-os-diakiniton/"/>
        <a href="https://www.ert.gr/perifereiakoi-stathmoi/iraklio/seminario-gia-toys-prosfyges/"/>
        <a href="https://www.ert.gr/eidiseis/ellada/kinonia/oi-axones-toy-schedioy-gia-to-metanasteytiko-protes-antidraseis-apo-tis-topikes-koinonies-video/"/>
        <a href="https://www.ert.gr/perifereiakoi-stathmoi/komotini/komotini-kindynos-katarreysis-tis-gefyras-karydias/"/>
      </related>
    </article>
  </body>
</html>