<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/pnl-deputatii-matei-dobrovie-florica-chereches-propune-masuri-imbunatatire-protectiei-copilului-romania-parintii-inteleg-trebui-tina-cont-opinia-copilului-momentul-stabilirii-locuintei-1922403221322019111219176428"/>
    <meta property="og:site_name" content="News.ro"/>
    <meta property="article:published_time" content="2019-11-21T12:32:32+00:00"/>
    <meta property="og:title" content="PNL, prin deputaţii Matei Dobrovie şi Florica Cherecheş, propune măsuri de îmbunătăţire a protecţiei copilului în România. Dacă părinţii nu se înţeleg, va trebui să se ţină cont de opinia copilului în momentul stabilirii locuinţei"/>
    <meta property="og:description" content="Partidul Naţional Liberal, prin deputaţii Matei Dobrovie şi Florica Cherecheş, a iniţiat o propunere de modificare şi completare a Legii nr. 272/2004 privind protecţia şi promovarea drepturilor copiilor, care urmăreşte facilitarea şi urgentarea procedurilor de plasare a copilului instituţionalizat într-o familie corespunzătoare, precum şi soluţionarea problemelor din practică."/>
  </head>
  <body>
    <article>
      <h1>PNL, prin deputaţii Matei Dobrovie şi Florica Cherecheş, propune măsuri de îmbunătăţire a protecţiei copilului în România. Dacă părinţii nu se înţeleg, va trebui să se ţină cont de opinia copilului în momentul stabilirii locuinţei</h1>
      <address><time datetime="2019-11-21T12:32:32+00:00">21 Nov 2019, 12:32</time> by <a rel="author">Alina Oprea</a></address>
      <p>
        <b>Partidul Naţional Liberal, prin deputaţii Matei Dobrovie şi Florica Cherecheş, a iniţiat o propunere de modificare şi completare a Legii nr. 272/2004 privind protecţia şi promovarea drepturilor copiilor, care urmăreşte facilitarea şi urgentarea procedurilor de plasare a copilului instituţionalizat într-o familie corespunzătoare, precum şi soluţionarea problemelor din practică.</b>
      </p>
      <p>„Sunt peste 50.000 de copii în sistemul de protecţie în România. Aceştia rămân ani de zile blocaţi acolo, deşi cel mai prielnic mediu de dezvoltare pentru ei este familia. Procedurile actuale sunt adesea prea lente, greoaie şi birocratice. Prezenta propunere legislativă este rezultatul unui proces amplu, deschis, transparent, de consultare cu specialişti, servicii publice şi organizaţii non-guvernamentale. Am introdus termene acolo unde legea era prea vagă, sancţiuni acolo unde acestea nu se respectă, precum şi o ordine de instituire a plasamentului copilului, prioritară fiind persoana sau familia extinsă ori de plasament”, a declarat deputatul PNL Matei Dobrovie, într-un comunicat.</p>
      <p>La rândul său, deputatul Florica Cherecheş spune că se urmăreşte să se facă o monitorizare mai atentă a situaţiei copilului.</p>
      <p>„Ceea ce urmărim acum este să se facă o monitorizare mai atentă a situaţiei copilului, inclusiv după reintegrarea sa în familie, dacă aceasta a fost posibilă, iar interesul superior al copilului să fie realmente respectat, nu numai în teorie. Pentru dezvoltarea armonioasă a copilului, e important ca acesta să crească într-o familie iubitoare, prioritară fiind cea naturală, iar dacă acest lucru nu este posibil, într-o familie de plasament sau adoptivă”, a precizat Florica Cherecheş.</p>
      <p>Principalele modificări ale Legii nr. 272/2004 vizează: introducerea persoanei sau a familiei de plasament în definiţia familiei substitutive din cauza numărului mare de copii aflaţi la familii de plasament; reducerea căutării gradului de rudenie până la gradul III inclusiv, la familia extinsă şi la cea substitutivă; implicarea furnizorilor privaţi acreditaţi de servicii sociale în procedurile privind măsurile de protecţie a copilului, care să desfăşoare servicii şi activităţi în domeniu; stabilirea cu exactitate a unor termene de îndeplinire a procedurilor.</p>
      <p>De asemenea, modificările avute în vedere presupun şi reevaluarea împrejurărilor care au stat la baza stabilirii măsurilor de protecţie specială o dată la şase luni, nu la trei luni, cum este în prezent, precum şi instituirea obligaţiei serviciului public de asistenţă socială şi a persoanelor cu competenţe în domeniu de întocmire a rapoartelor lunare, iar după şase luni, trimestriale, pentru o perioadă totală de doi ani, după reintegrarea copilului în familia biologică.</p>
      <p>Alte modificări ale Legii nr. 272/2004 au în vedere: deschiderea procedurii de adopţie internă ca finalitate a planului individualizat de protecţie în cazul în care reintegrarea copilului în familie nu este posibilă; introducerea unei ordini de instituire a plasamentului copilului; obligaţia părinţilor de a participa la un număr de minim zece şedinţe de consiliere în vederea dezvoltării de abilităţi parentale, pentru reintegrarea copilului în cele mai bune condiţii în familia biologică; introducerea de contravenţii pentru nerespectarea unor termene nou instituite prin prezenta propunere legislativă.</p>
      <p>Una din modificările aduse arată că va trebui să se ţină cont de opinia copilului, în momentul stabilirii locuinţei acestuia la unul dintre părinţi, dacă aceştia nu se înţeleg.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>