<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kultura/20191121_gothar_peter_katona_jozsef_szinhaz_musor_hoherok"/>
    <meta property="og:site_name" content="HVG.hu"/>
    <meta property="article:published_time" content="2019-11-21T12:58:00+00:00"/>
    <meta property="og:title" content="Leveszi Gothár rendezését a Katona a műsoráról"/>
    <meta property="og:description" content="A Hóhérok már meghirdetett előadásai elmaradnak, de más változásokat is bejelentett a színház."/>
  </head>
  <body>
    <article>
      <h1>Leveszi Gothár rendezését a Katona a műsoráról</h1>
      <address><time datetime="2019-11-21T12:58:00+00:00">21 Nov 2019, 12:58</time> by <a rel="author">hvg.hu</a></address>
      <p>
        <b>A Hóhérok már meghirdetett előadásai elmaradnak, de más változásokat is bejelentett a színház.</b>
      </p>
      <p>Nem játsszák a következő hónapokban a Gothár Péter rendezésében készült Hóhérokat a Katona József Színházban – derül ki az intézmény közleményéből. Mint írták, a darab már meghirdetett előadásai elmaradnak.</p>
      <p>A most vasárnapi előadásra szóló jegyek november 30-ig, a december 6-ira és a január 13-ira szólók pedig december 12-ig válthatók vissza. Az online vásárolt jegyek árát visszautalják.</p>
      <p>A közleményből az is kiderül, hogy január 13-án a nagyszínpadon a Tartuffe, a Kamrában a Bánk bán kerül műsorra.</p>
      <p>Ugyanazon a napon elmarad a Jurányi Házba meghirdetett koprodukciós előadásuk, az Egy őrült naplója. Az arra megváltott belépőket csak a Jurányi jegypénztárában lehet visszaváltani vagy becserélni más előadásra.</p>
      <p>A színház – amely a hét elején azt közölte, hogy kitiltotta egy szerződéses munkatársát, mert több esetben is erkölcsi határokat átlépő módon viselkedett a dolgozókkal, később pedig <a href="https://hvg.hu/kultura/20191120_Gothar_Peter_bevallotta_elfogadhatatlan_modon_kozeledett_egy_kolleganojehez">Gothár Péter elismerte, hogy róla van szó</a> – azt nem árulta el, hogy miért változik a meghirdetett műsor. Gothár többi rendezését ugyanis nem érinti a változás.</p>
      <related>
        <a href="https://hvg.hu/itthon/20191120_Gy_nemeth_katona_mate_gabor_gothar_peter"/>
        <a href="https://hvg.hu/kultura/20191120_schilling_arpad_gothar_peter_katona_jozsef_szinhaz_zaklatas"/>
      </related>
    </article>
  </body>
</html>