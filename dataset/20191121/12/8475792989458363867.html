<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/orebro/studie-tidigare-igangsattning-kan-radda-liv-regionen-avvaktar"/>
    <meta property="og:site_name" content="SVT Nyheter"/>
    <meta property="article:published_time" content="2019-11-21T12:48:42+00:00"/>
    <meta property="og:title" content="Studie: Lägre dödlighet vid tidigare ingångsättning – Regionen avvaktar"/>
    <meta property="og:description" content="Överlevnaden bland barn ökar om gravida som går över tiden sätts igång en vecka tidigare än normalt, det visar en studie gjord vid Sahlgrenska sjukhuset. Flera regioner inför nu igångsättning en vecka över tiden, men i Region Örebro län väljer man att avvakta."/>
  </head>
  <body>
    <article>
      <h1>Studie: Lägre dödlighet vid tidigare ingångsättning – Regionen avvaktar</h1>
      <address><time datetime="2019-11-21T12:48:42+00:00">21 Nov 2019, 12:48</time> by <a rel="author">Kristofer Ström</a></address>
      <p>
        <b>Överlevnaden bland barn ökar om gravida som går över tiden sätts igång en vecka tidigare än normalt, det visar en studie gjord vid Sahlgrenska sjukhuset. Flera regioner inför nu igångsättning en vecka över tiden, men i Region Örebro län väljer man att avvakta.</b>
      </p>
      <p>En igångsättning av en överburen graviditet sker idag efter 42 fullgångna gravidveckor i Sverige. I många andra länder i Europa och USA sker detta i vecka 41.</p>
      <p>I studien vid Sahlgrenska universitetet delade man in kvinnor i två olika grupper – där hälften som gått över tiden satts igång vecka 42 som vanligt och den andra hälften redan i vecka 41. Totalt dog sex barn i studien, alla i gruppen som skulle sättas igång vecka 42.</p>
      <h3>Regionen avvaktar</h3>
      <p>Sahlgrenska sjukhuset inför nu igångsättning en vecka över tiden, det <a href="https://sverigesradio.se/sida/artikel.aspx?programid=406&amp;artikel=7348290">rapporterar Sveriges radio i dag</a>. Region Dalarna började med tidigare igångsättning redan i april i år, efter att de preliminära resultaten från studien kom. Men i Region Örebro län är det fortsatt igångsättning efter vecka 42, inte 41.</p>
      <p>– Vi visste om att resultaten av studien skulle presenteras idag och vår specialförening, SFOG (Svensk Föreningen för Obstetrik och Gynekologi) känner också väl till det här och vi jobbar för att få fram nationella riktlinjer kring det här, säger Gill Kullberg, verksamhetschef för Kvinnokliniken i Örebro län.</p>
      <h3>Underlag för riktlinjer</h3>
      <p>Studien och resultaten publiceras nu i den vetenskapliga tidsskriften British Medical Journal, som tillsammans med tidigare studier kan bli riktlinjer inom förlossningsvården i Sverige.</p>
      <p>– Ju tidigare det kommer nationella riktlinjer desto bättre, säger Gill Kullberg.</p>
      <p>
        <i>Varför väljer ni att avvakta när studien visar att det är säkrare för barnets överlevnad att sätta igång en förlossning i vecka 41 istället för 42?</i>
      </p>
      <p>– Majoriteten av landet regioner har valt att avvakta och det gör vi också innan nationella riktlinjer är på plats. Det är alltid bra med ett samförstånd. Det jag vet är att det är bokat ett möte mellan specialförenongen och arbetsgrupper inom specialområdet.</p>
    </article>
  </body>
</html>