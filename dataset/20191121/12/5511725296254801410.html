<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/other_kinds/other/latvijas-paralimpiska-sporta-centra-metu-konkursa-iesniegti-cetri-piedavajumi.d?id=51657191"/>
    <meta property="og:site_name" content="DELFI"/>
    <meta property="article:published_time" content="2019-11-21T12:36:27+00:00"/>
    <meta property="og:title" content="Latvijas Paralimpiskā sporta centra metu konkursā iesniegti četri piedāvājumi "/>
    <meta property="og:description" content="Lai nodrošinātu plašākas sporta iespējas cilvēkiem ar invaliditāti un atbilstoši aprīkotu treniņu vietu parasportistiem, Rīgā iecerēts būvēt Latvijas Paralimpisko sporta centru. Šobrīd notiek Paralimpiskā sporta centra metu konkursā iesniegto piedāvājumu izvērtēšana, lai noteiktu tā arhitektonisko vīziju. Metu konkursā iesniegti četri piedāvājumi, ziņo Latvijas Paralimpiskā komiteja."/>
  </head>
  <body>
    <article>
      <h1>Latvijas Paralimpiskā sporta centra metu konkursā iesniegti četri piedāvājumi </h1>
      <address><time datetime="2019-11-21T12:36:27+00:00">21 Nov 2019, 12:36</time> by <a rel="author">DELFI Sports</a></address>
      <p>
        <b>Lai nodrošinātu plašākas sporta iespējas cilvēkiem ar invaliditāti un atbilstoši aprīkotu treniņu vietu parasportistiem, Rīgā iecerēts būvēt Latvijas Paralimpisko sporta centru. Šobrīd notiek Paralimpiskā sporta centra metu konkursā iesniegto piedāvājumu izvērtēšana, lai noteiktu tā arhitektonisko vīziju. Metu konkursā iesniegti četri piedāvājumi, ziņo Latvijas Paralimpiskā komiteja.</b>
      </p>
      <p>Paralimpiskais sporta centrs veiks gan sociālas funkcijas cilvēku veselības uzlabošanai ikdienā, gan veicinās profesionālā parasporta attīstību. Līdzīga veida sporta centri pieejami arī citās valstīs. Taču ar tik plašu funkcionalitāti vienuviet šis būs pirmais šāda veida sporta centrs Baltijā un visā Eiropā.</p>
      <p>"Paralimpiskais sporta centrs ir būtisks gan visiem Latvijas iedzīvotājiem ar invaliditāti, kam sports ir ļoti svarīga veselības uzturēšanas un arī socializēšanās sastāvdaļa, gan arī parasporta attīstībai – ikdienas treniņiem, treniņnometņu, sacensību un čempionātu organizēšanai," saka Latvijas Paralimpiskās komitejas prezidente Daiga Dadzīte.</p>
      <p>Viņa skaidro, ka tajā būs cilvēkiem ar invaliditāti pilnībā pielāgota sporta infrastruktūra, iespēja būt sporta speciālistu uzraudzībā un nakšņošanas iespējas, ko patlaban esošā infrastruktūra Latvijā nespēj sniegt. Tādējādi cilvēki ar invaliditāti arī no attālākajiem Latvijas reģioniem varētu atbraukt un uzturēties šeit vairākas dienas, atrast sev piemērotāko sporta veidu, atgūt spēkus pēc traumām vai smagām slimībām.</p>
      <p>"Diemžēl sporta iespējas cilvēkiem ar invaliditāti Latvijā šobrīd ir ļoti ierobežotas - liela daļa sporta centru nav pietiekami pielāgoti, ir problemātiski nokļūt līdz sporta centriem, sporta centru tuvumā nav iespēju pārnakšņot cilvēkiem ar invaliditāti, noslogotības dēļ pieejamie treniņu laiki bieži nav izmantojami. Rezultātā parasportisti spiesti braukt trenēties uz Vāciju, Spāniju un citām valstīm. Bērni un jaunieši – aprast ar domu, ka sports - tā ir ekskluzīva un grūti pieejama iespēja," saka D. Dadzīte.</p>
      <p>"Parasportistu konkurence pasaulē kļūst arvien sīvāka, un paaugstinās arī rezultatīvie rādītāji. Ja vēlamies, lai parasports arī turpmāk nestu Latvijas vārdu pasaulē, tad šāds Paralimpiskais sporta centrs kā stabila treniņu vieta sportistiem ir absolūti nepieciešama. Vienlaikus Latvijā 10% iedzīvotāju ir ar invaliditāti un šim skaitam ir tendence pieaugt – ja nevēlamies no valsts budžeta maksāt arvien vairāk par kompensējamiem medikamentiem un sociālajos pabalstos, bet vēlamies, lai šie cilvēki pēc iespējas būtu darbspējīgi, tad sporta infrastruktūras uzlabošana cilvēkiem ar invaliditāti ir neizbēgama," uzsver D. Dadzīte.</p>
      <p>Kā ziņots, Latvijas <a href="https://www.delfi.lv/sports/news/other_kinds/other/lidz-ziemassvetkiem-cer-izraudzit-latvijas-paralimpiska-sporta-centra-meta-konkursa-uzvaretaju.d?id=51644157">Paralimpisko sporta centru ir paredzēts būvēt Rīgā</a>, Bišumuižas apkaimē. Pēc visu kārtu pabeigšanas tas aptvers gandrīz desmit ha lielu platību, tādējādi veicinot arī Bišumuižas sociālekonomiskās vides uzlabošanos.</p>
      <p>Latvijas Paralimpiskā sporta centra metu konkurss tika izsludināts šī gada augustā, un piedāvājumus bija iespējams iesniegt līdz š.g. 14. novembrim. Par metu konkursa rezultātiem konkursa dalībnieki tiks informēti atklātā sēdē. Par rezultātiem tiks informēta arī sabiedrība. Plānots, ka konkursa uzvarētājs varētu tikt paziņots līdz Ziemassvētkiem. Pēc tam tiks sākta sarunu procedūra par Latvijas Paralimpiskā sporta centra būvprojekta izstrādi un autoruzraudzību, ja šim mērķim nākamā gada valsts budžetā tiks piešķirts nepieciešamais finansējums.</p>
      <related>
        <h4>Lasi vēl</h4>
        <a href="https://www.delfi.lv/sports/news/other_kinds/other/lidz-ziemassvetkiem-cer-izraudzit-latvijas-paralimpiska-sporta-centra-meta-konkursa-uzvaretaju.d?id=51644157"/>
        <a href="https://www.delfi.lv/sports/news/analysis/daiga-dadzite-vai-sporta-esam-vienlidzigi.d?id=51637281"/>
      </related>
    </article>
  </body>
</html>