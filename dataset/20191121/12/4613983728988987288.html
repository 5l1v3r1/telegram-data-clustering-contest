<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/bmw-poracha-baterii-za-elektromobili-na-stoynost-nad-eur10-miliarda.html"/>
    <meta property="og:site_name" content="Money.bg"/>
    <meta property="article:published_time" content="2019-11-21T12:31:31+00:00"/>
    <meta property="og:title" content="BMW поръча батерии за електромобили на стойност над €10 милиарда"/>
    <meta property="og:description" content="Компанията ще осигури необходимия кобалт и литий"/>
  </head>
  <body>
    <article>
      <h1>BMW поръча батерии за електромобили на стойност над €10 милиарда</h1>
      <address>
        <time datetime="2019-11-21T12:31:31+00:00">21 Nov 2019, 12:31</time>
      </address>
      <p>Германският автомобилен производител BMW обяви, че е поръчал батерии за електромобили на стойност над 10 милиарда евро на китайския производител Contemporary Amperex Technology Co (CATL) и на южнокорейския производител Samsung SDI, съобщава Reuters.</p>
      <p>Баварската компания на практика увеличи своята поръчка за CATL до 7,3 милиарда евро. Първоначалната сума, обявена в средата на 2018 г., беше 4 милиарда евро. Договорът ще продължи от 2020 г. до 2031 година.</p>
      <p>Освен това BMW подписа договор със Samsung SDI за доставка на батерии в размер на 2,9 милиарда евро, който ще бъде валиден от 2021 до 2031 година.</p>
      <p>BMW заяви, че ще получи кобалта, необходим за производството на поръчаните от компанията батерии от Австралия и Мароко и ще го предостави на CATL и Samsung SDI.</p>
      <p>Автомобилният производител също така ще достави литий от редица находища, включително и в Австралия.</p>
      <p>До 2023 г. BMW планира да пусне на пазара 25 електрифицирани модела, повече от половината от които ще бъдат изцяло електрически. Компанията очаква продажбите на електрифицирани превозни средства да се удвоят между 2019 и 2021 година.</p>
      <p>През първата половина на тази година глобалният пазар на електрически автомобили е нараснал с 35%. Според експерти от Sanford C. Bernstein, през цялата 2019 година увеличението може да достигне съответно 23-48% до 2,4 - 2,9 милиона е-коли.</p>
    </article>
  </body>
</html>