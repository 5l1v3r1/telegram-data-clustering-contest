<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Plovdivskiyat-sud-pusna-sreshtu-5000-leva-obvinen-za-narkotici-915684"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-21T12:18:00+00:00"/>
    <meta property="og:title" content="Пловдивският съд пусна срещу 5000 лева обвинен за наркотици"/>
    <meta property="og:description" content="Пловдивският апелативен съд потвърди частично определението на Окръжен съд – Пловдив, с което е взет..."/>
  </head>
  <body>
    <article>
      <h1>Пловдивският съд пусна срещу 5000 лева обвинен за наркотици</h1>
      <address>
        <time datetime="2019-11-21T12:18:00+00:00">21 Nov 2019, 12:18</time>
      </address>
      <p>Пловдивският апелативен съд потвърди частично определението на Окръжен съд – Пловдив, с което е взета най-тежката мярка за неотклонение "задържане под стража“ спрямо Б. Й. и А. А.</p>
      <p>Срещу двамата е повдигнато обвинение за държане на високорискови наркотични вещества с цел разпространение. Полицията е открила и иззела от квартирата на двамата младежи в Пловдив един килограм и двеста грама марихуана и 20 грама кокаин.</p>
      <p>Апелативният съд прецени, че Б. Й. трябва да остане в ареста, тъй като спрямо него има сведения от разпити на свидетели, че ги е снабдявал с наркотици и не е отрекъл пред полицейския служител, че намерената марихуана е негова. От доказателствата по делото може да се направи обосновано предположение, че той е съпричастен към престъплението, в което е обвинен, а наказанието предвидено в закона е от 2 до 8 години лишаване от свобода. Непроменена остава опасността при по-лека мярка Б. Й. да се укрие и да извърши престъпление, която се обосновава от голямото количество и разновидност на наркотичното вещество, смята Апелативният съд.</p>
      <p>За втория обвиняем А. А. съдът прецени, че наложената от Окръжния съд мярка за процесуална принуда "задържане под стража“ е прекомерна и я замени с парична гаранция от 5 000 лева, тъй като липсват доказателства този обвиняем да е имал за цел да разпространява наркотици. След внасяне на сумата А. А. ще бъде освободен от ареста. Определението на Апелативния съд е окончателно.</p>
    </article>
  </body>
</html>