<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/cheskiy-pereviznik-zapustit-potyag-do-kordonu-z-ukrayinoyu-330404_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T12:06:00+00:00"/>
    <meta property="og:title" content="Чеський перевізник запустить потяг до кордону з Україною"/>
    <meta property="og:description" content="Перевізник обслуговуватиме маршрут Прага-Краків-Перемишль-Медика."/>
  </head>
  <body>
    <article>
      <h1>Чеський перевізник запустить потяг до кордону з Україною</h1>
      <h2>Перевізник обслуговуватиме маршрут Прага-Краків-Перемишль-Медика.</h2>
      <address>
        <time datetime="2019-11-21T12:06:00+00:00">21 Nov 2019, 12:06</time>
      </address>
      <p>Чеський перевізник Leo Express отримав дозвіл на <a href="https://dt.ua/ECONOMICS/ukrzaliznicya-zrobila-poyizd-lviv-peremishl-schodennim-dlya-stikuvannya-z-berlinskim-nichnim-ekspresom-329953_.html"><b>запуск регулярних залізничних рейсів</b></a> із Праги до станції Медика на кордоні з Україною. Дозвіл вступить в дію 11 грудня цього року, повідомляє пресслужба <a href="https://www.rynek-kolejowy.pl/wiadomosci/leo-express-moze-jezdzic-z-pragi-przez-krakow-do-przemysla-i-medyki-94452.html">Rynek kolejowy</a>.</p>
      <p>Новий рейс буде обслуговувати маршрут Прага - Краків-Перемишль-Медика.</p>
      <figure>
        <img src="https://image.zn.ua/media/images/original/Nov2019/245545.jpg"/>
        <figcaption>Google Maps <br/>Карта руху поїзда Прага-Краків-Пшемисль-Медика</figcaption>
      </figure>
      <p>Відповідне рішення ухвалили 15 листопада. Воно буде діяти протягом 5 років поспіль.</p>
      <p>"Дослідження показало, що запуск нових сполук, запропонованих Leo Express, не буде загрожувати економічному балансу цих угод. Рішення містить низку положень, які гарантують, що право на експлуатацію буде здійснюватися у відповідності з інформацією, представленою в заяві перевізника", - йдеться в повідомленні.</p>
      <p>Зазначимо, що чеському перевізнику дозволено використовувати на маршруті чотири пари поїздів щодня. На території Польщі потяги можуть зупинятися в 17 пунктах, у тому числі у Катовіце, Кракові, Тарнові, Жешуві, Перемишлі.</p>
      <p>Раніше повідомлялося, що <a href="https://dt.ua/ECONOMICS/ukrzaliznicya-zrobila-poyizd-lviv-peremishl-schodennim-dlya-stikuvannya-z-berlinskim-nichnim-ekspresom-329953_.html"><b>починаючи з 15 грудня, поїзд №89 Львів-Перемишль курсуватиме щоденно</b></a>, забезпечуючи тим самим щоденну зручну стиковку з нічним поїздом Перемишль-Вроцлав-Берлін.</p>
      <p>На <a href="https://dt.ua/ECONOMICS/mizh-dniprom-i-peremishlem-zapuscheno-pryame-zaliznichne-spoluchennya-308990_.html"><b>Крюківському вагонобудівному заводі (КВБЗ) завершили складання нового дизель-поїзда ДПКр-3</b></a>. Кілька днів тому поїзд покинув територію підприємства і зараз проходить випробування на мережі "Укрзалізниці".</p>
      <p>Очікується, що вже днями <a href="https://zn.ua/ECONOMICS/mezhdu-dneprom-i-peremyshlem-zapuscheno-pryamoe-zheleznodorozhnoe-soobschenie-315235_.html"><b>дизель-поїзд вийде в пробіг на відрізку Новомосковськ-Баловка</b>.</a> Випробування будуть проходити за спеціальною програмою і триватимуть більше місяця. Пізніше поїзд буде експлуатуватися на маршруті Центральний ж/д вокзал Києва - аеропорт Бориспіль. Заявлялося, що поїзд почне працювати на лінії Kyiv Boryspil Express вже до кінця поточного року.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>