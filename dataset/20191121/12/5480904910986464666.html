<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/o-zavrene-richtrovy-boudy-usiluje-horska-sluzba-cr/1823649?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T12:41:00+00:00"/>
    <meta property="og:title" content="O zavřené Richtrovy boudy usiluje Horská služba ČR"/>
    <meta property="og:description" content="Pec pod Sněžkou (Trutnovsko) - O Richtrovy boudy nad Pecí pod Sněžkou usiluje Horská služba ČR (HS ČR), kterou zřizuje ministerstvo pro místní rozvoj. ČTK to dnes potvrdil mluvčí HS ČR Radek Zeman. Horská služba v minulosti objekt využívala k různým aktivitám. Richtrovy boudy, které jsou zavřené od loňska, by tak mohly zůstat v majetku státu."/>
  </head>
  <body>
    <article>
      <h1>O zavřené Richtrovy boudy usiluje Horská služba ČR</h1>
      <address><time datetime="2019-11-21T12:41:00+00:00">21 Nov 2019, 12:41</time> by <a rel="author" href="http://www.ctk.cz/" target="_blank">ČTK</a></address>
      <p>Pec pod Sněžkou (Trutnovsko) - O Richtrovy boudy nad Pecí pod Sněžkou usiluje Horská služba ČR (HS ČR), kterou zřizuje ministerstvo pro místní rozvoj. ČTK to dnes potvrdil mluvčí HS ČR Radek Zeman. Horská služba v minulosti objekt využívala k různým aktivitám. Richtrovy boudy, které jsou zavřené od loňska, by tak mohly zůstat v majetku státu.</p>
      <p>"Máme zájem o Richtrovy boudy. Rádi bychom tam měli školící středisko. V současnosti probíhají jednání, jak to zrealizovat," řekl dnes ČTK mluvčí HS ČR Radek Zeman.</p>
      <p>Podle ředitele HS ČR Patrika Jakla se jako nejpravděpodobnější nyní jeví převod majetku mezi resorty. "Pokud se bavíme o tom, jestli Richtrovy boudy letos pojedou, tak to určitě ne. Jednání probíhají," řekl ČTK Jakl.</p>
      <p>U Horské služby pracuje asi 100 lidí, dalších 360 záchranářů je dobrovolných. Působí v sedmi českých pohořích, nejvíc zásahů má v Krkonoších.</p>
      <p>Ministerstvo školství jen uvedlo, že o dalším využití Richtrových bud jedná s Úřadem pro zastupování státu ve věcech majetkových (ÚZSVM). "Snažili jsme se nalézt také jiné možnosti a v současné době můžeme sdělit, že o objekt projevila zájem jedna z příspěvkových organizací v rámci jednoho z resortů, se kterým jsme zahájili jednání," uvedla pro ČTK bez dalších podrobností mluvčí ministerstva školství Aneta Lednová.</p>
      <p>Kdy by se mohly takzvané "Richtrovky" znovu pro veřejnost otevřít, nesdělila. Před zavřením fungovala v hlavním objektu také oblíbená restaurace. Kolem bud vede frekventovaná turistická trasa z Pece pod Sněžkou na Výrovku a Luční boudu.</p>
      <p>Boudy ukončily provoz koncem loňského roku, provozoval je Národní institut pro další vzdělávání (NIDV), který spadá pod ministerstvo školství. Jako důvod ministerstvo a NIDV uvedly vážná manažerská pochybení při správě majetku bývalého vedení bud. To bývalý správce odmítl. Richtrovy boudy sloužily hlavně jako školicí a rekreační středisko pro pedagogické pracovníky, pro školy v přírodě, lyžařské kurzy a výjezdní zasedání.</p>
      <p>Nyní se o údržbu stará zaměstnanec NIDV, zařízení je pod nepřetržitým dohledem kamerového systému. "Zástupce centrálního pracoviště NIDV jezdí objekt osobně kontrolovat minimálně dvakrát měsíčně. Náklady na aktuální provoz tohoto zařízení se skládají z platu zaměstnance a ostatních běžných výdajů nezbytných pro údržbu objektu a rovněž z nákladů na odpisy objektu," uvedli zástupci ministerstva školství.</p>
      <p>Na webu Richtrových bud se uvádí, že první zmínka o nich je z 80. let 18. století, kdy byl jedním ze čtyř budařů Hans David Richter. Zpočátku šlo o letní boudy, kam horalé vyháněli stáda. Před první světovou válkou nahradila původní chalupu bouda s 50 lůžky v 18 pokojích. Dlouho patřily Richtrovy boudy akciové společnosti Bratři Bönschové, která vlastnila i hřebenovou Luční boudu. V roce 1938 objekt vyhořel, ale za války byl obnoven. Po druhé světové válce byl hostinský podnik i hospodářství zkonfiskováno. V roce 1946 získala boudu Obchodní akademie Dr. Beneše z Prahy a v roce 1950 se stala majetkem tehdejšího Ministerstva školství, věd a umění.</p>
      <p>Poslední větší rekonstrukce zařízení skončila v roce 2008, v roce 2011 Richtrovy boudy získal NIDV.</p>
    </article>
  </body>
</html>