<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/aa65a28de7b88a6b/scaderea-pretului-la-gaz-anuntata-de-chicu-la-intoarcerea-din-rusia-e-fireasca-in-actuala-conjunctura-a-pietei-expert.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-21T12:22:36+00:00"/>
    <meta property="og:title" content="Scăderea prețului la gaz, anunțată de Chicu la întoarcerea din Rusia, e firească în actuala conjunctură a pieței // EXPERT"/>
    <meta property="og:description" content="Expertul în energetică, Sergiu Tofilat, este de părere că scăderea prețurilor de import al gazelelor naturale, anunțată de autorități la întoarcerea din Federația Rusă, este firească în actuala conjunctură a pieței."/>
  </head>
  <body>
    <article>
      <h1>Scăderea prețului la gaz, anunțată de Chicu la întoarcerea din Rusia, e firească în actuala conjunctură a pieței // EXPERT</h1>
      <address><time datetime="2019-11-21T12:22:36+00:00">21 Nov 2019, 12:22</time> by <a rel="author">Jurnal.md</a></address>
      <p>
        <b>Expertul în energetică, Sergiu Tofilat, este de părere că scăderea prețurilor de import al gazelelor naturale, anunțată de autorități la întoarcerea din Federația Rusă, este firească în actuala conjunctură a pieței.</b>
      </p>
      <p>În opinia sa, tot ce au făcut autoritățile moldovenești e că au discutat prelungirea contractului cu „Gazprom” pentru asigurarea furnizării fiabile a gazelor naturale.</p>
      <p>„Președintele Igor Dodon tare voia să speculeze pe această temă a ieftinirii prețurilor la gaz. Noi trebuie să înțelegem cum are loc aceasta și cum se formează prețul pentru Republica Moldova. El se stabilește trimestrial, adică la fiecare trei luni se schimbă, în funcție de prețul gazului pe piața UE cu un an în urmă”, a declarat Sergiu Tofilat pentru <a href="http://jurnal.md/ro/news/aa65a28de7b88a6b/ipn.md">IPN</a>.</p>
      <p>„Respectiv, dacă anul acesta în Uniunea Europeană gazul s-a ieftinit semnificativ, respectiv și la noi, după Anul Nou, va începe ieftinirea. Deci, această ieftinire nici acum nu se datorează relației domnului Dodon cu Federația Rusă, ci conjuncturii pieței”, a adăugat expertul.</p>
      <p>La întoarcerea din Federația Rusă, premierul Ion Chicu a declarat că la Moscova s-a ajuns la o înțelegere cu privire la diminuarea semnificativă a prețurilor la gazele livrate în Republica Moldova de la 1 ianuarie 2020.</p>
      <p>Mai exact, după 1 ianuarie 2020, prețul urmează a fi micșorat cu 50 de dolari și va constitui în jur de 172-173 de dolari pentru o mie de metri cubi.</p>
    </article>
  </body>
</html>