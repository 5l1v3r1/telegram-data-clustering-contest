<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/esteri/2019/11/21/un-europeo-su-4-ha-forti-sentimenti-antisemiti-sondaggio-adl-top10_20191121_133712/"/>
    <meta property="og:site_name" content="Askanews"/>
    <meta property="article:published_time" content="2019-11-21T12:37:12+00:00"/>
    <meta property="og:title" content="Un europeo su 4 ha forti sentimenti antisemiti (sondaggio Adl)"/>
    <meta property="og:description" content="Roma, 21 nov. (askanews) – Circa un quarto della popolazione europea ha “atteggiamenti nettamente negativi nei confronti degli ebrei”, rileva un nuovo sondaggio globale sull’antisemitismo realizzato dalla Anti-Defamation League (ADL). I sentimenti antisemiti si confermano essenzialmente allo stesso livello di quattro anni fa nei Paesi dell’Europa occidentale. Ma il sondaggio commissionato dall’Associazione ebraica che milita […]"/>
  </head>
  <body>
    <article>
      <h1>Un europeo su 4 ha forti sentimenti antisemiti (sondaggio Adl)</h1>
      <h2>In Italia quadro migliore rispetto a 2015, ma impennata ultimo anno</h2>
      <address>
        <time datetime="2019-11-21T12:37:12+00:00">21 Nov 2019, 12:37</time>
      </address>
      <figure>
        <img src="http://www.askanews.it/wp-content/uploads/2019/11/20191121_133703_E71E3C85.jpg"/>
      </figure>
      <p>Roma, 21 nov. (askanews) – Circa un quarto della popolazione europea ha “atteggiamenti nettamente negativi nei confronti degli ebrei”, rileva un nuovo sondaggio globale sull’antisemitismo realizzato dalla Anti-Defamation League (ADL). I sentimenti antisemiti si confermano essenzialmente allo stesso livello di quattro anni fa nei Paesi dell’Europa occidentale. Ma il sondaggio commissionato dall’Associazione ebraica che milita contro l’antisemitismo evidenzia una crescita dell’atteggiamento negativo nei confronti degli ebrei in Europa centrale e orientale, area dove l’antisemitismo ha radici storiche profonde. Il sondaggio è stato realizzato tra aprile e giugno 2019.</p>
      <p>“E’ molto preoccupante che circa un europeo su quattro abbia gli stessi convincimenti antisemiti che si rilevavano prima dell’Olocausto”, ha commentato Jonathan Greenblatt, il numero uno della Adl. Rispetto al Global 100 Index survey realizzato dall’Anti-Defamation League nel 2015, i sentimenti e gli atteggiamenti antisemiti sono cresciuti in modo significativo in Ucraina (+14%), Polonia (+11%) e Russia (+8%), ma anche in Argentina (+6).</p>
      <p>L’Italia si segnala invece per un miglioramento (-11% di sentimenti antisemiti dichiarati), come pure l’Austria (-8%) e in minor misura il Canada (-6 %). Ma per quanto riguarda l’Italia viene registrata una inversione di rotta nell’ultimo anno, con 190 casi di antisemitismo in nove mesi. L’Italia, insieme all’Austria, ottiene un risultato positivo, in quanto l’antisemitismo sembrerebbe essere sceso in “maniera significativa”. C’è da rilevare tuttavia, che il calo è stato registrato in relazione al 2015, mentre nell’ultimo anno, l’Osservatorio antisemitismo avrebbe invece riscontrato un aumento dell’antisemitismo anche nel nostro Paese, con 190 casi solo negli ultimi nove mesi.</p>
      <p>Orm/Int11</p>
    </article>
  </body>
</html>