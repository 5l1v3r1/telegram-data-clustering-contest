<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474013-ko-pawlowicz-i-piotrowicz-nie-maja-prawa-zasiadac-w-tk"/>
    <meta property="og:site_name" content="wPolityce.pl"/>
    <meta property="article:published_time" content="2019-11-21T12:55:22+00:00"/>
    <meta property="og:title" content="Opozycja tak bardzo boi się Pawłowicz i Piotrowicza w Trybunale? KO: Nie spełniają wymogów prawnych do zasiadania w TK"/>
    <meta property="og:description" content="&quot;Jeśli Krystyna Pawłowicz i Stanisław Piotrowicz zostaną wybrani do Trybunału Konstytucyjnego, to stanie się to ze złamaniem prawa&quot; - powiedziała na konferencji prasowej Gasiuk-Pihowicz."/>
  </head>
  <body>
    <article>
      <h1>Opozycja tak bardzo boi się Pawłowicz i Piotrowicza w Trybunale? KO: Nie spełniają wymogów prawnych do zasiadania w TK</h1>
      <address><time datetime="2019-11-21T12:55:22+00:00">21 Nov 2019, 12:55</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Kandydaci PiS do Trybunału Konstytucyjnego Krystyna Pawłowicz i Stanisław Piotrowicz nie spełniają wymogów prawnych do zasiadania w TK - uważają posłowie KO: Kamila Gasiuk-Pihowicz i Michał Szczerba. Chodzi - jak mówili w czwartek - przede wszystkim o wiek obojga kandydatów.</b>
      </p>
      <p>CZYTAJ RÓWNIEŻ:</p>
      <p>
        <a href="https://wpolityce.pl/polityka/473952-rzecznik-rzadu-kandydaci-pis-do-tk-maja-dobry-dorobek">Rzecznik rządu nie ma wątpliwości: Pawłowicz i Piotrowicz mają dobry dorobek. Wyboru do TK nie należy łączyć z wyborami do Sejmu</a>
      </p>
      <p>
        <a href="https://wpolityce.pl/polityka/473890-kandydatury-pawlowicz-i-piotrowicza-z-pozytywna-opinia">Komisja pozytywnie zaopiniowała kandydatury Pawłowicz i Piotrowicza. Opozycja wściekła! „To głosowanie ze złamaniem regulaminu”</a>
      </p>
      <p>W środę sejmowa komisja sprawiedliwości i praw człowieka pozytywnie zaopiniowała kandydatury obojga byłych posłów PiS do Trybunału Konstytucyjnego. Głosowanie w Sejmie w sprawie wyboru sędziów TK zaplanowane jest na czwartek wieczór.</p>
      <blockquote>Jeśli Krystyna Pawłowicz i Stanisław Piotrowicz zostaną wybrani do Trybunału Konstytucyjnego, to stanie się to ze złamaniem prawa</blockquote>
      <p>— powiedziała na konferencji prasowej Gasiuk-Pihowicz, która jest wiceprzewodniczącą sejmowej komisji sprawiedliwości i praw człowieka.</p>
      <p>Przypomniała, że kandydat, aby mógł zostać wybrany do TK, powinien mieć mniej niż 65 lat.</p>
      <blockquote>Jest to wymóg bezwzględny - urzędu nie może pełnić sędzia, który skończył 65. rok życia. To wyklucza, aby pani Pawłowicz i pan Piotrowicz mogli zostać zgodnie z prawem wybrani na sędziów Trybunału</blockquote>
      <p>— stwierdziła posłanka KO.</p>
      <p>Przestrzegała, że jeśli Piotrowicz i Pawłowicz zostaną wybrani do TK, to w przyszłości może to skutkować tym, że wyroki Trybunału, które zapadną przy ich udziale, zostaną uznane za nieistniejące.</p>
      <p>Poseł Szczerba przywołał dwie ekspertyzy prawne autorstwa profesorów prawa: Marcina Matczaka i Marka Chmaja.</p>
      <blockquote>One mówią wprost: bezwzględnym warunkiem formalnym dla ubiegania się o stanowisko sędziego TK jest wiek (…) Nie jest możliwe, aby 67-letnia Krystyna Pawłowicz i 67-letni Stanisław Piotrowicz ubiegali się o stanowisko nie spełniając tego podstawowego warunku</blockquote>
      <p>— podkreślił poseł.</p>
      <p>Szczerba dowodził ponadto, że byli posłowie PiS nie spełniają też innych przewidzianych prawem warunków do zasiadania w TK, m.in. dotyczących nieskazitelności charakteru i wyróżniania się wiedzą prawniczą.</p>
      <blockquote>Jak może kandydować na funkcję sędziego TK pani Krystyna Pawłowicz, której nienawistne, wykluczające wypowiedzi były wielokrotnie kierowane do komisji etyki poselskiej i która była karana przez tę komisję?</blockquote>
      <p>— pytał poseł KO.</p>
      <p>Piotrowiczowi zarzucił z kolei brak kompetencji w zakresie wiedzy prawniczej.</p>
      <blockquote>Jak można kierować do TK Stanisława Piotrowicza, który do mediów, do opinii publicznej mówił, że w Polsce nie ma I Prezesa Sądu Najwyższego? On twierdził publicznie, że prof. Gersdorf przestała być I Prezesem SN. Osoba, która w tak oczywistej sprawie rozmijała się z prawdą, łamała konstytucję, co zostało również potwierdzone wyrokami TSUE, nie ma wystarczającej wiedzy prawnej, żeby o to stanowisko się ubiegać</blockquote>
      <p>— uważa Szczerba.</p>
      <blockquote>Szanowni państwo, prawda brutalna jest taka: Nowogrodzka kieruje polityków PiS do Trybunału Konstytucyjnego. Trzeba bić na alarm</blockquote>
      <p>— powiedział poseł KO.</p>
      <p>Szczerba zaapelował do posłów Prawa i Sprawiedliwości, by nie głosowali na wyborem Pawłowicz i Piotrowicza do TK.</p>
      <p>O tym, że kandydaci PiS nie spełniają - ze względu na wiek - ustawowych wymogów do tego, by zasiadać w Trybunale Konstytucyjnym mówił też w czwartek w TVN24 Rzecznik Praw Obywatelskiej Adam Bodnar.</p>
      <p>CZYTAJ TAKŻE: <a href="https://wpolityce.pl/polityka/473925-pawlowicz-i-piotrowicz-przeszkadzaja-rpo-zlamanie-przepisu">Bodnar krytykuje kandydatury Pawłowicz i Piotrowicza: „Jawne złamanie przepisu ustawowego”. Powołuje się na… Chmaja i Matczaka!</a></p>
      <p>aw/PAP</p>
    </article>
  </body>
</html>