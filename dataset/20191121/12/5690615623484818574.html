<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837017-nardep-dp-uksrpirt-bez-litsenziy-metalobrukht"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T12:35:00+00:00"/>
    <meta property="og:title" content="Нардеп: ДП &quot;Уксрпирт&quot; без ліцензій - металобрухт"/>
    <meta property="og:description" content="КИЇВ. 21 листопада. УНН. Вартість активів демонополізованого &quot;Укрспирту&quot; буде дорівнювати ціні металобрухту. Про це у коментарі УНН заявив член комітету …"/>
  </head>
  <body>
    <article>
      <h1>Нардеп: ДП "Уксрпирт" без ліцензій - металобрухт</h1>
      <address><time datetime="2019-11-21T12:35:00+00:00">21 Nov 2019, 12:35</time> by <a rel="author">Ірина Макаренко</a></address>
      <p><b>КИЇВ. 21 листопада. УНН.</b> Вартість активів демонополізованого "Укрспирту" буде дорівнювати ціні металобрухту. Про це у коментарі <b>УНН</b> заявив член комітету Верховної Ради України з питань бюджету Микола Люшняк, коментуючи президентський <a href="http://w1.c1.rada.gov.ua/pls/zweb2/webproc4_1?pf3511=67165">законопроект</a> про демонополізацію спирту.</p>
      <p>"Якщо держава забере монополію (у ДП "Укрспирт" - ред.) - це буде нікому не потрібний металобрухт. Виробники горілки не купуватимуть заводи державного підприємства - вони скоріше побудують нові.</p>
      <p>Сьогодні французькі проектанти запропонують вам завод, який в день виготовляє біля 150 тонн спирту, за 15 млн євро. Заводи "Укрспирту" купуватимуть хіба що як локацію, не більше.</p>
      <p>Але окрім ДП, ми маємо ще ліцензії на виробництво спирту. От від їх продажу надходження будуть", - сказав він.</p>
      <p>Поспішно демонополізуючи держпідприємство, влада ризикує знищити спиртову галузь, як колись цукрову, каже нардеп.</p>
      <p>"У кінці 1990-х - на початку 2000-х років була демонополізація цукрової галузі. І сьогодні із понад 200 цукрових заводів реально працює 35. У нас в області (Тернопільська область - ред.), наприклад, із реально працюючих десяти заводів лишилось максимум два", - порівняв Люшняк.</p>
      <p>Нагадаємо, у жовтні Президент Володимир Зеленський подав законопроект у ВР про демонополізацію спиртової галузі. Він пропонує скасувати державну монополію на виробництво спирту, а відповідні ліцензії роздати усім охочим. Але така ініціатива вигідна лише горілчаним компаніям, кажуть експерти. Вони пояснюють, що демонополізація галузі перед приватизацією ДП “Укрспирт” знецінить державні активи, і продадуть їх хіба за ціною металобрухту.</p>
      <p>Експерти і члени профільного комітету ВР схиляються до думки, що демонополізацію спиртової галузі варто проводити лише після приватизація ДП “<a href="https://www.unn.com.ua/uk/news/1836702-demonopolizatsiya-spirtovoyi-galuzi-maye-buti-ne-ranishe-2021-roku-ekspert">Укрспирт</a>”. </p>
    </article>
  </body>
</html>