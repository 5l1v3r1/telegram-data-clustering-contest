<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/21/infografika/pravo/spravy-bankiriv-koho-pidozryuyut-pravooxoronczi"/>
    <meta property="og:site_name" content="Слово і Діло"/>
    <meta property="article:published_time" content="2019-11-21T12:27:26+00:00"/>
    <meta property="og:title" content="Справи банкірів: кого і в чому підозрюють правоохоронці"/>
    <meta property="og:description" content="Колишні високопосадовці Нацбанку стали не просто фігурантами, а підозрюваними у резонансних справах Генпрокуратури, НАБУ та САП. Хто ці люди та що їм інкримінують?"/>
  </head>
  <body>
    <article>
      <h1>Справи банкірів: кого і в чому підозрюють правоохоронці</h1>
      <address>
        <time datetime="2019-11-21T12:27:26+00:00">21 Nov 2019, 12:27</time>
      </address>
      <p>
        <b>Гучні затримання банкірів дехто називає посиленням тиску влади, інші вважають початком довгоочікуваних «посадок». «Слово і Діло» подивилось, яких банкірів та за якими справами намагаються притягнути до відповідальності правоохоронці.</b>
      </p>
      <h3>Глава «Укрексімбанку» Гриценко</h3>
      <p><a href="https://www.slovoidilo.ua/2019/11/18/novyna/pravo/sud-obrav-hrycenku-zapobizhnyj-zaxid">Печерський суд обрав запобіжний захід у вигляді застави (2,9 млн грн) без арешту для голови правління «Укрексімбанку» Олександра Гриценка.</a> Генпрокуратура розслідує кримінальне провадження щодо сприяння легалізації доходів, одержаних незаконним шляхом високопосадовцями часів Януковича. Гриценку, зокрема, інкримінують створення злочинної організації та привласнення майна внаслідок зловживання службовим становищем.</p>
      <figure>
        <img src="http://media.slovoidilo.ua/media/infographics/10/99497/99497-2_uk_origin.png"/>
      </figure>
      <p>Адвокати підозрюваного заявили, що затримання було незаконним, відбулося на очах у його дитини, а силовики були без розпізнавальних знаків. Захисники Гриценка стверджують, що справа відкрита ще з 2013 року, але раніше їхньому підзахисному про це розслідування не повідомляли і не викликали для проведення слідчих дій.</p>
      <p>Слідчі Генпрокуратури звинувачують Гриценка в тому, що він начебто допоміг високопосадовцям часів Януковича легалізувати незаконно отримані доходи. <a href="https://www.slovoidilo.ua/2019/11/16/novyna/polityka/sbu-nazvaly-prychynu-zatrymannya-hrycenka">Гриценку інкримінують</a> те, що він допоміг вивести з-під арешту майно, яке було заставою за виданим «Укрексімбанком» кредитом бізнесмену-втікачу Сергію Курченку для купівлі «Українського медіахолдингу» (UMH).</p>
      <p>Медіахолдинг Курченко купив у колишнього голови Адміністрації президента Бориса Ложкіна ще до Революції гідності.</p>
      <h3>Глава «Райффайзен банк Аваль» Писарук</h3>
      <p>Вищий антикорупційний суд визначив для колишнього першого заступника Нацбанку Олександра <a href="https://www.slovoidilo.ua/2019/11/15/novyna/ekonomika/sprava-viejbi-banku-pysaruka-vidpustyly-zastavu">Писарука запобіжний захід у вигляді застави у 5 мільйонів гривень.</a> 11 листопада НАБУ заявило про затримання 7 осіб, у тому числі й колишнього заступника глави Нацбанку Валерії Гонтаревої Олександра Писарука, за підозрою у заволодінні 1,2 млрд грн стабілізаційного кредиту, наданого Національним банком у 2014 році ПАТ «ВіЕйБі Банк».</p>
      <p>Йдеться про колишніх та чинних посадовців Нацбанку та збанкрутілого «ВіЕйБі Банку» аграрного бізнесмена Олега Бахматюка.</p>
      <p>Нагадаємо, що <a href="https://www.slovoidilo.ua/2019/11/15/kolonka/oleh-novykov/finansy/sprava-viejbi-banku-druhe-dyxannya">у жовтні 2014 року Нацбанк виділив «ВіЕйБі Банку» стабілізаційний кредит</a> на суму 1,2 млрд грн. За версією слідства, при цьому «ВіЕйБі Банк» не подав програми фінансового оздоровлення банку, а вартість нерухомості, переданої в заставу, була завищена майже в 25 разів. За 40 днів після надання стабілізаційного кредиту підприємство збанкрутіло.</p>
      <p>Ексголова Нацбанку Валерія <a href="https://www.slovoidilo.ua/2019/11/12/novyna/polityka/hontareva-vidreahuvala-zatrymannya-pysaruka">Гонтарєва, яка зараз перебуває у Лондоні, заявила,</a> що затримання Писарука є посиленням терору з боку влади.</p>
      <p>В рамках цієї справи ВАКС задовольнив клопотання САП про арешт на 60 діб ексдиректора департаменту банківського нагляду Нацбанку Алли Шульги. Суд також дав можливість внести заставу в 15 млн грн.</p>
      <p>Перед цим суд протягом п'яти годин розглядав питання про запобіжний захід ще одного підозрюваного ексспівробітника Нацбанку – Миколи Каленського, який в 2014 році обіймав посаду в.о. начальника управління НБУ в Києві та області, а зараз входить до складу Ради Нацбанку. ВАКС відпустив чиновника під цілодобовий домашній арешт.</p>
      <h3>Ексглава Нацбанку Гонтарева</h3>
      <p>У березні 2019 року Генпрокуратура повідомила про завершення розслідування «справи Сергія Курченка». У цілому підозри висунуто 98 особам, в тому числі 12 вищим посадовим особам центральних органів виконавчої влади, а також Нацбанку і шести керівникам обласних держадміністрацій.</p>
      <p>Гонтареву викликали до Генпрокуратури для вручення підозри, але ексчиновниця залишалася у Лондоні. Зрештою, 28 березня <a href="https://www.slovoidilo.ua/2019/08/06/novyna/polityka/hpu-sxvalyly-pidozry-hontarevij-ta-filatovu">Генпрокуратура передала підозру Гонтаревій</a> у письмовому вигляді.</p>
      <p>Гонтаревій разом з одним із керівників інвесткомпанії ICU Костянтином Стеценком інкримінується «сприяння злочинній організації та сприяння в незаконному заволодінні чужим майном» – <a href="https://www.unian.ua/politics/10496202-udar-po-poroshenku-gpu-ogolosila-pidozru-lozhkinu-gontareviy-pasenyuku-ta-zastupniku-golovi-ap-filatovu-v-mahinaciyah-z-kurchenkom-na-milyardi-foto-dokumentiv.html">грошовими коштами</a> ПАТ «Аграрний фонд» на загальну суму 2,069 млрд гривень шляхом укладення АТ «Брокбізнесбанк» липових договорів купівлі-продажу облігацій внутрішньої державної позики з «Аграрним фондом» за договорами прямого РЕПО з Національним банком.</p>
      <p>Раніше «Слово і Діло» докладно розбиралося у <a href="https://www.slovoidilo.ua/2019/11/15/kolonka/oleh-novykov/finansy/sprava-viejbi-banku-druhe-dyxannya">подробицях справи «ВіЕйБі банку»,</a> які у своїй колонці виклав журналіст Олег Новіков.</p>
      <p>Також ми писали, <a href="https://www.slovoidilo.ua/2019/07/23/infografika/polityka/sankcziyi-rozshuk-kryminalni-provadzhennya-koho-chynovnykiv-rezhymu-yanukovycha-bilshe-ne-peresliduyut">кого з чиновників режиму Януковича більше не переслідують,</a> а хто і досі перебуває під санкціями, у розшуку чи фігурує у кримінальних провадженнях.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/15/novyna/ekonomika/sprava-viejbi-banku-pysaruka-vidpustyly-zastavu"/>
        <a href="https://www.slovoidilo.ua/2019/10/11/novyna/polityka/sap-povidomyla-pro-pidozru-zhevaho"/>
        <a href="https://www.slovoidilo.ua/2019/11/18/novyna/pravo/sud-obrav-hrycenku-zapobizhnyj-zaxid"/>
      </related>
    </article>
  </body>
</html>