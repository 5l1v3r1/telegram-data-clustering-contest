<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/sport/drugi/legenda-na-blgarskiya-boks-go-zaksa-zhestoko-biznest-mu-se-srina_443616.html"/>
    <meta property="og:site_name" content="Blitz.bg/sport"/>
    <meta property="article:published_time" content="2019-11-21T12:34:00+00:00"/>
    <meta property="og:title" content="Легенда на българския бокс го закъса жестоко, бизнесът му се срина"/>
    <meta property="og:description" content="Бившият треньор на националния отбор пред фалит"/>
  </head>
  <body>
    <article>
      <h1>Легенда на българския бокс го закъса жестоко, бизнесът му се срина</h1>
      <h2>Бившият треньор на националния отбор пред фалит</h2>
      <address>
        <time datetime="2019-11-21T12:34:00+00:00">21 Nov 2019, 12:34</time>
      </address>
      <figure>
        <img src="https://static.blitz.bg/documents/thumbnails/sport/780/201911/1574323060wsi-imageoptim-nikolay-djelatovpagespeedceonizaizf6x.jpg"/>
      </figure>
      <p>Емблематичната мелница в Балван, която е собственост и се управлява от наследниците на Станчо Хаджидимитров чрез фирма „Станчо Хаджидимитров” АД, е на ръба на фалита. За това алармира вчера легендата на българския бокс Николай Джелатов, който е управител и собственик, цитиран от <a href="https://www.borbabg.com/2019/11/21/melnitsata-v-balvan-na-rba-na-falita-sled-plashhane-na-160-000-lv-zaradi-trudova-zlopoluka/">borbabg.com</a></p>
      <p>Мелницата изкупува, преработва и съхранява висококачествени сортове пшеница, ръж и овес. Всички брашна, произвеждани от подбрани суровини, са изцяло натурални, без подобрители и консерванти.</p>
      <p>Бившият треньор на националния отбор по бокс е осъден с влязло в сила решение на ВКС за близо 160 000 лв. с всички такси и лихви заради трудова злополука преди четири години на работник в мелницата.</p>
      <figure>
        <img src="http://static.blitz.bg/documents/editor/1574323105002e5a.jpg"/>
      </figure>
      <p>Парите вече са взети от съдия-изпълнител, тъжно констатира 75-годишният Джелатов. „Не успяхме да се преборим в съда, а сега от 25 работници на работа съм оставил само 8.</p>
      <p>Тези пари са колкото да се купят около 700 зърно за нашите производства. Не знам в каква държава живеем, защото мъжът имаше застраховка трудова злополука, но не я поиска и започнаха дела.</p>
      <p>Съдилищата във В. Търново присъдиха обезщетение първо 60 000 лв., после вдигнаха сумата на 120 000 лева, а Върховният съд потвърди решението“, разказа още Николай Джелатов.</p>
      <p>
        <a href="http://record.winbetaffiliates.bg/_9H5exeV5uGLKto_EPcZApGNd7ZgqdRLk/1/">
          <b>Winbet - победата е на върха на пръстите! (18+)</b>
        </a>
      </p>
      <p>Преди няколко години в мелницата лумна странен пожар, от който тя едва се съвзе. През всичките години боксьорът е бил благодетел за Балван и дори плащал в селото да има лекар.</p>
      <p>Днес той тъжно констатира, че след този удар от съдебната система го спасява пенсията от Олимпийския комитет, защото мелницата наистина може да хлопне врати. Той е собственик на мелницата от 20 години. В нея инвестира над 100 хиляди лева и осигурява работа на 30 души. Въпреки трудното начало Джелатов купува и фурната в селото, но преди 10 г. пожарът изпепели точно това помещение.</p>
      <p>Тепърва Николай Джелатов смята да сезира прокуратурата, защото смята, че мъжът от инцидента е.. в отлично здравословно състояние. При определяне на обезщетението за неимуществени вреди Върховният съд е съобразил обаче всички критерии – младата възраст и тотална 100% загуба на зрението на дясното око, пише в решението.</p>
      <p>Към момента на злополуката С. Д. Д. е бил в трудово правоотношение на длъжността общ работник и е работил в мелницата 8 години. Възложена му била работа, свързана с ремонтна дейност и профилактика на елеватор за зърно.</p>
      <p>При придвижване към работното място след кафе пауза от елеватора за зърно върху работника пада дъска с размери 1,20 м дължина, 0,30 м широчина и 0,05 м дебелина.</p>
      <p>В резултат на злополуката С. Д. Д. получава травматични увреждания.</p>
      <p>Злополуката е призната за трудова с разпореждане на НОИ. Той получава разкъсно-контузни рани, кръвонасядания и отоци по главата и лицето, открито счупване на челната кост с разместване на фрагментите, счупване на основата на черепа, счупване на дясна половина на горна челюст, открита черепно-мозъчна травма, субарахноиден мозъчен кръвоизлив, контузия на главния мозък, кръвоизлив тип хематом под твърдата мозъчна обвивка, контузия на дясна очница и десния очен нерв и загуба на зрението на дясното око, се казва още в съдебния акт.</p>
      <p>Във фаталния ден през лятото на 2015 г. работникът обаче е бил без каска въпреки дългия си трудов стаж на това работно място. Заради това съдът е намалил с 10% присъденото му обезщетение.</p>
      <p>Възражението на адвокатите на Джелатов, че работникът без съответно предписание е предприел поставянето на падналата дъска на елеватора, като най-общо казано е участвал в профилактичната дейност без елементарно старание и внимание, съдът е приел за недоказано.</p>
    </article>
  </body>
</html>