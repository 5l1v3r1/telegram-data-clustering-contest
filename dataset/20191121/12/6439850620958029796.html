<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462239/%E0%A6%8F%E0%A6%B6%E0%A6%BF%E0%A7%9F%E0%A6%BE%E0%A6%B0-%E0%A6%B6%E0%A7%80%E0%A6%B0%E0%A7%8D%E0%A6%B7-%E0%A6%A7%E0%A6%A8%E0%A7%80-%E0%A6%8F%E0%A6%96%E0%A6%A8-%E0%A6%AD%E0%A6%BE%E0%A6%B0%E0%A6%A4%E0%A7%87%E0%A6%B0-%E0%A6%AE%E0%A7%81%E0%A6%95%E0%A7%87%E0%A6%B6-%E0%A6%86%E0%A6%AE%E0%A7%8D%E0%A6%AC%E0%A6%BE%E0%A6%A8%E0%A6%BF"/>
    <meta property="og:site_name" content="Daily Janakantha"/>
    <meta property="article:published_time" content="2019-11-21T12:19:00+00:00"/>
    <meta property="og:title" content="এশিয়ার শীর্ষ ধনী এখন ভারতের মুকেশ আম্বানি"/>
    <meta property="og:description" content="অনলাইন ডেস্ক ॥ ব্যবসার নিরিখে আলিবাবার প্রতিষ্ঠাতা জ্যাক মা’কে পেছনে ফেলে এশিয়ার শীর্ষ ধনীর জায়গা দখল করেছেন রিলায়েন্স কর্ণধার মুকেশ আম্বানি। বিপি পিএলসি সংস্থার দায়িত্ব নিয়ে তার সম্পদের পরিমাণ যেন আরও ফুলে-ফেঁপে উঠেছে। রিলায়েন্স গোষ্ঠীর ব্যবসা রাতারাতি ১৩২ বিলিয়ন মার্কিন ডলার থেকে বেড়ে ১৩৮ বিলিয়ন মার্কিন ..."/>
  </head>
  <body>
    <article>
      <h1>এশিয়ার শীর্ষ ধনী এখন ভারতের মুকেশ আম্বানি</h1>
      <address>
        <time datetime="2019-11-21T12:19:00+00:00">21 Nov 2019, 12:19</time>
      </address>
      <figure>
        <img src="http://www.dailyjanakantha.com/files/201911/1574342367_10.jpg"/>
      </figure>
      <p>অনলাইন ডেস্ক ॥ ব্যবসার নিরিখে আলিবাবার প্রতিষ্ঠাতা জ্যাক মা’কে পেছনে ফেলে এশিয়ার শীর্ষ ধনীর জায়গা দখল করেছেন রিলায়েন্স কর্ণধার মুকেশ আম্বানি। বিপি পিএলসি সংস্থার দায়িত্ব নিয়ে তার সম্পদের পরিমাণ যেন আরও ফুলে-ফেঁপে উঠেছে।</p>
      <p>রিলায়েন্স গোষ্ঠীর ব্যবসা রাতারাতি ১৩২ বিলিয়ন মার্কিন ডলার থেকে বেড়ে ১৩৮ বিলিয়ন মার্কিন ডলারে দাঁড়িয়েছে। গত দেড় বছরে বাজারে কোনো ঋণ না রাখার পরিকল্পনা নিয়ে এগিয়েছিল সংশ্লিষ্ট সংস্থা।</p>
      <p>ভারতীয় সংবাদমাধ্যমের প্রতিবেদনে বলা হয়েছে, বুধবার (২০ নভেম্বর) রিলায়েন্স ইন্ডাস্ট্রির শেয়ার রেকর্ড হারে বেড়েছে। শেয়ারের লভ্যাংশ প্রায় ৫৬ বিলিয়ন মার্কিন ডলার বাড়ার ফলে এই মুহূর্তে এশিয়ার সবচেয়ে ধনী ব্যক্তি মুকেশ আম্বানি।</p>
      <p>ব্লুমবার্গের ব্যবসা সূচক বলছে, আলিবাবা গোষ্ঠীর জ্যাক মাকেও ব্যবসার নিরিখে পেছনে ফেলে শীর্ষস্থান দখল করেছেন রিলায়েন্স কর্ণধার। সৌদির অ্যারামকোর সঙ্গে চুক্তি তাকে এ সাফল্য এনে দিয়েছে।</p>
      <p>২০১৮ সালের তুলনায় রিলায়েন্সের এ বছরের ব্যবসার হার বেড়েছে ৪০ শতাংশ, বিপি সংস্থার ব্যবসা বেড়েছে ১২ শতাংশ। তেল সংস্থাগুলো অপরিশোধিত তেলের দামের ওঠানামার জন্য চরম অনিশ্চয়তায় ভুগছে। তেল ছাড়াও, টেলিকম পরিষেবা এবং খুচরা ব্যবসায় সাফল্যের মুখ দেখেছেন আম্বানি। বিশ্বের দ্বিতীয় বৃহত্তম মোবাইল গ্রাহকের দেশে টেলিকম পরিষেবা ক্ষেত্রে তার সংস্থা বিপুল পরিমাণে বিনিয়োগ করছে।</p>
    </article>
  </body>
</html>