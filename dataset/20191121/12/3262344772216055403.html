<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33155/satelliti-starlink-disturbo-astronomia"/>
    <meta property="og:site_name" content="DDay.it"/>
    <meta property="article:published_time" content="2019-11-21T12:39:00+00:00"/>
    <meta property="og:title" content="I satelliti per internet rovinano le foto degli astronomi. C'è preoccupazione per il futuro"/>
    <meta property="og:description" content="I satelliti Starlink di Elon Musk l’hanno combinata grossa. Il loro trenino luminoso nel cielo ha impedito per cinque minuti i lavori dell’osservatorio Cerro Tololo in Cile, rovinando le immagini scattate con le scie di luce del loro passaggio."/>
  </head>
  <body>
    <article>
      <h1>I satelliti per internet rovinano le foto degli astronomi. C'è preoccupazione per il futuro</h1>
      <h2>I satelliti Starlink di Elon Musk l’hanno combinata grossa. Il loro trenino luminoso nel cielo ha impedito per cinque minuti i lavori dell’osservatorio Cerro Tololo in Cile, rovinando le immagini scattate con le scie di luce del loro passaggio.</h2>
      <address><time datetime="2019-11-21T12:39:00+00:00">21 Nov 2019, 12:39</time> by <a rel="author">Sergio Donato</a></address>
      <p>Circa una settimana fa, Elon Musk <a href="https://www.dday.it/redazione/33035/satelliti-starlink-musk-internet-spazio">ha portato in orbita altri 60 satelliti Starlink</a> per “l’internet dallo spazio”, ma nella mattina del 18 novembre la fila di satelliti che si sta portando a 550 km di quota <b>ha rovinato le immagini scattate dall’osservatorio cileno Cerro Tololo</b>.</p>
      <p><b>Il “trenino di luce” ha impiegato cinque minuti per attraversare la porzione di cielo che in quel momento era allo studio dell’osservatorio</b>, ma l’astronoma Martínez-Vázquez ci ha messo un attimo per denunciare il suo shock attraverso Twitter.</p>
      <figure>
        <iframe data-src="https://twitter.com/89Marvaz/status/1196356715270291456?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Le ha fatto eco il collega Cliff Johnson, che subito dopo ha twittato la serie di foto influenzata dal passaggio dei satelliti, <b>nella quale si vede la scia luminosa degli Starlink tagliare i quadri delle immagini</b>.</p>
      <figure>
        <img src="https://cdn.dday.it/system/uploads/picture/image/58905/content_small_quzjk80jsxcnx3wus0xl.jpg"/>
        <figcaption>Gli scatti DECam che testimoniano le scie luminose lasciate dai satelliti Starlink in posizionamento</figcaption>
      </figure>
      <p> </p>
      <h3>Perché gli Starlink fanno il "trenino luminoso"</h3>
      <p><b>Gli astronomi del Cerro Tololo stavano studiando l’alone stellare intorno alla Nube di Magellano al fine di rivelare nuove galassie nane</b>. Per farlo utilizzano uno strumento d’immagine chiamato DECam montato sul telescopio CTIO Blanco.</p>
      <p>In una mail inviata a <a href="https://gizmodo.com/elon-musk-s-starlink-satellites-are-already-causing-a-h-1839926662">Gizmodo</a>, Johnson ha fatto notare che “<i>una delle circa quaranta pose che abbiamo preso durante la nostra osservazione è stata influenzata dalle tracce satellitari.</i>" Ha poi dettagliato: "<i>E nel caso di quella singola posa, un massimo del 15% dell'immagine è stato influenzato dalle tracce. Oltre all'immagine stessa, abbiamo dovuto fare attenzione, poiché l'immagine colpita dalla scia di luce ha influenzato anche le nostre operazioni di rilievo, a causa del gran numero di artefatti dell'immagine che influenzano le nostre misure di controllo qualità</i>."</p>
      <p>Considerando il numero dei dati danneggiati dall’evento, Johnson fa però anche notare che è stato più un fastidio che una distruzione dell’intera nottata di lavoro. Tuttavia, <b>si dice preoccupato dei disturbi che queste costellazioni di satelliti potranno recare nel prossimo futuro dell’osservazione celeste</b>.</p>
      <figure>
        <img src="https://cdn.dday.it/system/uploads/picture/image/58906/content_small_content_small_bg_globe.jpg"/>
      </figure>
      <p>La costellazione finale degli Starlink di Elon Musk sarà composta di 12.000 satelliti, e per la quale Musk ha già ricevuto il via libera dalla Commissione federale per le comunicazioni statunitense. Non contento, <b>a ottobre ha chiesto di poter lanciare altri 30.000 satelliti entro la metà del 2020</b>.</p>
      <p>Per il momento, i satelliti in orbita sono 120, e <b>il trenino luminoso degli ultimi 60 lanciati è l’effetto temporaneo di un processo che però richiede settimane</b>: i satelliti alla fine si distribuiranno in orbite uniche, raggiungendo l’altitudine di attività che è di 550 Km.</p>
      <h3>Una nuvola luminosa di satelliti in orbita</h3>
      <p>In ogni caso, quando tutti i 12.000 Starlink si saranno accomodati al loro posto, <b>nel cielo notturno ci sarà una “nuvola” distribuita di questi satelliti dedicati a fare scendere internet dallo spazio</b>. Johnson sottolinea che l’impatto sull’astronomia non sarà solo luminoso, ma ci sarà da considerare anche l’impatto sulla radioastronomia e, non ultima, la possibilità che questi lanci diventino “incontrollati”.</p>
      <p><b>Oltre a SpaceX di Elon Musk, costellazioni simili sono state previste da OneWeb, Telsat e <a href="https://www.dday.it/redazione/30437/satelliti-amazon-internet-banda-larga">perfino da Amazon</a></b>. A giugno, e forse con un po’ di ritardo, l’UAI, l’Unione Astronomica Internazionale, <a href="https://www.iau.org/news/announcements/detail/ann19035/">ha pubblicato una dichiarazione</a> sulle preoccupazioni scientifiche riguardanti le reti di satelliti.</p>
      <figure>
        <img src="https://cdn.dday.it/system/uploads/picture/image/58908/content_small_SatelliteConstellationAmazon.png"/>
      </figure>
      <p>Nel documento di legge che <b>le superfici di questi satelliti sono spesso fatte di metallo altamente riflettente e i riflessi del Sole nelle ore dopo il tramonto e prima dell'alba li fanno apparire come punti lenti nel cielo notturno</b>. Anche se la maggior parte di queste riflessioni possono essere così deboli da essere difficili da individuare ad occhio nudo, possono essere dannose per le sensibili capacità dei grandi telescopi astronomici a terra.</p>
      <p>Inoltre, nonostante i notevoli sforzi per evitare di interferire con le frequenze radioastronomiche, <b>i segnali radio aggregati emessi dalle costellazioni di satelliti possono ancora minacciare le osservazioni astronomiche alle lunghezze d'onda radio</b>.</p>
      <p>Il documento cita poi i recenti progressi nella radioastronomia,<b> che hanno permesso di <a href="https://www.dday.it/redazione/30504/la-prima-fotografia-di-un-buco-nero-a-54-milioni-di-anni-luce-dal-sole">vedere per la prima volta un buco nero</a></b>, e che sono stati possibili solo attraverso sforzi concertati per salvaguardare il cielo dalle interferenze radio.</p>
      <p>SpaceX ha risposto alle preoccupazioni: <b>sta prendendo in considerazione di colorare di nero la base dei satelliti Starlink, al fine di minimizzarne la luminosità</b>. Come dire: la risolviamo con una mano di vernice.</p>
    </article>
  </body>
</html>