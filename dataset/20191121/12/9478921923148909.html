<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/ilchan-achmet-erotisi-sti-voyli-gia-ta-provlimata-ton-ktinotrofon-tin-stelechosi-toy-efeteioy-thrakis-kai-tin-kalypsi-dapanis-ton-vivlion-ton-mathimaton-exomoiosis/"/>
    <meta property="og:site_name" content="ert.gr"/>
    <meta property="article:published_time" content="2019-11-21T12:19:42+00:00"/>
    <meta property="og:title" content="Ιλχάν Αχμέτ : Ερώτηση στη Βουλή για τα προβλήματα των κτηνοτρόφων, την στελέχωση του Εφετείου Θράκης και την κάλυψη δαπάνης των βιβλίων των μαθημάτων εξομοίωσης"/>
    <meta property="og:description" content="Κατατέθηκε σήμερα κοινοβουλευτική ερώτηση από τον βουλευτή Ροδόπης Ιλχάν Αχμέτ προς τον Υπουργό Αγροτικής, Ανάπτυξης και Τροφίμων κο Μάκη Βορίδη από τον οποίο ζητείται να πληροφορηθεί πώς σκοπεύει να αντιμετωπίσει τα προβλήματα των κτηνοτρόφων της Θράκης «που», όπως τονίζει ο κος Ιλχάν, «εκπέμπουν σήμερα πραγματικό σήμα απόγνωσης με άμεση συνέπεια την δραματική απομείωση των ζωικού κεφαλαίου της περιοχής και την καθημερινή απώλεια θέσεων εργασίας στον συγκεκριμένο κλάδο;»"/>
  </head>
  <body>
    <article>
      <h1>Ιλχάν Αχμέτ : Ερώτηση στη Βουλή για τα προβλήματα των κτηνοτρόφων, την στελέχωση του Εφετείου Θράκης και την κάλυψη δαπάνης των βιβλίων των μαθημάτων εξομοίωσης</h1>
      <address><time datetime="2019-11-21T12:19:42+00:00">21 Nov 2019, 12:19</time> by <a rel="author">Μαρία Νικολάου</a></address>
      <p>Κατατέθηκε σήμερα κοινοβουλευτική ερώτηση από τον βουλευτή Ροδόπης Ιλχάν Αχμέτ προς τον Υπουργό Αγροτικής, Ανάπτυξης και Τροφίμων κο Μάκη Βορίδη από τον οποίο ζητείται να πληροφορηθεί πώς σκοπεύει να αντιμετωπίσει τα προβλήματα των κτηνοτρόφων της Θράκης «που», όπως τονίζει ο κος Ιλχάν, «εκπέμπουν σήμερα πραγματικό σήμα απόγνωσης με άμεση συνέπεια την δραματική απομείωση των ζωικού κεφαλαίου της περιοχής και την καθημερινή απώλεια θέσεων εργασίας στον συγκεκριμένο κλάδο;»</p>
      <figure>
        <img src="https://www.ert.gr/wp-content/uploads/2018/11/%CE%91%CE%A7%CE%9C%CE%95%CE%A4-%CE%99%CE%9B%CE%A7%CE%91%CE%9D-1.jpg"/>
      </figure>
      <p><b>Πιο συγκεκριμένα τα ερωτήματα που τίθενται είναι τα εξής: </b><br/>Α) Πώς σκοπεύετε να αντιμετωπίσετε τα προβλήματα των κτηνοτρόφων της Θράκης που εκπέμπουν σήμερα πραγματικό σήμα απόγνωσης με άμεση συνέπεια την δραματική απομείωση των ζωικού κεφαλαίου της περιοχής και την καθημερινή απώλεια θέσεων εργασίας στον συγκεκριμένο κλάδο;<br/>Β) Είναι στις προθέσεις σας η παύση της άδικης εξαίρεσης από την λήψη της συνδεδεμένης ενίσχυσης γάλακτος των κτηνοτρόφων που διατηρούν τις εκμεταλλεύσεις τους σε ορεινές περιοχές;<br/>Γ) Ποια τα μέτρα που σκοπεύετε να λάβετε εναντίον των ελληνοποιήσεων και τι προτίθεστε να κάνετε προκειμένου να εξασφαλίσετε την οικονομική τους επιβίωση, όπως ζητούν οι ίδιοι;<br/>Δ) Θα δοθούν ενισχύσεις μέσω των deminimis στους κτηνοτρόφους που παραδίδουν γάλα και στις πεδινές περιοχές;<br/>Ε) Θα ισχύσει επιτέλους πραγματικός και όχι προσχηματικός ακατάσχετος τραπεζικός λογαριασμός για τους κτηνοτρόφους που σήμερα βρίσκονται αντιμέτωποι ακόμη και με κατασχέσεις του ζωικού τους κεφαλαίου; Πρόκειται να ενταχθούν και οι εξισωτικές αποζημιώσεις στις ρυθμίσεις του ακατάσχετου τραπεζικού λογαριασμού;<br/>Ζ) Θα ισχύσουν ειδικά κριτήρια για την ένταξη των κτηνοτρόφων σε ρύθμιση των οφειλών τους στην εφορία που να εξασφαλίζει την οικονομική τους βιωσιμότητα με τρόπο που να είναι ρεαλιστική η αποφυγή λήψης αναγκαστικών μέτρων είσπραξης εναντίον τους;<br/>ΣΤ) Θα ενταχθούν οι μετακλητοί ποιμένες στο εργόσημο, όπως ζητούν οι κτηνοτρόφοι;<br/>Θ) Θα επανέλθει η αποζημίωση της κτηνιατρικής υπηρεσίας για τις ζωωνόσους στα προηγούμενα επίπεδα που ίσχυαν πριν από την επιβληθείσα μείωση της ώστε να υπάρχουν επισταμένοι έλεγχοι σε μία περιοχή όπως η Θράκη που είναι η πλέον ευάλωτη λόγω γεωγραφικής της γειτνίασης με Βουλγαρία και Τουρκία από τις κατά καιρούς εισαγόμενες ζωωνόσους που απειλούν να αποδεκατίσουν το ζωικό κεφάλαιο τους;<br/><b>Αναφορά για την κάλυψη δαπάνης των βιβλίων των μαθημάτων εξομοίωσης</b><br/>Επίσης , κατατέθηκε σήμερα αναφορά από τον βουλευτή Ροδόπης Ιλχάν Αχμέτ προς την Υπουργό Παιδείας κ. Νίκη Κεραμέως για την κάλυψη της δαπάνης των βιβλίων των μαθημάτων εξομοίωσης που παρακολουθούν μειονοτικοί δάσκαλοι απόφοιτοι της ΕΠΑΘ που δεν εργάζονται ακόμη και συνεπώς δυσκολεύονται οικονομικά από το κόστος των βιβλίων αυτών. Τα προγράμματα εξομοίωσης πραγματοποιούνται στο τμήμα δημοτικής εκπαίδευσης του Δ.Π.Θ. στην Αλεξανδρούπολη και υπάρχει και η σύμφωνη γνώμη του τμήματος προς το αίτημα τους αυτό.</p>
      <p><b>Αναφορά και για τη στελέχωση του Εφετείου</b><br/>Τέλος, κατατέθηκε αναφορά προς τους υπουργούς Δικαιοσύνης και Εσωτερικών από τον βουλευτή Ροδόπης Ιλχάν Αχμέτ για τα προβλήματα στελέχωσης του Εφετείου Θράκης μετά την πρόσφατη συνάντηση με τους δικαστικούς υπαλλήλους της Ροδόπης και πάντοτε υπό το πρίσμα της άμεσης υλοποίησης αιτημάτων των φορέων που έρχονται σε επαφή με τον βουλευτή.<br/>Οι δικαστικές υπηρεσίες του Εφετείου Θράκης με έδρα την Κομοτηνή καλούνται να διεκπεραιώσουν καθημερινά ένα τεράστιο όγκο δικαστικής ύλης και οι υπηρετούντες υπάλληλοι όλων των κλάδων και των κατηγοριών δυσανάλογο φόρτο εργασίας σε σχέση με τον αριθμό τους, που συρρικνώθηκε δραματικά μετά και τις αποχωρήσεις των τελευταίων ετών.<br/>Η κομβικής σημασίας ανάγκη για την ορθολογική και αποτελεσματική από κάθε άποψη λειτουργία του Εφετείου της Θράκης στην Κομοτηνή καθώς η ανάγκη θέασης της Θράκης ως μιας περιοχής που χρήζει και αξίζει του μόνιμου και ενεργητικού ενδιαφέροντος της Πολιτείας, με οδηγεί στο να σας ζητήσω να λάβετε σοβαρά υπόψη σας τα όσα περιγράφονται στα δύο υπομνήματα και να προβείτε στην στελέχωση των υπηρεσιών του με το αναγκαίο προσωπικό, κατά προτεραιότητα. Προς τούτο θα αναμένω τις απαντήσεις σας.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/frontpage/sti-voyli-katatithetai-o-proypologismos-toy-2020/"/>
        <a href="https://www.ert.gr/eidiseis/ellada/politiki/dekto-epi-tis-archis-to-ns-gia-ti-diamesolavisi-se-astikes-kai-emporikes-ypotheseis/"/>
        <a href="https://www.ert.gr/perifereiakoi-stathmoi/komotini/komotiniomilia-ilchan-achmet-stin-voyli-gia-tin-syntagmatiki-anatheorisi/"/>
        <a href="https://www.ert.gr/perifereiakoi-stathmoi/komotini/komotini-erotisi-sti-voyli-gia-tin-astynomiki-dieythynsi-rodopis/"/>
        <a href="https://www.ert.gr/eidiseis/ellada/politiki/syntagmatiki-anatheorisi-eklogi-ptd-ergasiaka-dikaiomata-scheseis-kratoys-ekklisias-simera/"/>
        <a href="https://www.ert.gr/perifereiakoi-stathmoi/florina/olympia-teligioridoy-erotisi-gia-to-fysiko-aerio/"/>
      </related>
    </article>
  </body>
</html>