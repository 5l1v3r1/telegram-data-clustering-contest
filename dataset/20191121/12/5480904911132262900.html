<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lesy-cr-muzou-kacet-v-boubinskem-pralese-kvuli-kurovci/1823651?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T12:45:00+00:00"/>
    <meta property="og:title" content="Lesy ČR můžou kácet v Boubínském pralese kvůli kůrovci"/>
    <meta property="og:description" content="Hradec Králové - Státní podnik Lesy České republiky (LČR) dostal podle ekologického Hnutí Duha od CHKO Šumava výjimku pro kácení na většině území v jihočeské národní přírodní rezervaci Boubínský prales. Lesy ČR žádaly o výjimku kvůli kácení dřeva napadeného kůrovcem. Hnutí Duha s udělením výjimky nesouhlasí a jako účastník řízení se proti němu hodlá odvolat. ČTK to řekl mluvčí Hnutí Duha Aleš Miklík."/>
  </head>
  <body>
    <article>
      <h1>Lesy ČR můžou kácet v Boubínském pralese kvůli kůrovci</h1>
      <address><time datetime="2019-11-21T12:45:00+00:00">21 Nov 2019, 12:45</time> by <a rel="author" href="http://www.ctk.cz/" target="_blank">ČTK</a></address>
      <p>Hradec Králové - Státní podnik Lesy České republiky (LČR) dostal podle ekologického Hnutí Duha od CHKO Šumava výjimku pro kácení na většině území v jihočeské národní přírodní rezervaci Boubínský prales. Lesy ČR žádaly o výjimku kvůli kácení dřeva napadeného kůrovcem. Hnutí Duha s udělením výjimky nesouhlasí a jako účastník řízení se proti němu hodlá odvolat. ČTK to řekl mluvčí Hnutí Duha Aleš Miklík.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1382018620_P201310170597201.jpg"/>
        </figure>
        <figure>
          <img src="https://i3.cn.cz/6/1469446159_P201607250437201.jpg"/>
        </figure>
        <figure>
          <img src="https://i3.cn.cz/6/1469447200_P201607250451701.jpg"/>
        </figure>
        <figure>
          <img src="https://i3.cn.cz/6/1469447682_P201607250459401.jpg"/>
        </figure>
        <figure>
          <img src="https://i3.cn.cz/6/1469447747_P201607250459501.jpg"/>
        </figure>
      </slideshow>
      <p>Lesy ČR dnes před 13:00 uvedly, že rozhodnutí už obdržely. "Je obsáhlé. Po jeho prostudování se k němu vyjádříme," uvedla pro ČTK mluvčí LČR Eva Jouklová. CHKO Šumava rozhodnutí nekomentovala s odkazem na to, že správní řízení stále běží. Výjimku mají LČR udělenou do konce roku 2024.</p>
      <p>V nejcennější části pralesa, jeho takzvaném jádru, bude kácení dál zakázáno a nadále půjde o bezzásahové území. Lesy ČR dříve uvedly, že udělení výjimky jim umožní efektivně zasahovat proti kůrovci. Napadení smrků kůrovcem v rezervaci je podle LČR tak rozsáhlé, že asanace napadených stromů bez udělení výjimky není možná.</p>
      <p>Území rezervace s povolenou asanací kůrovcového dřeva CHKO Šumava ve vydané výjimce rozdělila na několik částí a stanovila pro ně řadu podrobných podmínek, vyplývá z rozhodnutí CHKO, které má ČTK k dispozici. Například v části na severu rezervace budou moci lesníci kůrovcové stromy asanovat pouze odkorněním nastojato. "Veškerá dřevní hmota zůstane ponechána v porostech k zetlení," uvedla CHKO. V další části rezervace bude možné kůrovcové stromy pokácet nebo asanovat nastojato. Těžbu a asanaci bude možné provádět pouze ručně nebo s použitím motorové pily, dřevo zůstane v lese k zetlení.</p>
      <p>V největší části rezervace budou moci lesníci kůrovcové stromy kácet, šetrně asanovat či vyvážet. Podmínkou je, že na každém hektaru plochy porostů by mělo zůstat rozptýleně minimálně 100 stojících stromů, a to živých, odumírajících nebo souší. Na většině rezervace také bude možní kácet kůrovcové stromy u lesních a turistických cest, a to kvůli bezpečnosti provozu na těchto cestách.</p>
      <p>Hnutí Duha označilo rozhodnutí Správy CHKO Šumava za nesprávné a stanovené omezující podmínky za velmi nedostatečné. "Výsledkem může být rozsáhlé kácení v rezervaci, které povede k vytvoření ploch s charakterem holin a proředěných porostů, které rozvrátí vítr," uvedl Jaromír Bláha z Hnutí Duha. Rezervaci podle něj takový postup ohrožuje víc než kůrovec.</p>
      <p>Podle Hnutí Duha má zůstat maximální plocha rezervace samovolnému vývoji. "Žádost Lesů ČR kácet na většině území rezervace s možností vytvářet velké holiny považujeme za skandální," uvedl Bláha. Omezené zásahy proti kůrovci, například loupání kůry ze stojících stromů či kácení malých skupin stromů, Hnutí Duha připouští v 300 metrů širokém pásu podél hranice rezervace.</p>
      <p>Lesy ČR již dříve postoj Hnutí Duha označily za "tendenční vyjádření malé skupiny, která odmítá jakoukoliv pomoc lesu v zastavení šíření kůrovce." Lesy ČR podle dřívějšího vyjádření Jouklové postupují s péčí řádného hospodáře a jejich cílem není vytvářet holiny.</p>
    </article>
  </body>
</html>