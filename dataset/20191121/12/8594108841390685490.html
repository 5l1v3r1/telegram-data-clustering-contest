<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/ppocet-domen-sk-s-vyssim-standardom-zabezpecenia-stupol/264968"/>
    <meta property="og:site_name" content="touchIT"/>
    <meta property="article:published_time" content="2019-11-21T12:57:49+00:00"/>
    <meta property="og:title" content="Počet domén .sk s vyšším štandardom zabezpečenia stúpol"/>
    <meta property="og:description" content="Októbrová akcia, ktorú zamerali v SK-NIC na zvýšenie štandardu zabezpečenia domén pomocou DNSSEC, prekročila očakávania! Počet domén s týmto vyšším štandardom zabezpečenia výrazne stúpol. Po ukončení"/>
  </head>
  <body>
    <article>
      <h1>Počet domén .sk s vyšším štandardom zabezpečenia stúpol</h1>
      <address><time datetime="2019-11-21T12:57:49+00:00">21 Nov 2019, 12:57</time> by <a rel="author">redakcia touchIT</a></address>
      <p>
        <b>Októbrová akcia, ktorú zamerali v SK-NIC na zvýšenie štandardu zabezpečenia domén pomocou DNSSEC, prekročila očakávania! Počet domén s týmto vyšším štandardom zabezpečenia výrazne stúpol. Po ukončení akcie bolo dňa 16.11.2019 zabezpečených skoro 35.500 domén, čo predstavovalo 8,82 % zo všetkých zaregistrovaných domén .sk.</b>
      </p>
      <p>K včerajšiemu dňu toto číslo prekročilo hranicu 42.000 domén a naďalej stúpa! Percentuálny podiel tým prekročil 10 % (10,66 %).</p>
      <p>„<i>Výrazne sme zlepšili zabezpečenie tých domén, ktoré pristúpili k zvýšeniu svojej bezpečnosti pomocou DNSSEC. Trend zodpovedného správania sa vo virtuálnom Slovensku pokračuje, čo nás veľmi teší. Od zavedenia DNSSEC v apríli 2019 sme sa tak stali „skokanom“ medzi krajinami, ktoré toto zabezpečenie zaviedli – taký rýchly nárast nebol napr. ani v susedných Čechách či Švajčiarsku</i><i>, čo sú krajiny, ktoré majú technologické funkcie pre DNSSEC najďalej,</i>“ povedal Peter Bíro, riaditeľ spoločnosti SK-NIC, a.s.</p>
      <p>Akcia „DNSSECni si doménu .sk!“ trvala od 15. októbra 2019 do 15. novembra 2019. V danom období bolo „DNSSECnutých“ vyše 26.000 domén. Slovensko sa tak s podielom DNSSEC nad 10% celkového počtu domén dostalo medzi TOP krajiny v Európe.</p>
      <p>SK-NIC týmto ďakujeme aj registrátorom, ktorí sa aktívne zapojili do akcie a pokračujú aj po nej – spoločne sme tak opäť prispeli k tomu, aby sa naše virtuálne Slovensko stalo bezpečnejším priestorom.</p>
      <p>Keďže SK-NIC považuje bezpečnosť vo virtuálnom svete za prioritu, akcie v roku 2020 na doménu .sk budú prioritne spojené so zabezpečením službou DNSSEC alebo ďalšími ponukami služieb zabezpečenia domén.</p>
      <p>Ako doplňujúcu informáciu SK-NIC uvádza, že najvyšší podiel zabezpečenia technológiou DNSSEC majú v súčasnosti v Európe Holandsko, Nórsko a Česká republika. Tieto krajiny zavádzali DNSSEC postupne, pričom v prvých mesiacoch mali nárast využitia tejto služby v promile percent, t.j. iba desiatky domén. Existuje aj nemálo krajín, ktoré síce zavádzali technológiu DNSSEC skôr, ale ani v súčasnosti nemajú taký pomer ako má doména .sk.</p>
      <related>
        <h4>Súvisiace články</h4>
        <a href="https://touchit.sk/spustenie-seriovej-vyroby-modelu-skoda-citigoe-iv-s-bateriovym-elektrickym-pohonom/265027"/>
        <a href="https://touchit.sk/verejnost-povazuje-allianz-sp-za-najlepsie-komunikujucu-poistovnu/265022"/>
        <a href="https://touchit.sk/spolupraca-na-zvuku-buducnosti-hans-zimmer-sa-stal-oficialnym-skladatelom-a-kuratorom-bmw-iconicsounds-electric/265017"/>
      </related>
    </article>
  </body>
</html>