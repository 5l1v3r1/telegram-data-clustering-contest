<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/kartellezes-miatt-kapott-szazmillios-birsagot-nehany-nemet-autogyar-1883313/"/>
    <meta property="og:site_name" content="Világgazdaság"/>
    <meta property="article:published_time" content="2019-11-21T12:35:00+00:00"/>
    <meta property="og:title" content="Kartellezés miatt kapott százmilliós bírságot a VW, a Daimler és a BMW"/>
    <meta property="og:description" content="Kartellezés miatt kapott százmilliós bírságot néhány német autógyár."/>
  </head>
  <body>
    <article>
      <h1>Kartellezés miatt kapott százmilliós bírságot a VW, a Daimler és a BMW</h1>
      <address><time datetime="2019-11-21T12:35:00+00:00">21 Nov 2019, 12:35</time> by <a rel="author">MTI</a></address>
      <p>Mintegy százmillió eurós kartellbírságot rótt ki a német szövetségi versenyhivatal (Bundeskartellamt) a szerkezetiacél-beszerzések árának egyeztetése miatt a Volkswagen, Daimler és BMW autógyárakra.</p>
      <p>A Bundeskartellamt közleménye szerint a három autógyár 2004 és 2013 között megegyezett egymással az acélrúd-beszerzések árában. Az autógyárak elismerték a tényállást és elfogadták az eljárás lezárását bírság kivetésével.</p>
      <figure>
        <img src="https://www.vg.hu/wp-content/uploads/2017/07/miniedited.jpg"/>
        <figcaption>Fotó: AFP</figcaption>
      </figure>
      <p>Az autógyárak ellen három és fél évvel ezelőtt indult vizsgálat számos acélipari vállalat ellen folytatott kartell-eljárás keretében, amit a bonni versenyhivatal tavaly zárt le 205 millió eurós bírság kivetésével.</p>
      <p>Az autógyártásban használt szerkezeti acél ára három tényezőből áll össze: az alapárból, az ötvözeti szorzóból és a korróziós szorzóból. Az ötvözeti szorzó alapján az acéltermékek különböző minőségi osztályba sorolódnak, a korróziós szorzót pedig a termék gyártásához felhasznált hulladékacél aránya alapján kalkulálják.</p>
      <p>Az autógyárak a versenyhivatal közleménye szerint a két szorzó kalkulálásában állapodtak meg, az alapárban nem.</p>
    </article>
  </body>
</html>