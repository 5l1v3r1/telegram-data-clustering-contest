<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019650/%D8%AA%D8%AF%D9%88%DB%8C%D9%86-%DB%B4%DB%B0-%D8%A8%D8%B1%D9%86%D8%A7%D9%85%D9%87-%D8%AF%D8%B1-%DA%86%D8%B4%D9%85-%D8%A7%D9%86%D8%AF%D8%A7%D8%B2-%DB%B1%DB%B4%DB%B1%DB%B4-%D8%B1%D8%B4%D8%AA-%D8%A7%D8%AD%D8%AF%D8%A7%D8%AB-%D8%B2%DB%8C%D8%B1%DA%AF%D8%B0%D8%B1-%D8%AF%D8%B1-%D9%85%DB%8C%D8%AF%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-21T12:52:59+00:00"/>
    <meta property="og:title" content="تدوین ۴۰ برنامه در چشم انداز ۱۴۱۴ رشت/ احداث زیرگذر در میدان شهرداری"/>
    <meta property="og:description" content="ایسنا/گیلان شهردار رشت از تدوین ۴۰ برنامه بلندمدت با چشم انداز ۱۴۱۴ خبر داد و گفت: اگر سالانه پنج برنامه اجرا کنیم تا سال ۱۴۰۴ بخش عمده ای از عقب ماندگی رشت جبران می شود."/>
  </head>
  <body>
    <article>
      <h6 class="kicker">شهردار رشت خبر داد</h6>
      <h1>تدوین ۴۰ برنامه در چشم انداز ۱۴۱۴ رشت/ احداث زیرگذر در میدان شهرداری</h1>
      <address><time datetime="2019-11-21T12:52:59+00:00">21 Nov 2019, 12:52</time> by <a rel="author">طاهره رفعتی</a></address>
      <p>ایسنا/گیلان شهردار رشت از تدوین ۴۰ برنامه بلندمدت با چشم انداز ۱۴۱۴ خبر داد و گفت: اگر سالانه پنج برنامه اجرا کنیم تا سال ۱۴۰۴ بخش عمده ای از عقب ماندگی رشت جبران می شود.</p>
      <p>ناصر حاج محمدی در پنجاه ودومین نشست تخصصی توسعه سازمان مدیریت و برنامه ریزی استان گیلان که با موضوع «تحقق رویکرد شهر خلاق؛ گذار از کمیت به کیفیت در شهرها» برگزار شد، با اشاره به بازدید معاون اقتصادی شهردار یانگجوی چین از رشت طی روزهای گذشته، اظهار کرد: یانگجو با ۴.۵ میلیون نفر جمعیت شانزدهمین شهر خوراک شناسی دنیاست که از سال ۲۰۱۵ به عنوان شهر خلاق غذا در یونسکو به ثبت رسیده است.</p>
      <p>وی با بیان اینکه یانگجو طی چهار سال گذشته اقدام به راه اندازی دانشکده مجازی خوراک شناسی و جذب یک میلیون و ۸۰۰ هزار دانشجو از سراسر دنیا کرده است، افزود: در مدت مذکور ۲۰۰۰ نوع غذای شناسنامه دار و بیش از ۹۰۰ سرآشپز نیز معرفی و سالانه هشت جشنواره بین المللی غذا با محوریت مناطق چهارگانه در این شهر برگزار شده است.</p>
      <p>شهردار رشت ایجاد ۱۰ خط هوایی، جذب پنج میلیون گردشگر در سال و کسب درآمد ۱۸ هزار دلاری را از دیگر اقدامات شهرداری یانگجو دانست و تصریح کرد: در این مدت بیش از ۲۰۰ هتل پنج ستاره در یانگجو ساخته شده و حمل و نقل دریایی را از طریق ایجاد آب بندان و لایروبی رودخانه های داخل شهر فعال کرده اند.</p>
      <p>حاج محمدی هدف نهایی شهر خلاق را افزایش درآمد و بهبود معیشت مردم دانست و عنوان کرد: شهر رشت به واسطه اینکه محل زندگی بسیاری از شخصیت های بزرگ و نامی است سابقه تاریخی ارزشمند، تمدن بالا و فرهنگ غنی دارد، اما متاسفانه رشت در بسیاری از شاخص ها از هم ترازان خود پایین تر است.</p>
      <p>وی با اشاره به عبور سالانه ۲۰ میلیون گردشگر از استان گیلان، خاطرنشان کرد: شهری که آوازه نامداران علمی و فرهنگی و ادبی و عرفانی آن در کشور و حتی دنیا پیچیده، حتی یک روز هم نمی تواند گردشگرانش را نگه دارد و آسفالت هنوز مسئله شهر ماست.</p>
      <p>شهردار رشت با بیان اینکه زباله سراوان سابقه ۳۵ ساله دارد، گفت: ۳۵ سال زباله های شهر در بهترین مکان ریخته شده و شیرابه های آن مستقیما به رودخانه زرجوب رفته و از این طریق ۶۵ نقطه دیگر شهر را آلوده کرده و سپس از شهر خارج شده است لذا عبور این کانال فاضلاب از داخل شهر برای رشت خجالت آور است.</p>
      <p>حاج محمدی شهر خلاق را نیازمند زیرساخت خلاق دانست و اضافه کرد: فرهنگ اولین زیرساخت تحقق رویکرد شهر خلاق است. مادامی که مشکل زیرساختی داریم شهر خلاق محقق نخواهد شد. جنگل سراوان و رودخانه های زرجوب و گوهررود برازنده شهری مانند رشت نیست، آب بندان زیبای عینک به حال خود رها شده و مرکز شهر قفل است لذا نیازمند اندیشه و تفکر برای خروج از این گرفتاری هستیم.</p>
      <p>وی با تاکید بر لزوم حل مشکل فاصلاب رشت، ادامه داد: هیچ کجای دنیا فاضلاب را وارد رودخانه نمی کنند. همچنین با مشکل آبگرفتگی به دنبال بارش باران هستیم، زیرا ۸۰ درصد شبکه فاضلاب ما را آب های سطحی پر کرده است.</p>
      <p>شهرداری رشت از تدوین ۴۰ برنامه بلندمدت با چشم انداز ۱۴۱۴ خبر داد و تصریح کرد: اگر سالانه پنج برنامه اجرا کنیم تا سال ۱۴۰۴ بخش عمده ای از عقب ماندگی رشت جبران می شود. بی تردید اگر چرخ توسعه به حرکت درآید کسی توانایی متوقف کردن آن را ندارد لذا نیازمند اعتماد و همکاری مردم هستیم.</p>
      <p>وی تزریق پول از طریق جذب سرمایه گذار را نیروی محرکه موتور توسعه شهر رشت دانست و متذکر شد: نظام برنامه ریزی سلسله مراتب دارد و در گام نخست باید اهداف خرد و کلان را ببینیم و ماموریت رشت را تعریف کنیم.</p>
      <p>حاج محمدی با بیان اینکه در برنامه ۱۴۱۴ منطقه پنج رشت را بالا خواهیم برد، اظهار کرد: زمین نداریم و نمی توانیم در افق گسترش پیدا کنیم. همچنین بر روی پسماند سراوان متمرکز هستیم و مردم رشت مطمئن باشند که این معضل را با کمک سازمان برنامه و بودجه و استاندار گیلان و مسئولان عالی رتبه کشور از طریق تخصیص اعتبارات بی نظیر حل خواهیم کرد.</p>
      <p>شهردار رشت با اشاره به عقد قرارداد زباله سوز رشت در سال ۹۲، یادآور شد: طی چند ماه اخیر زمین را تحویل گرفتیم و به دنبال توسعه کارخانه کمپوست از ظرفیت اسمی ۵۰۰ تن به ۱۰۰۰ تن هستیم. تفکیک زباله از مبدا نیز به زودی آغاز می شود و یک اپلیکیشن طراحی کردیم. در واقع هر خانه دو سطح زباله تر و خشک دریافت و کیف پول الکترونیکی دریافت می کند.</p>
      <p>وی با بیان اینکه پول حاصل از خریداری زباله خشک به حساب کیف پول الکترونیکی شهروندان واریز می شود، تصریح کرد: با استفاده از این اعتبار در همه فروشگاه ها می توان خرید کرد لذا مردم نباید زباله ها را مخلوط کنند و یک ترکیب آلوده کننده و بیماری زا بسازند. بعد از تفکیک زباله عملیات بازیافت و ایجاد سوخت اولیه زباله سوز نیز انجام می شود.</p>
      <p>حاج محمدی شیرابه سراوان را عامل اصلی آلودگی رودخانه های رشت دانست و تاکید کرد: مردادماه امسال احداث تصفیه خانه شیرابه سراوان در دستور کار شهرداری قرار گرفت و سوله آن آماده شده است. اگر جلوی شیرابه را بگیریم می توانیم میزان سمیت، شوری و آلودگی میکروبی آن را به زیر ۲۰۰ برسانیم. سال ۹۵ هفت و نیم میلیارد تومان برای این پروژه در نظر گرفته شد و تا ۵۰ روز آینده کار تصفیه آغاز می شود.</p>
      <p>شهردار رشت از هدایت ۶.۵ کیلومتری فاضلاب لاکانشهر و مسکن مهر به سمت تصفیه خانه رشت و جلوگیری از ورود روزانه ۱۲ هزار و ۵۰۰ مترمکعب فاضلاب به رودخانه خبر داد و گفت: با مشارکت قرارگاه سازندگی خاتم الانبیاء(ص) عملیات لایروبی و بهره برداری از حریم رودخانه های رشت را آغاز خواهیم کرد.</p>
      <p>وی احداث دو زیرگذر شمال به جنوب و شرق به غرب در میدان شهدای ذهاب را از دیگر برنامه ها دانست و خاطرنشان کرد: باید شهروند مطالبه گر داشته باشیم تا شهرمان ساخته شود لذا از نقدهای سازنده استقبال می کنیم. بی تردید شهر سالم شهروند سالم ایجاد می کند و بجای هزینه کرد برای دارو و بیمارستان باید مشکل محیط زیست و آلودگی آب و خاک را حل کنیم و در این راستا نیازمند همدلی و همکاری و همراهی هستیم.</p>
      <p>انتهای پیام</p>
    </article>
  </body>
</html>