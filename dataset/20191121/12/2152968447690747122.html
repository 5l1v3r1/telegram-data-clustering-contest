<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sport/2019/11/21/frenski-alpinisti-zaginaha-v-masiva-na-monblan.430345"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T12:55:00+00:00"/>
    <meta property="og:title" content="Френски алпинисти загинаха в масива на Монблан"/>
    <meta property="og:description" content="Телата на Макс Бонио и Пиер Лабр са намерени под една от скалните игли | Dnes.bg"/>
  </head>
  <body>
    <article>
      <h1>Френски алпинисти загинаха в масива на Монблан</h1>
      <h2>Телата на Макс Бонио и Пиер Лабр са намерени под една от скалните игли</h2>
      <address><time datetime="2019-11-21T12:55:00+00:00">21 Nov 2019, 12:55</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Френските алпинисти Макс Бонио и Пиер Лабр са загинали на скалната игла Aiguille du Plan в масива на Монблан.</p>
      <p>Във вторник те са предприели изкачване на върха по маршрута на Бонингтън и цял ден не е имало новини от тях. Вчера сутринта хеликоптер е забелязал телата им в подножието. Предполага се, че са паднали след подхлъзване, предаде БНР.</p>
      <p>31-годишният Макс Бонио е член на елитния Военен високопланински корпус на Франция (Groupe militaire de haute montagne), а 38-годишният Пиер Лабр е планински водач в Шамони. Двамата имат изкачвания от Алпите до Непал и от Перу до Патагония.</p>
      <p>През 2012 г. Лабр изкатерва по нов маршрут седемхилядника Латок 2 (7020 м) в Каракорум, Пакистан. Година по-късно прави премиера на девствената южна стена на Гаури Шанкар (7134 м) в Непал. През 2015 г. осъществява премиерно изкачване на диретисимата “Дазампа Це” (южната стена на Нангпай Госум 2 - 7350 м) в Непал.</p>
      <p>Бонио изкачва през 2016 г. девственaта източна стена на Сиула Гранде (6344 м) в Перу. Година по-късно прави премиера на Пангбук Север (6589 м) в Непал. През 2018 г. осъществява рядко зимно изкачване на северозападната стена на Чивета, Доломитите.</p>
      <p>По-рано тази година Бонио и Лабр, заедно с Лео Бийон, изкачиха в Патагония Фиц Рой и Серо Торе.</p>
    </article>
  </body>
</html>