<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/lietuvos-balsas-senjorai-dalyve-emigrante-nijole-pradejo-slapstydamasi-nuo-policijos-dabar-turi-klestinti-versla-londone.de1dfbb1-0c57-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-21T12:11:00+00:00"/>
    <meta property="og:title" content="„Lietuvos balsas. Senjorai“ dalyvė emigrantė Nijolė: pradėjo slapstydamasi nuo policijos, dabar turi klestintį verslą Londone"/>
    <meta property="og:description" content="Prieš dvidešimt metų Nijolė Giedraitienė sėdo į seną BMW, įsisodino vaikus ir iš Telšių patraukė Londono kryptimi. Be jokių navigacijų ir planų. Moteris tikėjosi užsidirbti pinigų. „Susisodinau vaikus į savo senukę BMW ir išvažiavau viena pati. Sena mašinėlė buvo. Dar nuvariau pas draugus, sakau, Jonai, apžiūrėk, kad nepamesčiau kokio rato bevažiuojant. Ir taip ir išvažiavom”."/>
  </head>
  <body>
    <article>
      <h1>„Lietuvos balsas. Senjorai“ dalyvė emigrantė Nijolė: pradėjo slapstydamasi nuo policijos, dabar turi klestintį verslą Londone</h1>
      <address><time datetime="2019-11-21T12:11:00+00:00">21 Nov 2019, 12:11</time> by <a rel="author">Žmonės.lt</a></address>
      <p>
        <b>Prieš dvidešimt metų Nijolė Giedraitienė sėdo į seną BMW, įsisodino vaikus ir iš Telšių patraukė Londono kryptimi. Be jokių navigacijų ir planų. Moteris tikėjosi užsidirbti pinigų. „Susisodinau vaikus į savo senukę BMW ir išvažiavau viena pati. Sena mašinėlė buvo. Dar nuvariau pas draugus, sakau, Jonai, apžiūrėk, kad nepamesčiau kokio rato bevažiuojant. Ir taip ir išvažiavom”.</b>
      </p>
      <p>Tačiau 2000-aisiais Didžioji Britanija lietuviams nebuvo tokia svetinga kaip dabar. Lietuva nepriklausė Europos Sąjungai, todėl emigrantai, norėdami legalaus darbo, turėjo gauti leidimą dirbti. Nei Nijolė, nei jos vyras tokio leidimo neturėjo, todėl nuolat gyveno baimėje. Bijojo būti pagauti ir deportuoti: „Atvažiuodavo policija tikrinti. Buvo suimtas draugės sūnus, buvo ir vyras suimtas, visus suėmė. Draugės sūnų deportavo. Jie net neklausdavo – ateidavo, pabeldžia į duris, neįleidi – duris išlaužia ir viskas”, – šį ketvirtadienio vakarą, LNK laidoje KK2 pasakos Nijolė.</p>
      <p>Po kiek laiko leidimą dirbti Anglijoje Nijolė gavo. Tiksliau, pasigamino pati: „Mes pasidarėme patys dokumentus – „suchimičijom. Spausdinome, su tušiniu pridarėm dar tokių antspaudų – atšvietėme keturis kartus, kad būtų neryškiai ir priėmė“.</p>
      <p>Pasigaminusi leidimą dirbti Nijolė įsidarbino kambarine. Penkerius metus dirbo sunkius, samdomus darbus. „Buvom pasiryžę dirbti bet ką. Tualetų nebūčiau valius, bet  kambarinės darbas, nemanau, kad blogas. Ir visi riebalai greit nukrito dėl to, nes eini per kambarius, per nugarą prakaitas bėga”.</p>
      <figure>
        <img src="https://www.zmones.lt/photo/f2a925ca-0c57-11ea-9fe0-aa000054c883/1200x750s/lietuvos-balsas-senjorai-dalyve-nijole-organizatoriu-nuotr-5dd67ec60f4695-10467494.jpeg"/>
        <figcaption>„Lietuvos balsas. Senjorai“ dalyvė Nijolė / Organizatorių nuotr.</figcaption>
      </figure>
      <p>Nijolė visą laiką taupė pinigus. Kai susitaupė reikiamą sumą, priėmė sprendimą, kuriam pasiryžta retas emigrantas. Nijolė Londone atsidarė nuosavą verslą – siuvyklą. Ir labai greitai užsirekomendavo kaip puiki ir sunkiai dirbanti specialistė.</p>
      <p>Nijolės verslas suklestėjo. Užsidirbusi pinigų Nijolė nusipirko nuosavą namą Londone, dar vieną namą Lietuvoje. Ir net nepastebėjo kaip Londone prabėgo 20 metų. Nors išvažiuodama iš Lietuvos sau pažadėjo emigracijoje neužtrukti ilgiau kaip ketverius metus.</p>
      <p>Kadangi soti senatvė jau garantuota, Nijolė pradėjo kurti planus, kaip grįžti į Lietuvą. Jai reikėjo tik paskatinimo. Ir juo tapo grandiozinis LNK projektas „Lietuvos balsas. Senjorai”, kurio premjera – jau šį sekmadienį per LNK. Ryškiaspalvė Nijolė atvykusi į projekto atrankas ir iškart sužavėjo komisiją.</p>
    </article>
  </body>
</html>