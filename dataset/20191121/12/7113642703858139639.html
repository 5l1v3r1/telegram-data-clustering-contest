<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.facenews.ua/columns/2019/331431/"/>
    <meta property="og:site_name" content="FaceNews"/>
    <meta property="article:published_time" content="2019-11-21T12:11:53+00:00"/>
    <meta property="og:title" content="Російські паспорти в ОРДЛО. Про небезпеки сценарію для України"/>
    <meta property="og:description" content="Масова видача російських паспортів в ОРДЛО та наміри Києва впровадити подвійне громадянство, призведе до роздачі паспортів іншими сусідніми державами і фактичної втрати Україною Незалежності."/>
  </head>
  <body>
    <article>
      <h1>Російські паспорти в ОРДЛО. Про небезпеки сценарію для України</h1>
      <h2>Масова видача російських паспортів в ОРДЛО та наміри Києва впровадити подвійне громадянство, призведе до роздачі паспортів іншими сусідніми державами і фактичної втрати Україною Незалежності.</h2>
      <address><time datetime="2019-11-21T12:11:53+00:00">21 Nov 2019, 12:11</time> by <a rel="author">Дмитро Снєгирьов, источник:</a></address>
      <p>За інформацією російського губернатора Василя Голубєва, понад 170 тисяч жителів окупованих районів Донецької та Луганської областей України вже отримали паспорти громадян Російської Федерації в Ростовській області РФ. За його словами, це не створило особливого навантаження на соціальну сферу російського регіону, бо значна частина цих людей повернулася назад.</p>
      <p>Зазначу, що у випадку запланованої реінтеграції ОРДЛО до складу України, з близько 2 мільйонів потенційних виборців тимчасово окупованих територій, 400 тисяч матимуть російські паспорти. Тобто, майбутнє країни на виборчих дільницях будуть вирішувати вже не українці, а росіяни.</p>
      <p>Про загрозливу тенденцію паспортизації свідчать наміри відкрити в ОРДЛО п’ять додаткових міжрайонних пунктів прийому документів для отримання паспортів РФ: два пункти у Донецьку і по одному в Горлівці, Єнакієвому та Макіївці, що дозволить обслуговувати додатково по 200 осіб на добу.До речі, близько 40 тисяч громадян України, які проживають на тимчасово окупованих територіях Луганської області, вже отримали російські паспорти. Про це заявив заступник начальника управління міграційної служби т.зв. «МВС ЛНР» Руслан Найда. За словами Найди, ще понад 60 тис. місцевих мешканців очікують отримання паспортів РФ.</p>
      <p>На моє переконання, це не страшилки і не намагання Росії якось продемонструвати недієздатність мінського процесу. Це узаконена анексія окупованих територій Донбасу.</p>
      <p>Ще 30 серпня 2014 року аналітичний відділ ГІ «Права Справа» оприлюднив інформацію, що у Луганськ з РФ були доставлені бланки паспортів самопроголошеної «ЛНР» і російські рублі для розрахунків з представниками бюджетної сфери. Вже тоді повідомлялося, що таким чином, частина суверенної української території може опинитися включеною в грошово-фінансову систему іноземної держави.</p>
      <p>На тлі масової видачі російських паспортів мешканцям ОРДЛО, показовою є заява голови Верховної Ради України Дмитра Разумкова. В інтерв’ю виданню «Фокус» він заявив про те, що виступає проти ідеї відмови від окупованої частини Донбасу, оскільки «головна цінність будь-якої держави – її громадяни та її території». Підписавши указ про спрощений режим видачі російського громадянства жителям так званих «ДНР» і «ЛНР», Путін фактично узаконює свою військову присутність на окупованих територіях Донбасу і легалізує місцевих бойовиків. У президента РФ будуть підстави говорити, що в Україні порушуються не права вже не російськомовних громадян, а безпосередньо громадян Росії.</p>
      <p>Варто зазначити, що спрощенням надання українцям громадянства РФ Москва вирішить для себе два важливих завдання. Серед іншого мета військової агресії Росії проти України – вирішення демографічної ситуації і кваліфіковані кадри.</p>
      <p>На територію РФ з початку війни на Донбасі з окупованих територій виїхало близько півтора мільйона українських громадян. Повертатися вони не збираються. Дуже суттєве поповнення генофонду. Крім того, військовий конфлікт – крок до примусу для населення індустріальних районів Донбасу. На відміну від жителів Середньої Азії жителі ОРДЛО – кваліфіковані робочі кадри. І вони повинні компенсувати відтік мізків із Росії.</p>
      <p>Наразі на окупованих територіях Донбасу працює російська програма «Співвітчизник», яка передбачає переселення слов’янських народів до РФ. І діє спрощена процедура для отримання громадянства.</p>
      <p>Нагадаю: ця пропозиція лунала в Москві ще в 2017 році. Було продовжено дію терміну тимчасового перебування українців на території РФ. До ухвалення відповідного закону тоді справа не дійшла.</p>
      <p>Крім того, існує ще одна небезпека масової російської паспортизації, яка вже напряму загрожує територіальній цілісності та Незалежності України.</p>
      <p>У ЗМІ періодично з’являються повідомлення про можливість ухвалення закону про подвійне громадянство в Україні. Це фактично буде початком кінця держави. Якщо Київ юридично закріпить подвійне громадянство, то плани з розчленування країни почнуть втілювати не лише Росія шляхом масової паспортизації мешканців Сходу, а також Польща, Румунія та Угорщина.</p>
      <p>27 квітня 2019 року Путін заявив, що набуття російського громадянства можуть спростити для всіх українців. Документ передбачає, що заява про отримання громадянства від жителів ОРДЛО, має розглядатися не більше трьох місяців.</p>
      <p>1 травня він підписав указ про введення спрощеного порядку набуття російського громадянства для певних категорій громадян України. Крім того, президент РФ підписав указ про спрощений порядок отримання громадянства РФ для чотирьох категорій громадян України.</p>
      <p>Варто зауважити, що у Пенсійному фонді РФ пояснили, що призначення російських пенсій можливо тільки після переїзду до Росії на постійне проживання. Жителям окупованих територій, незважаючи на отримання паспортів РФ, пенсії повинна платити Україна.</p>
      <p>Примітно, що реакція Заходу і ООН, де висловили стурбованість указом Путіна, показова. Європейський союз вважає указ Путіна підривом суверенітету України, порушенням Мінських домовленостей та причиною для глобального занепокоєння.</p>
      <p>Але від нас тут мало що залежить. Протидіяти цьому складно. Варто зазначити, що український закон про позбавлення громадянства досить розмитий. Позбавити громадянства України складно. Зі свого боку Росія не оприлюднить списки тих, хто отримав громадянство РФ.</p>
      <p>У Держдепі США заявили, що указ Путіна про «паспортизацію» Донбасу є провокацією і замахом на суверенітет і територіальну цілісність України, що створює серйозні перешкоди для виконання Мінських домовленостей.</p>
    </article>
  </body>
</html>