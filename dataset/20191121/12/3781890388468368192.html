<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742899"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T12:22:00+00:00"/>
    <meta property="og:title" content="ทีมไทยตั้งเป้าผงาดคว้าแชมป์โลกเชียร์ลีดดิ้ง"/>
    <meta property="og:description" content="เชียร์ลีดดิ้ง 'ทีมไทยแลนด์' ตั้งเป้าคว้าแชมป์โลก รายการ The 10th Cheerleading World Championships 2019 ระหว่าง วันที่ 23-24 พ.ย.นี้ เมืองทาคาซากิ ประเทศญี่ปุ่น ให้ได้อีกครั้ง"/>
  </head>
  <body>
    <article>
      <h1>ทีมไทยตั้งเป้าผงาดคว้าแชมป์โลกเชียร์ลีดดิ้ง</h1>
      <address>
        <time datetime="2019-11-21T12:22:00+00:00">21 Nov 2019, 12:22</time>
      </address>
      <p>
        <b>เชียร์ลีดดิ้ง "ทีมไทยแลนด์" ตั้งเป้าคว้าแชมป์โลก รายการ The 10th Cheerleading World Championships 2019 ระหว่าง วันที่ 23-24 พ.ย.นี้ เมืองทาคาซากิ ประเทศญี่ปุ่น ให้ได้อีกครั้ง</b>
      </p>
      <p>ดร. ฐิติพงศ์ นันทาภิวัฒน์ กรรมการบริหารสหพันธ์กีฬาเชียร์ลีดดิ้งนานาชาติ เลขาธิการสหพันธ์กีฬาเชียร์ลีดดิ้งประจำประเทศไทย และกรรมการบริหารสมาคมเชียร์ลีดดิ้งแห่งประเทศไทย เปิดเผยว่า กรมพลศึกษา กระทรวงการท่องเที่ยวและกีฬา ร่วมกับสหพันธ์กีฬาเชียร์ลีดดิ้งประจำประเทศไทย สมาคมเชียร์ลีดดิ้งแห่งประเทศไทย ได้ส่งทีมนักกีฬาเชียร์ลีดดิ้งและเชียร์ดานซ์เป็นตัวแทนประเทศไทยเข้าร่วมแข่งขันเชียร์ลีดดิ้งชิงแชมเปี้ยนระดับโลก ในรายการ The 10th Cheerleading World Championships 2019 (CWC 2019) ระหว่าง วันที่ 23-24 พ.ย.นี้ เมืองทาคาซากิ ประเทศญี่ปุ่น โดยไทยส่งทีมนักกีฬาร่วมแข่งขันกว่า 100 คน ใน12 ประเภท จากทั้งหมด 19 ประเภท ซึ่งนักกีฬาไทย คว้าแชมป์โลกในประเภทต่างๆ มาตั้งแต่ปี 2011 เป็นต้นมา และปีนี้ก็ตั้งเป้าหมายว่าจะคว้าแชมป์ให้ได้อีกครั้ง<br/><br/>สำหรับทีมจากไทยเป็นทีมจากสโมสรศราญญ์สตูดิโอ, สโมสรโรงเรียนเทศบาล 3 (ตลาดล่าง) นครสุราษฎร์ธานี และสโมสรมหาวิทยาลัยรังสิต แบ่งเป็น รุ่นอายุ 7-12 ปี แข่งขันประเภท Cheerleading Junior 1, Cheer Dance Team Junior 1, Cheer Dance Doubles Junior 1, Urban Cheer Dance Doubles Junior 1 และ Urban Cheer Dance Team Junior 1  รุ่นอายุ 12-15 ปี แข่งขันประเภท Cheer Dance Team Junior 2, Cheer Dance Double Junior 2, Urban Cheer Dance Team Junior 2, และ Urban Cheer Dance Doubles Junior 2  รุ่นอายุ 16 ปีขึ้นไป แข่งขันประเภท Cheerleading Doubles Senior, Cheerleading Small Groups Mixed Senior,  และ Cheerleading Mixed Senior“</p>
      <figure>
        <img src="https://www.dailynews.co.th/admin/upload/20191121/news_zKpyEmzADf193327_533.jpg?v=20191121220?v=4579"/>
      </figure>
      <p>"กีฬาเชียร์ลีดดิ้งสามารถส่งเสริมการสร้างสปิริต คุณธรรม  การทำงานเป็นทีมและพัฒนาความสามารถแก่เยาวชนไทยอย่างแท้จริง โดยนักกีฬาเชียร์ลีดดิ้งและเชียร์ดานซ์จากประเทศไทยได้เข้าร่วมการแข่งขัน CWC มาอย่างต่อเนื่องตั้งแต่ปี 2009 และคว้าแชมป์โลกในประเภทการแข่งขันต่างๆ มาตั้งแต่ปี 2011 เป็นต้นมา จึงเป็นเครื่องพิสูจน์ได้ว่าเยาวชนไทยมีความสามารถระดับโลก สามารถเข้าร่วมแข่งขันในระดับนานาชาติอย่างต่อเนื่อง สร้างชื่อเสียง และภาพลักษณ์ที่ดีให้แก่ประเทศไทย ทั้งนี้ในการแข่งขัน CWC 2019 จะมีนักกีฬาเชียร์ลีดดิ้งและเชียร์ดานซ์จากทุกทวีปทั่วโลกร่วมการแข่งขัน เช่น  ญี่ปุ่น (เจ้าภาพ) รัสเซีย เนเธอร์แลนด์ โปแลนด์ สโลเวนีย สหราชอาณาจักร อิตาลี คิวบา บราซิล เอกวาดอร์ ฟิลิปปินส์ อินโดนีเซีย สิงคโปร์ ฮ่องกง ไต้หวัน เยอรมนี เกาหลีใต้  และไทย โอกาสนี้สหพันธ์กีฬาเชียร์ลีดดิ้งประจำประเทศไทย ขอขอบคุณ กรมพลศึกษา กระทรวงการท่องเที่ยวและกีฬา การท่องเที่ยวแห่งประเทศไทย  สายการบินแอร์เอเชีย มหาวิทยาลัยรังสิต แลคตาซอย กรุงเทพประกันชีวิต คาเฟ่ อเมซอน เมืองไทยประกันภัย น้ำดื่มสิงห์ เอไอเอส และโปร ฟรีซ สเปรย์สมุนไพร ที่เล็งเห็นถึงประโยชน์และศักยภาพของนักกีฬาเชียร์ลีดดิ้งและเชียร์ดานซ์ หวังว่าทีมไทยแลนด์ จะสามารถสร้างชื่อเสียง ขับเคลื่อนกีฬาเชียร์ลีดดิ้งไปสู่การแข่งขันในมหกรรมกีฬาต่างๆ ทั้งในระดับประเทศและในระดับนานาชาติ รวมถึงมหกรรมกีฬาโลกและกีฬาโอลิมปิกในอนาคตด้วย" ดร. ฐิติพงศ์ กล่าว<br/><br/> </p>
    </article>
  </body>
</html>