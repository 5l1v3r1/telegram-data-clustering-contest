<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/21/desetki-barikadirani-v-kampus-v-honkong-kitai-gubi-tyrpenie.430326"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T12:09:00+00:00"/>
    <meta property="og:title" content="Десетки барикадирани в кампус в Хонконг, Китай губи търпение"/>
    <meta property="og:description" content="Днес ситуацията е спокойна | Dnes.bg"/>
  </head>
  <body>
    <article>
      <h1>Десетки барикадирани в кампус в Хонконг, Китай губи търпение</h1>
      <h2>Днес ситуацията е спокойна</h2>
      <address><time datetime="2019-11-21T12:09:00+00:00">21 Nov 2019, 12:09</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Десетки продемократични демонстранти в Хонконг, решени да стигнат докрай, остават барикадирани и днес в студентски кампус, обсаден от полицията, предаде Франс прес, цитиран от БТА.</p>
      <p>В Политехническия университет вече от пет дни се развива най-продължителното засега противопоставяне между протестиращите и силите на реда от началото на вълненията през юни. Полицейското присъствие видимо е намаляло.</p>
      <p>Положението в кампуса днес е спокойно. Група непримирими активисти си приготвя храна в местен стол от малкото провизии, останали там. Плакати предупреждават минувачите да не пушат в близост до местата, където са струпани коктейли "Молотов", готови за използване срещу полицията.</p>
      <p>Останали са едва няколко десетки от близо хилядата протестиращи в комплекса. Някои са избягали, размествайки полицейските заграждения, или през канализацията. Повечето обаче са се предали или са били задържани от силите на реда, докато напускат района.</p>
      <p>Пекин засега не реагира на одобрения вчера от Конгреса на САЩ законопроект в подкрепа на "човешките права и демокрацията" в Хонконг след месеци на протести в китайския полуавтономен район, отбелязва АФП. Мярката заплашва между другото с отнемане на специалния икономически статут на Хонконг, даден от Вашингтон. Това е явна подкрепа за протестиращите в бившата британска колония, които настояват за общи избори.</p>
      <p>Китай отправи заплаха да вземе ответни мерки, ако американският закон влезе в сила. За да влезе в сила, нормативният акт трябва да бъде подписан от президента на САЩ Доналд Тръмп - нещо, което според запознат източник той се очаква да направи.</p>
      <p>"Някои се надяват, че това ще накара Пекин да се откаже от действия. Наивно мнение", предупреди китайският таблоид "Глоубъл таймс", смятан за близък до властта и известен с националистическия си тон.</p>
      <p>"Ако приемем сериозно този американски законопроект и дадем заден ход в отношението към размириците, в Хонконг ще се ускори рухването на правовата държава и той ще изчезне от (картата на) модерния свят", пише в материала.</p>
    </article>
  </body>
</html>