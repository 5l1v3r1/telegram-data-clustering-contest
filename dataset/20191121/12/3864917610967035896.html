<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2822840-pobitta-veterana-ato-hana-perekvalifikuvali-na-umisne-vbivstvo.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T12:44:00+00:00"/>
    <meta property="og:title" content="Побиття ветерана АТО “Хана” перекваліфікували на умисне вбивство"/>
    <meta property="og:description" content="Прокуратура перекваліфікувала побиття ветерана АТО Ігоря Панова на умисне вбивство."/>
  </head>
  <body>
    <article>
      <h1>Побиття ветерана АТО “Хана” перекваліфікували на умисне вбивство</h1>
      <h2>Прокуратура перекваліфікувала побиття ветерана АТО Ігоря Панова на умисне вбивство.</h2>
      <address>
        <time datetime="2019-11-21T12:44:00+00:00">21 Nov 2019, 12:44</time>
      </address>
      <p>Про це інформує пресслужба <a href="https://www.facebook.com/kyiv.gp.gov.ua/posts/2980978251913517">столичної прокуратури.</a></p>
      <p>“У зв’язку з тим, що один з потерпілих (ветеран АТО) 20 листопада 2019 року помер у лікарні від спричинених тілесних ушкоджень, що перебувають у причинно-наслідковому зв’язку з настанням смерті, дії підозрюваних додатково кваліфіковано як умисне вбивство, вчинене за попередньою змовою групою осіб”, - йдеться у повідомленні.</p>
      <p>Зазначається, що 21 листопада 2019 року обом підозрюваним у присутності захисників повідомлено про зміну раніше повідомленої підозри. Наразі вони перебувають під вартою без права на заставу. Їм загрожує покарання у вигляді позбавлення волі від 10 до 15 років або довічне позбавлення волі.</p>
      <blockquote>
        <b>Читайте також: </b>
        <a href="https://www.ukrinform.ua/rubric-kyiv/2821999-veteran-ato-han-zorstoko-pobitij-u-kievi-pomer-u-likarni-volonterka.html">Ветеран АТО "Хан", жорстоко побитий у Києві, помер у лікарні - волонтерка</a>
      </blockquote>
      <p>Як повідомлялося, ветеран АТО Ігор Панов ("Хан"), якого разом із дружиною жорстоко побили 10 листопада у Києві, помер у лікарні.</p>
      <p>Його з дружиною сусіди знайшли у під'їзді непритомними, з проломленими головами. Подружжя було доправлено до реанімації у тяжкому стані. 11 листопада поліція Києва повідомила, що за підозрою в побитті ветерана <a href="https://www.ukrinform.ua/tag-ato">АТО</a> та його дружини затримали сина потерпілої та його приятеля.</p>
    </article>
  </body>
</html>