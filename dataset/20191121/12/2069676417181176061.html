<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisportal.cz/zpravy/tri-ceske-tenistky-jsou-v-nominacich-na-oceneni-wta-27401/"/>
    <meta property="og:site_name" content="tenisportal.cz"/>
    <meta property="article:published_time" content="2019-11-21T12:29:00+00:00"/>
    <meta property="og:title" content="Tři české tenistky jsou v nominacích na ocenění WTA"/>
    <meta property="og:description" content="Tři české tenistky se dostaly do nominací na ocenění ženské asociace WTA za uplynulou sezonu. Karolína Plíšková je mezi pěticí kandidátek na cenu pro hráčku roku, Karolína Muchová může být nováčkem roku a Barbora Strýcová se Su-Wei Hsieh z Tchaj-wanu aspirují na nejlepší deblový pár."/>
  </head>
  <body>
    <article>
      <h1>Tři české tenistky jsou v nominacích na ocenění WTA</h1>
      <address><time datetime="2019-11-21T12:29:00+00:00">21 Nov 2019, 12:29</time> by <a rel="author">Ondřej Jirásek, TenisPortal.cz, ČTK</a></address>
      <p>
        <b>Tři české tenistky se dostaly do nominací na ocenění ženské asociace WTA za uplynulou sezonu. Karolína Plíšková je mezi pěticí kandidátek na cenu pro hráčku roku, Karolína Muchová může být nováčkem roku a Barbora Strýcová se Su-Wei Hsieh z Tchaj-wanu aspirují na nejlepší deblový pár.</b>
      </p>
      <p>Světová dvojka Plíšková je v nominaci na hráčku roku potřetí v kariéře a nejspíše stejně jako v letech 2016 a 2017 neuspěje. Jejími soupeřkami jsou totiž letošní grandslamové vítězky - Japonka Naomi Ósakaová (Australian Open), světová jednička Ashleigh Bartyová z Austrálie (Roland Garros), Rumunka Simona Halepová (Wimbledon) i královna US Open Bianca Andreescuová z Kanady.</p>
      <p>Andreescuová je favoritkou na zisk nováčkovské ceny, o kterou se uchází Muchová. V nominaci jsou ještě patnáctiletá Američanka Coco Gauffová, Jelena Rybakinová z Kazachstánu, Polka Iga Šwiateková a Dajana Jastremská z Ukrajiny.</p>
      <p>Největší šanci uspět v hlasování má Strýcová, která by případně navázala na krajanky Barboru Krejčíkovou a Kateřinu Siniakovou, které získaly ocenění pro nejlepší deblový pár roku loni. Strýcová a Su-Wei Hsieh letos vyhrály Wimbledon, hrály finále Turnaje mistryň a plzeňská rodačka ukončila rok jako deblová jednička.</p>
      <p>Dalšími adeptkami na deblový pár roku jsou Maďarka Timea Babosová s Kristinou Mladenovicovou z Francie, belgicko-běloruská dvojice Elise Mertensová, Aryna Sabalenková a Australanka Samantha Stosurová se Shuai Zhang z Číny.</p>
      <p>Vyhlašovat se budou tradičně i ceny pro hráčku, která se nejvíce zlepšila a ukončila rok v Top 50, a za návrat roku. V těch Češky nominaci nemají.</p>
      <p>Individuální ocenění česká tenistka naposledy získala před osmi lety. Petra Kvitová se v roce 2011 stala hráčkou roku a dostala i cenu za největší pokrok.</p>
      <p>Rekordmankou ankety je Němka Steffi Grafová s osmi prvenstvími, Serena Williamsová a Martina Navrátilová získaly ocenění sedmkrát.</p>
    </article>
  </body>
</html>