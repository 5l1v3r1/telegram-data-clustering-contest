<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23504978-sase-algerieni-fara-acte-disparut-bordul-unei-nave-din-portul-constanta-desi-politia-frontiera-pazea-vasul.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T12:12:00+00:00"/>
    <meta property="og:title" content="Șase algerieni fără acte au dispărut de la bordul unei nave din Portul Constanța, deși poliția de frontieră păzea vasul"/>
    <meta property="og:description" content="Șase migranți algerieni fără acte care erau pe o navă ancorată în portul Constanța au dispărut miercuri noapte de la bord, deși Garda de Coastă spune că polițiștii de frontieră erau de pază la"/>
  </head>
  <body>
    <article>
      <h1>Șase algerieni fără acte au dispărut de la bordul unei nave din Portul Constanța, deși poliția de frontieră păzea vasul</h1>
      <address><time datetime="2019-11-21T12:12:00+00:00">21 Nov 2019, 12:12</time> by <a rel="author">G.S.</a></address>
      <p><b>Șase migranți algerieni fără acte care erau pe o navă ancorată în portul Constanța au dispărut miercuri noapte de la bord, deși Garda de Coastă spune că polițiștii de frontieră erau de pază la scara navei. Cei șase transfugi au creat probleme autorităților încă de la sfârșitul săptămânii trecute, când au pornit un incendiu pe nava venită din Turcia al cărei echipaj este format din 22 marinari de naţionalitate filipineză și rusă.<br/></b><br/>Totul a început în momentul intrării navei în port, când Punctul de Trecere a Frontierei Constanţa a fost informat că la bordul navei se află șase pasageri clandestini. Conform declaraţiilor comandantului navei, cei șase cetăţeni au fost descoperiți după ce nava a părăsit portul din Turcia. Comandantul navei a fost sancţionat contravenţional cu amendă în valoare de 48.000 de lei.<br/><br/>Duminică, algerienii au dat foc unei saltele de pe navă, tot ei având nevoie de îngrijiri medicale pentru intoxicație cu fum, iar miercuri noapte au fugit de la bord, deși un echipaj al Poliţiei de Frontieră a supravegheat nava în care erau, la scară.<br/><br/>Potrivit Gărzii de Coastă, în noaptea de miercuri spre joi, în jurul orei 3.10, polițiștii de frontieră din cadrul Grupului de Nave Constanța, aflați la supravegherea unei nave sub pavilion Panama, sosită în Portul Constanța din Turcia, au fost anunțați că cei șase pasageri clandestini de la bordul navei nu se mai află în încăperea în care erau cazaţi.<br/><br/>Polițiștii de frontieră au alertat autoritățile locale și firmele de pază din Portul Constanța.<br/><br/>„Menţionăm că, în permanenţă un echipaj al Poliţiei de Frontieră a supravegheat nava la scara acesteia, cu verificări constante ale încăperii în care aceştia se aflau, ultima verificare fiind efectuată în jurul orei 02.30, când nu au fost constatate nereguli”, potrivit unui comunicat al Gărzii de Coastă.<br/><br/>Până în prezent, cinci din cei șase algerieni au fost găsiți, „în zona Murfatlar”.</p>
    </article>
  </body>
</html>