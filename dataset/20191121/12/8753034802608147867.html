<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/2Gw1XG/hauglie-avviser-nav-nekt-for-ap-topp"/>
    <meta property="og:site_name" content="Aftenbladet"/>
    <meta property="article:published_time" content="2019-11-21T12:50:34+00:00"/>
    <meta property="og:title" content="Hauglie avviser Nav-nekt for Ap-topp"/>
    <meta property="og:description" content="Arbeids- og sosialdepartementet avviser at Arbeiderpartiets Magne Rommetveit nektes å besøke et lokalt Nav-kontor på Stord. Men Ap-toppen rister på hodet."/>
  </head>
  <body>
    <article>
      <h1>Hauglie avviser Nav-nekt for Ap-topp</h1>
      <h2>Arbeids- og sosialdepartementet avviser at Arbeiderpartiets Magne Rommetveit nektes å besøke et lokalt Nav-kontor på Stord. Men Ap-toppen rister på hodet.</h2>
      <address><time datetime="2019-11-21T12:50:34+00:00">21 Nov 2019, 12:50</time> by <a rel="author">NTB-Kristian Skårdalsmo</a></address>
      <p>Rommetveit, som er visepresident på Stortingets og sitter i kontroll- og konstitusjonskomiteen, ville nylig på eget initiativ besøke Nav Sunnhordland. Hensikten var å sette seg inn i trygdeskandalen og få bakgrunnsinformasjon i saken komiteen nå har til behandling.</p>
      <p>Saken Ap-representanten snakker om, er arbeids- og sosialminister Anniken Hauglies (H) redegjørelse om trygdesaken i Stortinget 5. november.</p>
      <h3>– Nekter ikke</h3>
      <p>Rommetveit fulgte opp saken med et skriftlig <a href="https://stortinget.no/no/Saker-og-publikasjoner/Sporsmal/Skriftlige-sporsmal-og-svar/Skriftlig-sporsmal/?qid=77882">spørsmål</a> til Hauglie om hvorfor hennes departement nektet ham å møte ledelsen sammen med de tillitsvalgte i Nav Sunnhordland. Torsdag kom <a href="https://stortinget.no/no/Saker-og-publikasjoner/Sporsmal/Skriftlige-sporsmal-og-svar/Skriftlig-sporsmal/?qid=77882">svaret</a> fra Hauglie:</p>
      <p>– Arbeids- og sosialdepartementet nekter ikke representanten å møte Arbeids- og velferdsetaten. Departementet legger til rette for besøk hos underliggende etat når Stortinget henvender seg til departementet med et slikt ønske, skriver hun.</p>
      <p>Hauglie viser til at dette er etablert praksis når arbeids- og sosialkomiteen ønsker et møte med Nav som en del av en komitéreise.</p>
      <p>– Som arbeids- og sosialminister har jeg et konstitusjonelt og parlamentarisk ansvar overfor Stortinget. Som følge av det, skal henvendelser fra Stortinget til en ytre etat normalt skje gjennom departementet, heter det videre.</p>
      <h3>Får etterspill</h3>
      <p>Rommetveit varsler at saken vil få et etterspill i presidentskapet på Stortinget. Han fremholder at presidentskapet på et senere møte vil drøfte forholdet mellom regjeringen og stortingsrepresentantene når det gjelder tilgang til å treffe og ha møter med statlige instanser som er representert rundt om i landet.</p>
      <p>Ap-toppen rister på hodet over svaret fra Hauglie torsdag.</p>
      <p>– Denne statsråden får det travelt hvis hun skal sitte i Oslo og være dørvakt for alle Nav-kontorene i landet, konstaterer han.</p>
      <p>– Det er meningsløst hvis vi som stortingsrepresentanter bare skal kunne reise rundt i landet og hjemfylket vårt som samlet komité eller med forhåndsgodkjent tilgang fra aktuell statsråd, sier Ap-politikeren til NTB.</p>
      <p>Rommetveit viser til at han tidligere i transportkomiteen har gjennomført en rekke besøk hos ulike underetater uten godkjenning fra statsråd på forhånd.</p>
      <p>Det var <a href="https://www.bt.no/innenriks/i/JoXkoP/arbeids-og-sosialdepartementet-nektet-stortingsrepresentant-magne-rom">BT</a> som denne uken først omtalte at Rommetveit ikke fikk møte Nav Sunnhordland.</p>
      <aside>
        <a href="https://www.aftenbladet.no/article/sa-0nzEE0.html">Norge reagerte ikke på dom - fengselsstraffene fikk fortsette: – Vitner om at noen hoder må rulle.</a>
      </aside>
      <aside>
        <a href="https://www.aftenbladet.no/article/sa-mRxAAp.html">– Nav-ledere vitser om trygdemottakere</a>
      </aside>
      <aside>
        <a href="https://www.aftenbladet.no/article/sa-K3XEO5.html">Dømte Nav-ofre kan måtte vente lenge på erstatning</a>
      </aside>
    </article>
  </body>
</html>