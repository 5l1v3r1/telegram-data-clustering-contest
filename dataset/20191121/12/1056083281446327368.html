<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019643/%D8%A7%D8%AF%D8%A8%DB%8C%D8%A7%D8%AA-%DB%8C%DA%A9%DB%8C-%D8%A7%D8%B2-%D8%B4%D8%A7%D8%AE%D8%B5%D9%87-%D9%87%D8%A7%DB%8C-%D8%B2%D9%86%D8%AF%DA%AF%DB%8C-%D8%B9%D9%84%D9%85%DB%8C-%D9%88-%D9%81%D8%B1%D9%87%D9%86%DA%AF%DB%8C-%D9%BE%D8%B1%D9%81%D8%B3%D9%88%D8%B1-%D8%B1%D8%B6%D8%A7-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-21T12:42:31+00:00"/>
    <meta property="og:title" content="ادبیات یکی از شاخصه های زندگی علمی و فرهنگی پرفسور رضا است"/>
    <meta property="og:description" content="ایسنا/گیلان پژوهشگر و روزنامه نگار گیلانی با بیان اینکه ادبیات یکی از شاخصه های زندگی علمی و فرهنگی پرفسور رضا است، گفت: پرفسور رضا عاشق ایران و فرهنگ ایرانی بود."/>
  </head>
  <body>
    <article>
      <h1>ادبیات یکی از شاخصه های زندگی علمی و فرهنگی پرفسور رضا است</h1>
      <address><time datetime="2019-11-21T12:42:31+00:00">21 Nov 2019, 12:42</time> by <a rel="author">طاهره رفعتی</a></address>
      <p>ایسنا/گیلان پژوهشگر و روزنامه نگار گیلانی با بیان اینکه ادبیات یکی از شاخصه های زندگی علمی و فرهنگی پرفسور رضا است، گفت: پرفسور رضا عاشق ایران و فرهنگ ایرانی بود.</p>
      <p>پرفسور فضل الله رضا از سلسله مشاهیر و مفاخر ایران در زمینه علم، ریاضیات، تکنولوژی و ادبیات فارسی است که در سال ۱۲۹۳ هجری شمسی در رشت به دنیا آمد. وی تحصیلات مقدماتی را در این شهر و تحصیلات دانشگاهی را در تهران گذراند.</p>
      <p>پرفسور رضا در سال ۱۳۵۱ نخستین کتابش را با عنوان «دوره هندسی علمی و عملی» تالیف کرد. وی در سال ۱۳۲۳ برای تحصیلات تکمیلی به آمریکا رفت و دکترایش را در رشته برق گرفت. این استاد برجسته ایرانی تحقیقات فراوانی در زمینه های علمی و ادبی دارد و چهار کتاب به زبان انگلیسی و ۱۱ کتاب به زبان فارسی تالیف و بیش از یکصد مقاله علمی به زبان های زنده دنیا ترجمه کرده است.</p>
      <p>تحلیل شبکه های برق، تئوری اطلاعات، راز آفرینش، رادیو به زبان ساده، پژوهشی در اندیشه های فردوسی و نگاهی به شاهنامه بخشی از آثار پرفسور رضا است. کتاب «برگ بی برگی» اثری از پروفسور رضا است که در زمینه عرفان تالیف شده.</p>
      <p>این استاد فرهیخته روز گذشته در سن ۱۰۵ سالگی دار فانی را وداع گفت.</p>
      <p>هوشنگ عباسی پژوهشگر و روزنامه نگار گیلانی در گفت وگو با ایسنا، با اشاره به درخشش پرفسور رضا در عرصه تئوری های ریاضی، اظهار کرد: استاد نه تنها یک تئوریسین علمی بود، بلکه در بسیاری از مباحث فرهنگی و اجتماعی و عرفانی صاحب نظر محسوب می شد.</p>
      <p>وی با بیان اینکه ادبیات یکی از شاخصه های زندگی علمی و فرهنگی پرفسور رضا است، گفت: همگان بیشتر پرفسور رضا را به عنوان کاشف تئوری های ریاضی می شناسند، اما ایشان در عرصه ادبیات ایران زمین به ویژه شاهنامه شناسی خبرگی داشت.</p>
      <p>وی یادآور شد: پرفسور رضا هر زمان که به ایران و زادگاه خود سفر می کرد حتما به مراکز فرهنگی و تاریخی شهر سر می زد و هرگز خودش را از تاریخ کشورش جدا نمی دانست.</p>
      <p>عباسی با بیان اینکه پرفسور رضا عاشق ایران و فرهنگ ایرانی بود، گفت: ایشان در حوزه ادبیات فارسی تالیفات زیادی از جمله «نگاهی به شاهنامه» دارد که نشان دهنده علاقمندی ایشان به کشور و وطن است.</p>
      <p>وی شخصیت فروتن، مهربان و محبت آمیز پرفسور رضا را الگوی همه فرهیختگان دانست و اضافه کرد: استاد بر عکس کسانی که با اندک دانش راه کبر و غرور را در پیش می گیرند، مانند درختی پربار همواره افتادگی داشت.</p>
      <p>عباسی متذکر شد: استاد به گیلان و فرهنگ غنی مردم گیلان عشق می ورزید و علاقمند به معرفی این فرهنگ و این مردمان بود.</p>
      <p>انتهای پیام</p>
    </article>
  </body>
</html>