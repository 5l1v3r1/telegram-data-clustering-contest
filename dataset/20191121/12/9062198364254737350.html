<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3383242/yasar-buyukanitin-mezara-goturdugu-sirlari-dolmabahce-ve-27-nisan"/>
    <meta property="og:site_name" content="Milli Gazete"/>
    <meta property="article:published_time" content="2019-11-21T12:05:00+00:00"/>
    <meta property="og:title" content="Yaşar Büyükanıt'ın mezara götürdüğü sırları: Dolmabahçe ve 27 Nisan"/>
    <meta property="og:description" content="Orgeneral Yaşar Büyükanıt'ın vefat etmesi ile sırları da onunla birlikte mezara gitti. Büyükanıt, &quot;Dolmabahçe benimle birlikte mezara gidecek&quot; demişti."/>
  </head>
  <body>
    <article>
      <h1>Yaşar Büyükanıt'ın mezara götürdüğü sırları: Dolmabahçe ve 27 Nisan</h1>
      <h2>Orgeneral Yaşar Büyükanıt'ın vefat etmesi ile sırları da onunla birlikte mezara gitti. Büyükanıt, "Dolmabahçe benimle birlikte mezara gidecek" demişti.</h2>
      <address>
        <time datetime="2019-11-21T12:05:00+00:00">21 Nov 2019, 12:05</time>
      </address>
      <p>FETÖ’nün, Ergenekon ve Balyoz kumpasları başlamadan kısa bir zaman önce Genelkurmay Başkanlığı görevinden emekliye ayrılan Orgeneral Yaşar Büyükanıt, bu sabah 79 yaşında vefat etti. Büyükanıt’tan geriye siyasi tarihimize birçok 'olay' kaldı. 27 Nisan e-Muhtırası, Dolmabahçe'de yapılan kozmik oda görüşmeşleri gibi kritik olaylar Büyükanıt ile sır olarak mezara gitti.</p>
      <p>28 Ağustos 2006 ile 30 Ağustos 2008 tarihleri arasında Türk Silahlı Kuvvetleri'nde 25’inci Genelkurmay Başkanı olarak görev yapan Orgeneral Yaşar Büyükanıt, Türk siyasi tarihine "27 Nisan e-muhtırası" ve "Dolmabahçe görüşmesi" ile geçti.</p>
      <h3>27 NİSAN E-MUHTIRASI</h3>
      <p>TSK, Yaşar Büyükanıt'ın Genelkurmay Başkanı olduğu 27 Nisan 2007 tarihinde saat 23.20'de Genelkurmay'ın resmi internet sayfasında bir bildiri paylaştı. Kamuoyuna e-muhtıra olarak geçen bildiri, yaklaşan Cumhurbaşkanlığı seçimi ile de bağdaştırılıp tartışılmıştı.</p>
      <p>2012 senesinde TBMM Darbe ve Muhtıraları Araştırma Komisyonu’na 27 Nisan ile ilgili açıklamalar yapan Büyükanıt, o dönem Başbakan olan AKP Genel Başkanı Recep Tayyip Erdoğan’ı şahit göstermiş ve "Muhtıra değildi. Bu, laiklik hassasiyetini meydana koyan bir metindir" demişti.</p>
      <h3>"DOLMABAHÇE GÖRÜŞMESİ BENİMLE MEZARA GİDECEK"</h3>
      <p>27 Nisan e-Muhtırası sonrasında, dönemin Başbakanı olan Cumhurbaşkanı Erdoğan, 5 Mayıs 2007 tarihinde İstanbul Dolmabahçe'deki Başbakanlık Ofisi’nde Genelkurmay Başkanı Yaşar Büyükanıt ile bir görüşme gerçekleştirdi.</p>
      <p>Erdoğan, Orgeneral Büyükanıt ile yaptığı görüşme ile ilgili "Büyükanıt açıklarsa ben de açıklarım" açıklamasında bulunmuştu. Yaşar Büyükanıt ise Erdoğan ile yaptığı Dolmabahçe görüşmesine ilişkin sorulara "Benimle mezara gidecek" cevabını vermişti.</p>
      <p>Büyükanıt, Dolmabahçe'de yapılan "Kozmik Oda" görüşmelerine ilişkin gazeteci Fikret Bila'ya 2009 yılında verdiği röportajda, "Bu hususta ilk ve son defa konuşuyorum. Ben olduğum görevler itibariyle dönemin başbakanları rahmetli Bülent Ecevit ile de Mesut Yılmaz ile de bu tarz görüşmeler gerçekleştirdim. Bunlar devlet işidir. Dolmabahçe görüşmesi de öyledir" açıklamasında bulunmuştu.</p>
    </article>
  </body>
</html>