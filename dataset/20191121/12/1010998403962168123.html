<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/cacarov-otrova-sreshtu-grizachi-e-prichina-za-smartta-na-deteto-v-kardam.html"/>
    <meta property="og:site_name" content="bTV Новините"/>
    <meta property="article:published_time" content="2019-11-21T12:58:00+00:00"/>
    <meta property="og:title" content="Цацаров: Отрова срещу гризачи е причина за смъртта на детето в Кардам"/>
    <meta property="og:description" content="Готови са три експертизи - химическа, токсикологична и медицинска"/>
  </head>
  <body>
    <article>
      <h1>Цацаров: Отрова срещу гризачи е причина за смъртта на детето в Кардам</h1>
      <h2>Готови са три експертизи - химическа, токсикологична и медицинска</h2>
      <address><time datetime="2019-11-21T12:58:00+00:00">21 Nov 2019, 12:58</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/21/dobrich_new_1574349450-1.mp4"/>
      </figure>
      <p>Отравяне от силни препарати срещу гризачи, поставени в стената на стаята, в която е спяло семейството на починалото 9-годишното момче в Кардам, е основната версия, по която работят разследващите.</p>
      <p>Това съобщи пред журналисти главният прокурор Сотир Цацаров. </p>
      <p>9-годишният Стефан почина в болница, а две от сестрите му бяха приети в много тежко състояние с натравяне. </p>
      <p>Сотир Цацаров съобщи, че са вече са готови 3 експертизи - съдебно-химическа, токсикологична и съдебво-медицинска. Той допълни, че всички са станали свидетели на недобрите битови условия на семейството. </p>
      <p>Причината е свързана и с тези недобри битови условия, каза главният прокурор. </p>
      <p>От жилището на семейството са иззети от отвори в стената химически препарати с изключително силно действие, които се използват с промишлени цели за борба с вредители.</p>
      <p>Основната версия, по която се работи е, че тези препарати са били използвани за евентуалното унищожаване на гризачи в самото помещение. Те са били поставени в отвори, които са зазидани с кал в стената. </p>
      <figure>
        <video src="https://vid.btv.bg/btvnews/2019/11/21/DETETOKARDAM_1574336378-1.mp4"/>
      </figure>
      <p>„Според една от водещите хипотези на експертите става дума за много силно действащи промишлени отрови в изключителна близост до леглото на детето”, обясни Цацаров. По думите му дори от самото вдишване на отровата може да настъпи натравяне. </p>
      <p>Според дядото на децата препаратът не може да е причина за отравянето им.</p>
      <p>Той заяви, че е слагал отровата много отдавна и тя не е влияла на никого. По думите му от препарата е слагано на различни места, но не е имало засегнати – дори и животни, които е отглеждал.</p>
      <p>"То като се обърне каруцата, няма какво да приказвам", каза дядото.</p>
    </article>
  </body>
</html>