<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/tzern-evropa-yugoiztochna-1618486.html"/>
    <meta property="og:site_name" content="Cross"/>
    <meta property="article:published_time" content="2019-11-21T12:00:00+00:00"/>
    <meta property="og:title" content="Румен Радев: Важно е да се изградят модерни научни центрове в Югоизточна Европа"/>
    <meta property="og:description" content="/КРОСС/ Българското правителство и държавите от региона следва да обединят усилията си за по-бързото изграждане на Международен институт за устойчиви технологии в Югоизточна Европа. Тази позиция държавният глава Румен Радев изрази на среща на „Дондуков“ 2 с генералния директор на Европейската организация за ядрени изследвания /ЦЕРН/ проф. Фабиола Джианоти. Проф. Джианоти е в страната по повод тържественото отбелязване на 20-годишнината от приемането на България за пълноправен член на ЦЕРН."/>
  </head>
  <body>
    <article>
      <h1>Румен Радев: Важно е да се изградят модерни научни центрове в Югоизточна Европа</h1>
      <address>
        <time datetime="2019-11-21T12:00:00+00:00">21 Nov 2019, 12:00</time>
      </address>
      <p>/КРОСС/ Българското правителство и държавите от региона следва да обединят усилията си за по-бързото изграждане на Международен институт за устойчиви технологии в Югоизточна Европа. Тази позиция държавният глава Румен Радев изрази на среща на „Дондуков“ 2 с генералния директор на Европейската организация за ядрени изследвания /ЦЕРН/ проф. Фабиола Джианоти. Проф. Джианоти е в страната по повод тържественото отбелязване на 20-годишнината от приемането на България за пълноправен член на ЦЕРН.</p>
      <p>Президентът Радев открои значимостта на изграждането на модерни научни центрове в Югоизточна Европа като предпоставка за създаване на перспектива за развитие на младите хора в родните им страни.</p>
      <p>Румен Радев отново подчерта, че без равномерно разпределение на научна и образователна инфраструктура между Източна и Западна Европа е невъзможно да бъде постигнато реално социално и икономическо сближаване в ЕС, независимо колко средства се усвояват чрез  европейските фондове.</p>
      <p>„Признателни сме за подкрепата на ЦЕРН и заявената готовност за предоставяне на най-съвременни технологии“, подчерта държавният глава и призова за споделяне на опита на ЦЕРН и по отношение на моделите за финансиране на подобни проекти и за правна подкрепа.</p>
      <p>Проф. Джианоти потвърди готовността на ЦЕРН за съдействие за изграждането на Институт за устойчиви технологии в Югоизточна Европа, за технологичен обмен, както и за последващо разширяване на научното сътрудничество с България.</p>
      <p>Тя оцени високо работата на българската научна общност, последователната подкрепа на страната ни за ЦЕРН и открои приноса на младите български учени в проектите на организацията.</p>
      <p>В срещата на „Дондуков“ 2 участва и проф. Леандър Литов, ръководител на българския екип в ЦЕРН и преподавател във Физическия факултет на Софийския университет „Св. Климент Охридски“.</p>
    </article>
  </body>
</html>