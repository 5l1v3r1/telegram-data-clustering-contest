<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/kauza-perun-miri-k-soudu-20191121.html"/>
    <meta property="og:site_name" content="Deník.cz"/>
    <meta property="article:published_time" content="2019-11-21T12:47:00+00:00"/>
    <meta property="og:title" content="Kauza Perun: Zbrojařská firma SVOS podala žaloby na ministerstvo obrany"/>
    <meta property="og:description" content="Před nedávnem se přeloučská společnost SVOS dozvěděla, že jejich vozy Perun, určené pro speciální jednotku, neprošly vojskovými testy. S armádou se přeloučští chtěli domluvit mimo soudní síň. To se však nepovedlo a  společnost zahájila právní kroky pro vymáhání svých práv a ochranu dobrého jména. Na ministerstvo tak míří dvě žaloby."/>
  </head>
  <body>
    <article>
      <h1>Kauza Perun: Zbrojařská firma SVOS podala žaloby na ministerstvo obrany</h1>
      <address><time datetime="2019-11-21T12:47:00+00:00">21 Nov 2019, 12:47</time> by <a rel="author">Petr Vaňous</a></address>
      <p>Řečeno vojenskou terminologií, přešli zástupci přeloučské firmy SVOS v kauze vozidel Perun do ofenzivy. Nelíbí se jí, že přes smlouvy a sliby nakonec ministerstvo obrany odstoupilo od dodávky obrněných vozidel za 95 milionů korun, které měli do své flotily zařadit vojáci z 601. skupiny speciálních sil. Vozy totiž neprošly vojskovými zkouškami.</p>
      <p>„Prodloužené vojskové zkoušky byly ukončeny s nevyhovujícím výsledkem, vozidlo jimi neprošlo,“ uvedl tehdy mluvčí ministerstva Jan Pejšek. Tento výsledek je pro firmu nepřijatelný, vozidlo prý všechny parametry plní. Podle podniku byl průběh zkoušek nestandardní a neodpovídal závazným předpisům ministerstva obrany.</p>
      <figure>
        <img src="https://g.denik.cz/45/fc/dalnice-kontrolni-den-ministr_denik-150-3x2.jpg"/>
      </figure>
      <aside>
        <a href="https://pardubicky.denik.cz/zpravy_region/kdy-pojednou-ridici-po-kompletni-d35-podle-ministra-do-roku-2028-20191120.html">Kdy pojedou řidiči po kompletní D35? Podle ministra do roku 2028 Přečíst článek ›</a>
      </aside>
      <p>„Naše společnost své smluvní závazky splnila v souladu s výběrovým řízením i následnými požadavky armády dodala vozidlo plně odpovídající zadání, které v mnoha ohledech převyšuje veškerou světovou konkurenci,“ uvedl na dnešní tiskové konferenci generální ředitel SVOSu Jaroslav Černý s tím, že firma poskytla ministerstvu obrany opakovaně možnost nápravy pochybení a vyzýval jej i k mimosoudnímu řešení sporu.</p>
      <h3>Dvě žaloby </h3>
      <p>„Avšak všechny naše pokusy byly ministerstvem ignorovány. V současné době nám pro ochranu našich práv zbývá pouze soudní cesta. Proto jsme na ministerstvo podali dvě žaloby, dále zvažujeme podnět k Úřadu na ochranu hospodářské soutěže a další právní kroky,“ uvedl Jaroslav Černý.</p>
      <p>Ministerstvo obrany nařčení od přeloučské firmy odmítá. „Na našem postoji nemáme důvod cokoliv měnit. Proběhly vojskové zkoušky, dokonce prodloužené, kterými vozidlo Perun neprošlo. Proto ministerstvo následně odstoupilo od smlouvy. Chce-li se společnost soudit, je to její právo. Nechť tedy rozhodne soud,“ nechal se slyšet ministerský mluvčí Jan Pejšek.</p>
      <p>
        <i>
          <b>Připravujeme podrobnosti</b>
        </i>
      </p>
    </article>
  </body>
</html>