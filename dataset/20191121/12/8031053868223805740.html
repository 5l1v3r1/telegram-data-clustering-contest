<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b3%ce%b9%ce%b1%cf%84%ce%af-%ce%b7-%ce%bd%ce%b4-%ce%b5%cf%80%ce%b9%ce%bc%ce%ad%ce%bd%ce%b5%ce%b9-%cf%83%cf%84%ce%b7%ce%bd-%ce%b5%ce%ba%ce%bb%ce%bf%ce%b3%ce%ae-%cf%80%cf%84%ce%b4-%ce%b1%ce%ba%cf%8c.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T12:48:36+00:00"/>
    <meta property="og:title" content="Γιατί η ΝΔ επιμένει στην εκλογή ΠτΔ ακόμη και με 120 ψήφους – Ποια ονόματα ακούγονται – Κλειστά κρατάει τα χαρτιά του ο Μητσοτάκης"/>
    <meta property="og:description" content="Κόκκινο χτύπησε η πολιτική αντιπαράθεση στη Βουλή για το άρθρο 32 παράγραφος 4 του Συντάγματος που πλέον θα αποσυνδέει την εκλογή του Προέδρου της Δημοκρατίας από την πρόωρη προσφυγή στις κάλπες που χρησιμοποιήθηκε μέχρι τώρα για μικροκομματικά παιχνίδια. Η θέση της ΝΔ ήταν ότι παραμένουν οι ψηφοφορίες με τον ίδιο προβλεπόμενο αριθμό (200,180, 151, 120) που προβλέπονταν στο ισχύον Σύνταγμα και το μόνο που απαλείφεται είναι η ενδιάμεση προσφυγή στις κάλπες."/>
  </head>
  <body>
    <article>
      <h1>Γιατί η ΝΔ επιμένει στην εκλογή ΠτΔ ακόμη και με 120 ψήφους – Ποια ονόματα ακούγονται – Κλειστά κρατάει τα χαρτιά του ο Μητσοτάκης</h1>
      <address>
        <time datetime="2019-11-21T12:48:36+00:00">21 Nov 2019, 12:48</time>
      </address>
      <p>Κόκκινο χτύπησε η πολιτική αντιπαράθεση στη Βουλή για το άρθρο 32 παράγραφος 4 του Συντάγματος που πλέον θα αποσυνδέει την εκλογή του Προέδρου της Δημοκρατίας από την πρόωρη προσφυγή στις κάλπες που χρησιμοποιήθηκε μέχρι τώρα για μικροκομματικά παιχνίδια. Η <b>θέση της ΝΔ</b> ήταν ότι παραμένουν οι ψηφοφορίες με τον ίδιο προβλεπόμενο αριθμό (200,180, 151, 120) που προβλέπονταν στο ισχύον Σύνταγμα και το μόνο που απαλείφεται είναι η ενδιάμεση προσφυγή στις κάλπες.</p>
      <p>Το παράθυρο που αφήνει να μπορεί να εκλέγεται <b>ΠτΔ</b> ακόμη και με <b>120 ψήφους</b> προκάλεσε την αντίδραση του ΣΥΡΙΖΑ παρά το γεγονός ότι είχε ψηφίσει την αναθεώρηση του συγκεκριμένου άρθρου στην προηγούμενη Βουλή.<i> «Ο ΠτΔ δεν είναι διοικητής ΔΕΚΟ, για να εκλέγεται με 120 ψήφους»</i> δήλωσε ο πρώην πρωθυπουργός <b>Αλέξης Τσίπρας</b>. Η ένσταση αντισυνταγματικότητας που κατέθεσε ο ΣΥΡΙΖΑ απορρίφθηκε όμως από όλα τα κόμματα, πλην του ΚΚΕ που απείχε. Προτάσεις που ακούστηκαν για παράδειγμα να επιλέγεται ο γηραιότερος υποψήφιος κλπ, προφανώς δεν άντεξαν σε καμία συζήτηση.</p>
      <h3>Ο Κωνσταντίνος Καραμανλής</h3>
      <p>Ούτε η μεγάλη πλειοψηφία με την οποία εκλέγεται ένας ΠτΔ αποτελεί εχέγγυο για το τρόπο άσκησης των καθηκόντων του.</p>
      <p>Υπενθυμίζεται ότι το 1990 όταν το κλίμα ήταν πολύ φορτισμένο λόγω του Ειδικού Δικαστηρίου σε βάρος του Ανδρέα Παπανδρέου και η ΝΔ λόγω του εκλογικού νόμου δεν διέθετε την απόλυτη πλειοψηφία -είχε 148 βουλευτές- άνοιξε ο δρόμος για τις κάλπες με αφορμή την προεδρική εκλογή.</p>
      <p>Ο <b>Κωνσταντίνος Καραμανλής</b> που είχε αρνηθεί να είναι υποψήφιος στην πρώτη φάση της εκλογικής διαδικασίας καθώς γνώριζε ότι δεν θα εκλεγόταν, εξελέγη μετά τις εκλογές με 153 ψήφους. Υπήρξε όμως ο πλέον εμβληματικός ΠτΔ διότι το πολιτικό μέγεθος είναι αυτό που μετράει.</p>
      <h3>Κυβερνήσεις συνεργασίας</h3>
      <p>Μια ακόμη σημαντική παράμετρος για την εκλογή ΠτΔ ακόμη και με σχετική πλειοψηφία είναι οι κυβερνήσεις συνεργασίας που ενέσκηψαν στο ελληνικό πολιτικό σκηνικό στην περίοδο των μνημονίων. Εάν το κλίμα είναι βαρύ και υπάρχει διαφωνία και μεταξύ των κυβερνητικών εταίρων στο πρόσωπο του ΠτΔ και πάλι η χώρα θα αναγκαζόταν να προσφύγει σε εκλογές εάν δεν υπήρχε η δυνατότητα της σχετικής πλειοψηφίας στην εκλογή του.</p>
      <p>Από εκεί και πέρα η ουσία είναι ότι σε καμία προεδρική εκλογή, ακόμη και σε εκείνες που μεσολάβησε πρόωρη προσφυγή στις κάλπες, δεν εξελέγη ΠτΔ με σχετική πλειοψηφία. Δεν είναι στην κουλτούρα των ελληνικών κομμάτων ούτε των πολιτικών αρχηγών. Επιζητείται πάντα πρόσωπο ευρύτερης αποδοχής.</p>
      <p>Το μη πολιτικά ορθό είναι ένα κόμμα να εργαλειοποιεί την προεδρική για να ρίχνει μια κυβέρνηση όπως συνέβη και το 2015.</p>
      <h3>Τα ονόματα</h3>
      <p>Ο πρωθυπουργός <b>Κυριάκος Μητσοτάκης</b> όπως αποκάλυψε στην <b>Φώφη Γεννηματά</b> θα αποφασίσει για το πρόσωπο που θα προτείνει η ΝΔ για ΠτΔ στις διακοπές των Χριστουγέννων.</p>
      <p>Ο <b>ΣΥΡΙΖΑ</b> έχει ταχθεί υπέρ της επανεκλογής του <b>Προκόπη Παυλόπουλου</b>.</p>
      <p>Οσον αφορά στη ΝΔ, τις τελευταίες ημέρες πέντε στελέχη της πρότειναν τον πρώην πρωθυπουργό <b>Αντώνη Σαμαρά</b>. «Για μένα ο καταλληλότερος για Πρόεδρος της Δημοκρατίας είναι ο Αντώνης Σαμαράς», δήλωσε στην εκπομπή «Καλημέρα Ελλάδα» του Γιώργου Παπαδάκη ο βουλευτής <b>Ανδρέας Κατσανιώτης</b>. Είχαν προηγηθεί ο <b>Μάκης Βορίδης</b>, ο <b>Μίλτος Χρυσομάλλης</b>, ο <b>Κώστας Καραγκούνης</b> και ο <b>Γιώργος Κύρτσος</b>.</p>
      <p>Ο ευρωβουλευτής ανέφερε ότι μπορεί να υπάρχουν 10-15 βουλευτές που να στηρίζουν για την προεδρία της Δημοκρατίας τον Αντώνη Σαμαρά – θα ήταν ικανοποιημένος και ο ίδιος με την υποψηφιότητα του πρώην πρωθυπουργού. Απαντώντας στα σενάρια περί εσωκομματικών τριβών στη ΝΔ είπε: «Αλλά αυτό δεν είναι κάτι που θα επιβάλουμε στην πλειοψηφία, είναι απόφαση στρατηγικής σημασίας το πρόσωπο που θα προτείνει η ΝΔ, θα την πάρει ο αρχηγός και εμείς θα τον στηρίξουμε».</p>
      <p>Υπέρ της υποψηφιότητας εκ νέου του Προκόπη Παυλόπουλου έχει ταχθεί ο <b>Βαγγέλης Μεϊμαράκης</b>, ο <b>Νικήτας Κακλαμάνης</b> και η λεγόμενη «Καραμανλική» φρουρά.</p>
      <p>Συνεχίζεται η συζήτηση στο παρασκήνιο και για μια υποψηφιότητα του πρώην πρωθυπουργού <b>Κώστα Καραμανλή</b> ο οποίος το 2015 είχε αρνηθεί την πρόταση του ΣΥΡΙΖΑ και φαίνεται να εμμένει σε αυτήν τη θέση του αν και θεωρείται ένα πρόσωπο που αποτελεί σύμβολο ενότητας της παράταξης. Η τελική συζήτηση Μητσοτάκη – Καραμανλή δεν έγινε ακόμη.</p>
      <p>Το ΚΙΝ.ΑΛ δεν θέλει ούτε τον Παυλόπουλο, ούτε τον Καραμανλή. Θα επιμείνει σε ένα πρόσωπο που είτε δεν θα είναι αιχμής είτε θα προέρχεται από την κεντροαριστερά.</p>
      <p>Ο πρώην πρόεδρος του ΠΑΣΟΚ <b>Ευάγγελος Βενιζέλος</b> θεωρεί ότι ο ΠτΔ πρέπει να είναι οπωσδήποτε πολιτικό πρόσωπο. «Ένα πρόσωπο που καταλαμβάνει το ανώτατο πολιτειακό αξίωμα, χωρίς πολιτική εμπειρία, χωρίς γνώση του πώς λειτουργεί το πολιτικό σύστημα, το κοινοβουλευτικό σύστημα, πώς λειτουργεί η πολιτική πρακτική διεθνώς, ένα πρόσωπο που εκπροσωπεί τη χώρα διεθνώς, μετέχει στην άσκηση της εξωτερικής πολιτικής -δεν τη χαράσσει, τη χαράσσει η κυβέρνηση- αλλά ο Πρόεδρος εν τοις πράγμασι ασκεί εξωτερική πολιτική, δεν μπορεί να είναι άμοιρος πολιτικής» δήλωσε στο ACTION24.</p>
      <p>Έχουν κυκλοφορήσει σενάρια και με άρωμα γυναίκας. Συζητιούνται τα ονόματα της <b>Άννας Διαμαντοπούλου</b>, της <b>Μαρίας Δαμανάκη</b>, της ιστορικού <b>Μαρίας Ευθυμίου</b> και της προέδρου του Συμβουλίου Επικρατείας <b>Αικατερίνης Σακελλαροπούλου</b>. Το μυστικό κλειδί κρατάει στα χέρια του ο Κυριάκος Μητσοτάκης.</p>
    </article>
  </body>
</html>