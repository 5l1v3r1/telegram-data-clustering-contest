<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914656"/>
    <meta property="og:site_name" content="Dnevnik"/>
    <meta property="article:published_time" content="2019-11-21T12:30:00+00:00"/>
    <meta property="og:title" content="OECD še nekoliko znižala napoved letošnje rasti slovenskega BDP"/>
    <meta property="og:description" content="Organizacija za ekonomsko sodelovanje in razvoj (OECD) je danes napoved letošnje rasti slovenskega BDP znižala s 3,4 na 3,1 odstotka, potem ko jo je nekoliko poslabšala že maja. Na podobnih ravneh, pri 3,0 oz. 3,1 odstotka, naj bi rast ostala v 2020 in 2021. Napoved OECD za letos je najboljša med aktualiziranimi ocenami domačih in tujih ustanov."/>
  </head>
  <body>
    <article>
      <h1>OECD še nekoliko znižala napoved letošnje rasti slovenskega BDP</h1>
      <address><time datetime="2019-11-21T12:30:00+00:00">21 Nov 2019, 12:30</time> by <a rel="author">STA</a></address>
      <p>
        <b>Organizacija za ekonomsko sodelovanje in razvoj (OECD) je danes napoved letošnje rasti slovenskega BDP znižala s 3,4 na 3,1 odstotka, potem ko jo je nekoliko poslabšala že maja. Na podobnih ravneh, pri 3,0 oz. 3,1 odstotka, naj bi rast ostala v 2020 in 2021. Napoved OECD za letos je najboljša med aktualiziranimi ocenami domačih in tujih ustanov.</b>
      </p>
      <p>OECD je že maja napoved letošnje slovenske gospodarske rasti znižala, in sicer s 3,6 na 3,4 odstotka. Je pa takrat napoved za 2020 zvišala z 2,7 na 3,1 odstotka.</p>
      <p>V svoji jesenski gospodarski napovedi je organizacija s sedežem v Parizu pričakovanja glede letošnjega gibanja gospodarske dejavnosti v Sloveniji še nekoliko poslabšala, a ostaja z napovedjo o 3,1-odstotni rasti najbolj optimistična med ustanovami, ki so v zadnjem času svoje napovedi že aktualizirale.</p>
      <p>Urad RS za makroekonomske analize in razvoj namreč za letos pričakuje 2,8-odstotno rast BDP, Mednarodni denarni sklad 2,9 odstotno, Evropska komisija 2,6-odstotno in Evropska banka za obnovo in razvoj 3,0-odstotno. Banka Slovenije še ni aktualizirala svoje majske napovedi o 3,2-odstotni krepitvi gospodarske dejavnosti.</p>
      <p>Bolj optimistični od večine ustanov so v OECD tudi glede gospodarskih gibanj v 2020 in 2021. Pričakujejo namreč 3,0- oz. 3,1-odstotno gospodarsko rast.</p>
      <p>Med glavnimi tveganji za odprto slovensko gospodarstvo sicer analitiki OECD omenjajo potencialne negativne učinke podaljšanega obdobja trgovinskih napetosti v svetu.</p>
      <blockquote><b>OECD znižala napoved globalne gospodarske rasti<br/></b>Organizacija za gospodarsko sodelovanje in razvoj (OECD) je znižala napoved globalne gospodarske rasti. Pričakuje, da se bo svetovno gospodarstvo prihodnje leto okrepilo za 2,9 odstotka, kar je 0,1 odstotne točke manj od septembrske ocene. Eden od razlogov so napetosti na trgovinskem področju. Leta 2021 bo rast po napovedih triodstotna.</blockquote>
    </article>
  </body>
</html>