<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/entertainment/detail/9620000111976"/>
    <meta property="og:site_name" content="MGR Online"/>
    <meta property="article:published_time" content="2019-11-21T12:04:00+00:00"/>
    <meta property="og:title" content="&quot;จันจิ&quot; ชัดเจน ไม่ได้เครียดที่ถูกแช่งให้เลิก &quot;พี่โอ้&quot; แต่สะเทือนใจที่ถูกคนด่า &quot;ไม่สวย&quot;"/>
    <meta property="og:description" content="จันจิ สะเทือนใจถูกด่าไม่สวย มากกว่าถูกคนแช่งเลิก มาริโอ้ หลัง มดดำ คชาภา ปล่อยข่าวลือเลิกกัน หันคบ ไป๋ ทากุล ลั่นอ้อยฝ่ายชายเป็นคอนเซ็ปต์ในรายการเท่านั้น ใครไม่พอใจก็ขอโทษ มั่นใจไม่ใช่เหยื่อการตลาด เพราะรู้จักเจ้าของ ไม่ถื"/>
  </head>
  <body>
    <article>
      <h1>"จันจิ" ชัดเจน ไม่ได้เครียดที่ถูกแช่งให้เลิก "พี่โอ้" แต่สะเทือนใจที่ถูกคนด่า "ไม่สวย"</h1>
      <address><time datetime="2019-11-21T12:04:00+00:00">21 Nov 2019, 12:04</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011584501.JPEG"/>
      </figure>
      <p><b>"จันจิ" สะเทือนใจถูกด่าไม่สวย มากกว่าถูกคนแช่งเลิก "มาริโอ้" หลัง "มดดำ คชาภา" ปล่อยข่าวลือเลิกกัน หันคบ "ไป๋ ทากุล" ลั่นอ้อยฝ่ายชายเป็นคอนเซ็ปต์ในรายการเท่านั้น ใครไม่พอใจก็ขอโทษ มั่นใจไม่ใช่เหยื่อการตลาด เพราะรู้จักเจ้าของ ไม่ถือสา "มดดำ" ยอมรับสงสัยคนปล่อยข่าวแต่ไม่ตามหา เขินหนักฝ่ายชายชัดเจนมาก ไม่ลงรูปคู่ เพราะไม่ได้พิสูจน์อะไร <br/></b><br/>หลังจากที่<b> "มดดำ คชาภา" </b>ปล่อยข่าวดาราสาวเคยเป็นนักร้อง เทรักพระเอกซุป'ตาร์ หันไปคบ <b>"ไป๋ ทากุล" </b>นายแบบหล่อจากพม่า จนทำให้สาว <b>"จันจิ จันจิรา จันทร์พิทักษ์ชัย" </b>แฟนสาว <b>"มาริโอ้ เมาเร่อ"</b> งานงอก ถูกกระแสดรามาโจมตี มีคนด่าเจ้าตัวเสียหาย อีกทั้งสาวๆ ยังดีใจที่เลิกกันซะที ก่อนต่อมาหนุ่มโอ้จะออกมาปกป้องว่าข่าวดังกล่าวไม่เป็นความจริง ด้านมดดำก็ยอมเห่ากลางรายการ เป็นการรับผิดชอบ ล่าสุดผู้สื่อข่าวได้เจอตัวสาวจันจิในงานแถลงข่าว TISCO Tax Festival ณ ลานกิจกรรม ชั้น 1 โซน B ศูนย์การค้าเซ็นทรัลพลาซา ลาดพร้าว เจ้าตัวยอมรับว่าโดนหนักจริงๆ แต่ก็ขอปล่อยผ่านเรื่องนี้<br/><br/>"เอาจริงๆ ตอนแรกทราบข่าวก็เฉยๆ แต่พอกระแสมันค่อนข้างแรง ไม่ว่าจะคอมเมนต์ต่างๆ หูย โดนหนักเหมือนกันค่ะ ทั้งฝ่ายที่เกี่ยวข้อง <b>ก็กังวลในส่วนนั้นมากกว่า คำที่แรงก็ไม่สวย (หัวเราะ) โหย เสียใจ อ่านแล้วเสียใจแป๊บนึง เรื่องไม่เหมาะกับพี่เขา เลิกไปก็ดีแล้ว อันนี้เฉยๆ ไม่สวยหนักกว่า เสียใจมากกว่า ตอนอ่านไปก็สะเทือนใจนิดนึง</b> แต่แป๊บเดียวมันก็หาย เพราะไม่ใช่เรื่องจริง เราก็อ่านไปเรื่อยๆ แต่มีคนให้กำลังใจเยอะเหมือนกัน"<br/><br/>ยัน "ไป๋ ทากุล" น่ารัก ไม่จีบ ย้ำไม่เคยอ้อยอีกฝ่าย <br/>"หนูรู้จักกับทางไป๋ ไปถ่ายงานพรีเซ็นเตอร์ หลังจากนั้นจันจิก็จ้างให้น้องมาถ่ายแบบให้กับไลลาด้วย มีการเทคแคร์ต่างๆ และหลังจากนั้นไม่ได้พูดคุยกันอีกเลย <b>น้องเขาเป็นเด็กน่ารัก ตั้งใจทำงาน ไม่น่าทำอะไรเสียหาย เขาไม่มาจีบค่ะ ดูสภาพน้องเขาทำงานหนักมากตอนที่เราคุยกัน แล้วอยากชี้แจงที่มีคนบอกว่าจันจิอ้อยน้องเขาในคลิปรายการ อยากจะบอกว่าไม่เลย เป็นคอนเซ็ปต์รายการ เป็นคู่รักน้องเขาวันนึง มีจีบมีหยอดน้องเขา อาจจะดูเกินหน้าเกินตา ถ้าใครดูแล้วไม่ชอบ</b> ไม่พอใจก็ขอโทษตรงนี้ด้วย วันนั้นเพื่องานจริงๆ แล้วเป็นวันที่พ่อเสียพอดี สติไม่มีนิดนึง ก็ขอโทษ"<br/><br/>โวยไม่เคยตามอีกฝ่ายไปพม่า<br/>"ที่บอกว่าจันจิตามเขาไปพม่า <b>จันจิไปพม่าหลังได้เจอน้อง ไปไหว้พระกับเพื่อนครั้งเดียวครั้งแรกในชีวิต ไฟลต์เช้ากลับมาทำงานต่อเลย ไม่ได้เจอน้องเลยค่ะ ไม่ได้ติดต่อ </b>เป็นทริปไหว้พระทั้งวัน หลังร่วมงาน ทำงาน ถ่ายแบบให้ร้านเราก็ไม่ได้พูดคุยกันแล้ว คอนแท็กเราก็มี ในอินสตาแกรม เพราะตอนเราทำงานเสร็จ คุณพ่อเสียพอดี น้องเขาก็เลยอยากมาร่วมไว้อาลัยคุณพ่อด้วย น้องเขาน่ารักมาก คุยกันเฉพาะเรื่องงาน ไม่มีเกินเลยกว่านั้น"<br/><br/>งงถูกโยงเป็นตุเป็นตะ รัก "มาริโอ้" ชิลๆ ยังโอเค<br/>"<b>ถูกโยงเป็นตุเป็นตะแบบนี้ ก็งงเหมือนกัน จันจิไปพม่าแค่ครั้งเดียวเท่านั้นจริงๆ </b>ตอนบอกพี่โอ้ พี่โอ้เขาบอกอ๋อ เหรอ แค่นั้นเลยค่ะ (หัวเราะ) พี่เขาชิลๆ ไม่ได้คิดมากอะไร เรายังทักไลน์ปกติ คุยปกติ ไม่มีอะไร ความรักหวานดี โอเคค่ะ (ยิ้ม) ก็คุยกันทุกวัน พี่เขาทำงานเยอะ แชตคุยกันมากว่า ก็งงเหมือนกัน ข่าวมันมาได้ยังไง"<br/><br/>เมินเป็นเหยื่อการตลาด ป้องเจ้าของไม่ทำแน่นอน <br/>"จันจิรู้จักทางเจ้าของ <b>เชื่อว่าทางเจ้าของไม่ได้ทำแน่นอน ก็ไม่ทราบเขาอาจมีมูลอะไรมาหรือเปล่า เลยบอกข่าวอย่างนั้น ก็ช่างมันเถอะค่ะ มันผ่านไปแล้ว </b>ไม่โกรธเลยค่ะ ที่บอกว่าแคนเซิลรายการที่ต้องไปโปรโมตก็ไม่มีนะคะ"<br/><br/>"ถามว่าสงสัยไหม <b>ทำไมเอาชื่อเรากับพี่โอ้ไปเกี่ยว ก็ไม่น่าจะเกี่ยวข้องกับการตลาดอะไร เขาควรบอกจันจิก่อน ไม่น่าจะทำกันแบบนี้ ถามว่าเครียดไหม เครียดในเรื่องการโยงไปถึงผจก. พี่โอ้ ไป๋ด้วย จันจิแค่กังวลาว่า เฮ้ย มีข่าวเรื่องลบของเราอีกแล้ว และเชื่อมโยงหลายคน </b>ค่อนข้างซีเรียสตรงนี้มากกว่า แต่พอพี่โอ้ออกมาพูด กระแสก็ซาลง ทุกอย่างดีขึ้น ก็ไม่มีอะไร ซึ่งกับพี่โช (ผจก.โอ้) ไม่เคยอะไรเลย สบายๆ ชิลๆ ไม่เคยมายุ่งอะไรเลยจริงๆ" <br/><br/>ไม่ถือสา "มดดำ" ขอโทษกลางรายการก็น่ารักดี แต่ยอมรับสงสัยคนปล่อยข่าว <br/>"พี่มดดำโทร.มาคุยกับผู้จัดการค่ะ เพราะจันจิทำงานอยู่เชียงใหม่พอดี ไม่มีเวลาคุยกัน ก็คุยกับทางผู้จัดการ เขาก็ไม่อะไร มาคุยกันว่าความจริงเป็นยังไง <b>ส่วนการที่เขาขอโทษ ก็หมายถึงเขาพูดถึงคู่เรา ก็ค่ะ (หัวเราะ) คนพูดถึงจันจิขนาดนั้น เห็นที่เขาขอโทษแล้ว ก็น่ารัก (หัวเราะ) ไม่ถือสาแกหรอก ไม่เป็นไร พี่แกก็ทำงาน</b> ไม่ใช่ส่วนตัว ถามว่าติดใจคนปล่อยข่าวไหม ก็สงสัยแต่ไม่ได้ไปตามหา เพราะไม่รู้มาจากไหน ตามหาก็หนักใจเปล่าๆ พี่โอ้ออกมาพูดก็จบแล้วค่ะ"<br/><br/>อ้อนเบาๆ กับหนูหน่อย ไม่ได้ทำอะไรผิด <br/>"ถามว่าต้องสวีตกันมากขึ้นไหม<b> อย่าเลยค่ะ ไม่เป็นไร (หัวเราะ) ตั้งแต่คบมา ข่าวนี้แรงมาก หนูงงมาก กระแสแรงมาก ก็เบาๆ กับจันจิหน่อยนะคะ หนูไม่ได้ทำอะไรเลย หนูอยู่เฉยๆ จริงๆ</b> มันไม่ได้สะเทือนกับความสัมพันธ์กับพี่โอ้เลย แค่งงว่าโห คนดีใจขนาดนั้นเลยถ้าเป็นเรื่องจริง แต่จันจิเข้าใจนะ (หัวเราะ) พี่โอ้ก็มีปลอบค่ะ ก็บอกว่าไม่ต้องคิดมาก ก็บอกปกติว่าไม่ต้องกังวล ไม่ใช่เรื่องจริง อย่าคิดมาก"<br/><br/>เขิน "พี่โอ้" ชัดเจนมากขึ้น <br/>"ค่ะ <b>ก็โอเคค่ะ น่ารักดีค่ะ พี่เขาสัมภาษณ์น่ารักดีค่ะ (เขินไหม) ค่ะ</b> (หัวเราะ)" <br/><br/>ไร้แพลนปีใหม่ ไม่ต้องลงรูปคู่ก็ได้ รูปคู่ไม่ได้พิสูจน์อะไร<br/>"ปีใหม่ยังไม่ได้แพลน <b>ยังไม่รู้เลยจะทำอะไรบ้าง ถ้ามีอะไรก็น่าเห็นรูป แต่คงไม่มีรูปคู่ พี่เขาทำงานหนักมาก จันจิไม่เคยแพลนอะไรกับเขา ถ้าว่างจริงๆ ค่อยไป เอาจริงๆ ถ้าเราไปเที่ยวเราก็ไปเที่ยวของเราดีกว่า</b> เพราะทริปของพี่เขาเป็นเรื่องผู้ชาย ขี่มอเตอร์ไซค์ ทำรถที่เขาชอบ เราจะไม่เก็ต ไปกับเพื่อนๆ ดีกว่า ใส่ชุดว่ายน้ำสนุกสนาน"<br/><br/>"รูปคู่ไม่ได้เห็นค่ะ จันจิว่าไม่ต้องลงรูปก็ได้ ไปไหนกับพี่เขาปกติ <b>แค่การลงอินสตาแกรมรูปคู่ไม่ได้พิสูจน์อะไร (กลัวดรามา?) นิดหน่อย</b> เอาจริงๆ หน้าพี่เขาเล็กๆ แต่หน้าจันจิใหญ่ๆ ถ้าเอามาอยู่ด้วยกัน จันจิอาจถูกวิจารณ์ ก็ไม่เอาดีกว่า"</p>
      <figure>
        <img src="https://mpics.mgronline.com/pics/Images/562000011584502.JPEG"/>
      </figure>
      <figure>
        <img src="https://mpics.mgronline.com/pics/Images/562000011584503.JPEG"/>
      </figure>
      <figure>
        <img src="https://mpics.mgronline.com/pics/Images/562000011584504.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/entertainment/photo-gallery/9620000111976"/>
      </related>
    </article>
  </body>
</html>