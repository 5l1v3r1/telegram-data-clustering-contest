<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-home-guard-duty-ghotala-noida-police-ko-case-darj-karne-ki-manjoori-milti-to-bach-jati-file-2861314.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T12:40:26+00:00"/>
    <meta property="og:title" content="होमगार्ड ड्यूटी घोटाला : पुलिस को केस दर्ज करने की मंजूरी मिलती तो बच जातीं फाइल"/>
    <meta property="og:description" content="गौतमबुद्धनगर जिले में होमगार्ड ड्यूटी को लेकर हुए घोटाले के मामले में नोएडा पुलिस ने अक्टूबर के अंतिम सप्ताह में ही शासन और होमगार्ड मुख्यालय से अधिकारियों के खिलाफ भ्रष्टाचार के तहत केस दर्ज..."/>
  </head>
  <body>
    <article>
      <h1>होमगार्ड ड्यूटी घोटाला : पुलिस को केस दर्ज करने की मंजूरी मिलती तो बच जातीं फाइल</h1>
      <address><time datetime="2019-11-21T12:40:26+00:00">21 Nov 2019, 12:40</time> by <a rel="author">नोएडा | निशांत कौशिक</a></address>
      <p>गौतमबुद्धनगर जिले में होमगार्ड ड्यूटी को लेकर हुए घोटाले के मामले में नोएडा पुलिस ने अक्टूबर के अंतिम सप्ताह में ही शासन और होमगार्ड मुख्यालय से अधिकारियों के खिलाफ भ्रष्टाचार के तहत केस दर्ज करने की अनुमति मांगी थी, लेकिन उन्हें यह अनुमति नहीं मिल सकी। यदि इस मामले को शुरू से ही गंभीरता से लेकर अनुमति दे दी गई होती तो शायद पहले ही अधिकारियों के खिलाफ कार्रवाई हो जाती और उन्हें साक्ष्य नष्ट करने का मौका नहीं मिल पाता।</p>
      <p>होमगार्ड विभाग के ही एक कर्मचारी ने इस भ्रष्टाचार की पोल खोली थी। इसके बाद एसएसपी वैभव कृष्ण ने एसपी सिटी विनित जायसवाल से मामले की जांच कराई थी। एसपी सिटी की जांच में खुलासा हो गया था कि यह एक बड़ा घोटाला है और इसमें विभाग के अधिकारी भी शामिल हैं। इसके बाद अक्तूबर के अंतिम सप्ताह में ही एसएसपी की ओर से इस मामले में सात से दस अधिकारियों के खिलाफ भ्रष्टाचार का मुकदमा दर्ज कराने के लिए शासन की अनुमति मांगते हुए रिपोर्ट भेजी गई थी। लेकिन होमगार्ड विभाग और शासन ने मुकदमा दर्ज करने की अनुमति नहीं दी। होमगार्ड मुख्यालय ने स्वयं ही इस मामले में जांच शुरू करते हुए कमेटी का गठन कर दिया।</p>
      <p>इस कमेटी में सुनील कुमार एसएसओ लखनऊ मुख्यालय, मिर्जापुर के जिला कमांडेंट शैलेंद्र प्रताप सिंह, बागपत की मंडलीय कमांडेंट नीता भारती और मेरठ के मंडलीय कमांडेंट डीडी मौर्या को शामिल किया गया। इनके द्वारा जांच कर अपनी रिपोर्ट मुख्यालय को भेजी जानी थी। इसी बीच यह मामला सुर्खियों में बन गया और लखनऊ में मंत्री से लेकर विभागीय अधिकारियों तक इस पर सवाल-जवाब होने लगे तो मुख्यमंत्री योगी आदित्यनाथ और डीजीपी ओपी सिंह ने भी इस पर संज्ञान लिया और इस मामले में राजधानी से आए निर्देशों के बाद सूरजपुर थाने में मुकदमा दर्ज किया गया। लेकिन इस मुकदमे में तब किसी भी अधिकारी को नामजद न कर धोखाधड़ी के आरोप में यह मुकदमा दर्ज किया गया था।</p>
      <p>पुलिस अधिकारियों का मानना है कि यदि इस मामले में तभी भ्रष्टाचारी अधिकारियों के खिलाफ मुकदमा दर्ज करने की अनुमति मिल गई होती और उन्हें गिरफ्तार कर लिया गया होता तो शायद कार्यालय में आगजनी कर सुबूत न जलाए गए होते।</p>
      <p>
        <b>‘अनुमति मिलने के बाद भ्रष्टाचार की धारा बढ़ाएंगे’</b>
      </p>
      <p>एसएसपी वैभव कृष्ण ने कहा कि इस मामले में रिपोर्ट भेजकर अधिकारियों के खिलाफ भ्रष्टाचार का मुकदमा दर्ज करने के लिए अनुमति मांगी गई थी। जब शासन से अनुमति मिल जाएगी तो इस प्रकरण में दर्ज मुकदमे में आरोपियों पर भ्रष्टाचार की धारा बढ़ा दी जाएगी। घोटाले में लिप्त कोई भी अधिकारी-कर्मचारी बच नहीं पाएगा।</p>
      <p>
        <b>वर्ष 2017 से 2019 तक का रिकॉर्ड पुलिस के पास</b>
      </p>
      <p>एसएसपी का कहना कि जिला होमगार्ड कार्यालय से थानों का जनवरी 2019 से अब तक के मस्टर रोल तथा कुछ अन्य स्थानों के जनवरी 2017 से अभी तक के मस्टर रोल संबंधित विवेचक द्वारा कब्जे में लिए गए थे जिनकी जांच की जा रही है। पिछले पांच साल के कुछ रिकॉर्ड को जलाया जा चुका है।</p>
      <h3>
        <a href="https://www.livehindustan.com/ncr/story-home-guard-duty-scam-senior-officers-took-share-90-percent-in-salary-fraud-2860925.html">होमगार्ड ड्यूटी घोटाला : वेतन फर्जीवाड़े में अफसरों की होती थी 90% हिस्सेदारी</a>
      </h3>
      <h3>
        <a href="https://www.livehindustan.com/ncr/story-home-guard-duty-scam-gujarat-forensic-team-collect-samples-of-burned-documents-2860916.html">होमगार्ड ड्यूटी घोटाला : गुजरात फॉरेंसिक टीम ने जले दस्तावेज के नमूने उठाए</a>
      </h3>
      <h3>
        <a href="https://www.livehindustan.com/ncr/story-home-guard-duty-scam-many-senior-officers-will-also-be-trapped-2860902.html">होमगार्ड ड्यूटी घोटाला : कई और सीनियर अधिकारियों तक पहुंची जांच की आंच</a>
      </h3>
    </article>
  </body>
</html>