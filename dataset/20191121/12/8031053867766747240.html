<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b4%ce%b9%cf%8c%ce%b4%ce%b9%ce%b1-%cf%80%ce%bf%ce%bc%cf%80%ce%bf%ce%b4%ce%ad%ce%ba%cf%84%ce%b5%cf%82-%ce%ba%ce%b1%ce%b9-%ce%b7%ce%bb%ce%b5%ce%ba%cf%84%cf%81%ce%bf%ce%bd%ce%b9%ce%ba%cf%8c-%cf%83.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T12:27:35+00:00"/>
    <meta property="og:title" content="Διόδια: Πομποδέκτες και ηλεκτρονικό σύστημα στους αυτοκινητόδρομους – Τι αλλάζει"/>
    <meta property="og:description" content="Πιθανότατα το πρώτο τρίμηνο του 2020 αναμένεται να τεθεί σε εφαρμογή το σύστημα της διαλειτουργικότητας στα διόδια. Ουσιαστικά, ο κάτοχος ενός πομποδέκτη, ανεξάρτητα από την εταιρεία – αυτοκινητόδρομο ή τη Γέφυρα Ρίου Αντιρρίου, που τον έχει προμηθευτή, θα μπορεί να τον χρησιμοποιεί σε όλο το δίκτυο των αυτοκινητοδρόμων της χώρας, συμπεριλαμβανομένης και της Γέφυρας."/>
  </head>
  <body>
    <article>
      <h1>Διόδια: Πομποδέκτες και ηλεκτρονικό σύστημα στους αυτοκινητόδρομους – Τι αλλάζει</h1>
      <address>
        <time datetime="2019-11-21T12:27:35+00:00">21 Nov 2019, 12:27</time>
      </address>
      <p>
        <b>Πιθανότατα το πρώτο τρίμηνο του 2020 αναμένεται να τεθεί σε εφαρμογή το σύστημα της διαλειτουργικότητας στα διόδια. Ουσιαστικά, ο κάτοχος ενός πομποδέκτη, ανεξάρτητα από την εταιρεία – αυτοκινητόδρομο ή τη Γέφυρα Ρίου Αντιρρίου, που τον έχει προμηθευτή, θα μπορεί να τον χρησιμοποιεί σε όλο το δίκτυο των αυτοκινητοδρόμων της χώρας, συμπεριλαμβανομένης και της Γέφυρας.</b>
      </p>
      <p>Μέχρι στιγμής, στο συγκεκριμένο σύστημα έχουν ενταχθεί οι αυτοκινητόδρομοι: Αττική Οδός, Ολυμπία Οδός, Αιγαίου, Μωρέας και η Γέφυρα. Τώρα, ο κάτοχος ενός πομποδέκτη μπορεί να κάνει διέλευση από τον ηλεκτρονικό σταθμό διοδίων, όλων των προαναφερόμενων δρόμων, ωστόσο απολαμβάνει τις εκπτώσεις μόνο από την εταιρεία που έχει πάρει τον πομποδέκτη.</p>
      <p>Πιο απλά, αν κάποιος είναι κάτοχος πομποδέκτη της Αττικής Οδού και περάσει από την Ολυμπία Οδό, χρεώνεται το κανονικό κόστος που προβλέπει για το όχημά του η Ολυμπία Οδός, ενώ παίρνει την έκπτωση της Αττικής Οδό μόνον όταν περνά από την Αττική Οδό.</p>
      <p>Πλέον, και η Εγνατία Οδός πρόκειται πολύ σύντομα να ενταχθεί στο σύστημα της διαλειτουργικότητας, καθώς ήδη λειτουργεί 14 σταθμούς. Εως του 2019 θα προστεθεί ένας ακόμη καθώς και 3 ακόμη το 2020.</p>
      <p>Το πλέον σημαντικό νέο, είναι ότι και η Νέα Οδός, μαζί με την Κεντρική Οδό (Ε65) και την Ιόνια Οδό, που βρίσκονται διαχειριστικά κάτω από τον ίδιο όμιλο, συμφώνησαν να ενταχθούν στο σύστημα της διαλειτουργικότητας, ωστόσο απομένουν κάποιες τεχνικές λεπτομέρειες να επιλυθούν, γι αυτό και θα καθυστερήσει λίγους μήνες.</p>
      <p>Η θετική, αυτή, εξέλιξη, επήλθε ύστερα από ενέργειες του υπουργού Υποδομών και Μεταφορών Κώστα Καραμανλή, προκειμένου -επιτέλους- να μπορούν οι οδηγοί – χρήστες όλων των αυτοκινητοδρόμων που έχουν πομποδέκτες να κάνουν διελεύσεις χωρίς να σταματούν στα διόδια.</p>
      <p>Το τεχνικό θέμα δεν είναι αυτό που ενδιαφέρει τον κόσμο. Αρκεί να αναφέρουμε μόνο, ότι η κάθε εταιρεία που έχει το δικό της λογισμικό με τους πελάτες της, θα μεταφέρει το πελατολόγιό της στην άλλη εταιρεία, έτσι ώστε η άλλη εταιρεία να προβαίνει στις ανάλογες χρεώσεις. Στο τέλος της διαδικασίας, κάθε εταιρεία λαμβάνει το 2,5% στο συνολικό αποφορολογημένο ποσό, ήτοι 2% μετά φόρων.</p>
      <p>Αξίζει να σημειώσουμε ότι αυτή τη στιγμή τη μερίδα του λέοντος -όπως είναι λογικό λόγω της περιοχής αλλά και των ετών που λειτουργεί, κατέχει η Αττική Οδός με 750.000 ενεργούς πομποδέκτες, Νέα, Ιόνια και Κεντρική Οδός μαζί έχουν 100.000, η Ολυμπία Οδός έχει περίπου 57.000, η Αιγαίου 53.600 και η Γέφυρα 20.000, ενώ δεν έχει καθόλου πομποδέκτες ο Μωρέας (ίσως και να μην εκδώσει).</p>
      <p>Πάντως, παραμένει το θέμα των πολλών πομποδεκτών, καθώς κάθε εταιρεία έχει αφενός διαφορετικές χρεώσεις στα διόδια και αφετέρου διαφορετική πολιτική εκπτώσεων, ανάλογα το πρόγραμμα διελεύσεων. Μόνο με αναλογική χιλιομετρική χρέωση και με ενιαία πολιτική εκπτώσεων θα λυθεί το θέμα, ώστε να υπάρξει ένας πομποδέκτης.</p>
      <p>Ωστόσο, το ζήτημα θα λυθεί πλήρως, εφόσον εφαρμοστεί η ηλεκτρονική χρέωση. Δηλαδή, να περνούν οι οδηγοί χωρίς να σταματούν στα διόδια και μέσω καμερών και GPS να “σκανάρεται” ο αριθμός κυκλοφορίας του οχήματος, να γίνεται απευθείας χρέωση μέσω του Taxis και ο ιδιοκτήτης να πληρώνει μέσω τραπέζης. Βέβαια, αυτό ενέχει τον κίνδυνο των ανεξόφλητων λογαριασμών, οι οποίοι μέχρι τώρα είναι πάρα πολλοί από φορολογικές υποχρεώσεις.</p>
      <p>Καταλήγοντας, η προηγούμενη κυβέρνηση, επί υπουργίας Χρήστου Σπίρτζη στο Υποδομών και Μεταφορών, είχε προχωρήσει σε διαγωνισμό για τα ηλεκτρονικά διόδια, προέκυψε ανάδοχος η κοινοπραξία “Άκτωρ – Intrakat – Ιntrasoft Inl- Autostrade Tech (Ιταλία)”, ωστόσο απορρίφθηκε προ λίγων ημερών από το Συμβούλιο της Επικρατείας. Η νέα ηγεσία του Υπουργείου, προτίθεται να επαναπροκηρύξει διαγωνισμό, αφού πρώτα εξετάσει όσα ανάλογα, σύγχρονα ευρωπαϊκά συστήματα υπάρχουν και καταλήξει στο πιο συμβατό με τα ελληνικά δεδομένα.</p>
    </article>
  </body>
</html>