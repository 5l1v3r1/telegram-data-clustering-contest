<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/privit_vid_holodnitskogo_sadoviy_vidreaguvav_na_vruchennya_pidozri_n1237218"/>
    <meta property="og:site_name" content="24 Канал"/>
    <meta property="article:published_time" content="2019-11-21T12:43:00+00:00"/>
    <meta property="og:title" content="Привіт від Холодницького: Садовий відреагував на вручення підозри"/>
    <meta property="og:description" content="Прокурори Спеціалізованої антикорупційної прокуратури вручили підозру меру Львова Андрію Садовому. Сам львівський міський голова вже встиг відреагувати на такий &quot;сюрприз&quot; та розповів про деталі справи."/>
  </head>
  <body>
    <article>
      <h1>Привіт від Холодницького: Садовий відреагував на вручення підозри</h1>
      <address><time datetime="2019-11-21T12:43:00+00:00">21 Nov 2019, 12:43</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>Прокурори Спеціалізованої антикорупційної прокуратури вручили підозру меру Львова Андрію Садовому. Сам львівський міський голова вже встиг відреагувати на такий "сюрприз" та розповів про деталі справи.</b>
      </p>
      <p>У підозрі йде мова про продаж містом землі на відкритому конкурсі інвестиційній компанії CTP у 2015 році за 54 мільйони гривень, розповів Андрій Садовий.</p>
      <blockquote>До слова: <a href="https://24tv.ua/u_samopomochi_noviy_lider_shho_dumaye_sadoviy_pro_vibori_v_partiyi_n1223026">У "Самопомочі" новий лідер: що думає Садовий про вибори в партії</a></blockquote>
      <p>"Було поле, де паслися корови. На ньому компанія має збудувати індустріальний парк. Починаючи з 2015 року триває блокування з усіх сторін – на рівні державної влади, ГПУ", – заявив мер Львова.</p>
      <p>За його словами, компанія CTP за цей час встигла збудувати індустральні парки в Румунії та інших країнах. До того ж, компанія є третім за об'ємом інвестицій в Європі інвестором, що вкладає у промислове майно.</p>
      <aside>Вони мають намір збудувати тут у Львові 3 тисячі робочих місць. З того часу прокурори їздять, досліджують, а земля стоїть. Такі реалії сьогоднішнього часу. Будемо боротися і будемо перемагати,<cite>– резюмував Андрій Садовий.</cite></aside>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fandriy.sadovyi%2Fvideos%2F571265123648847%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <h3>Що було перед цим?</h3>
      <p>Варто зазначити, що львівські питання фігурують і на "плівках Труби" – <a href="https://24tv.ua/kasetniy_skandal_ofisu_prezidenta_u_merezhu_zlili_proslushku_z_kabinetu_trubi_n1236542">записах з кабінету очільника ДБР</a>, які злили у мережу напередодні. Зокрема, на аудіозаписах Роман Труба після наради в Офісі Президента з силовиками розповідає, які теми обговорювалися на зустрічі, і зізнається, що його позбавлять посади голови ДБР, якщо до 31 грудня він не продемонструє результату у ряді резонансних справ. Зокрема, задача показати результат Трубі, судячи з розмови, була поставлена у справах Укроборонпрому, КМДА, "бурштиновій справі", Грибовицького сміттєзвалища під Львовом та ще кількох.   </p>
      <figure>
        <embed-post data-src="https://t.me/trubuprorvalo/17" data-service="Telegram"/>
      </figure>
      <p> </p>
    </article>
  </body>
</html>