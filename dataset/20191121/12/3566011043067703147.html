<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1548963.html/%D8%B3%D9%81%DB%8C%D8%B1-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%A7%D8%AA%D8%AD%D8%A7%D8%AF%DB%8C%D9%87-%D8%A7%D8%B1%D9%88%D9%BE%D8%A7--%D8%A8%D8%AF%D9%87-%D8%A8%D8%B3%D8%AA%D8%A7%D9%86--%DA%A9%D8%A7%D8%AE-%D8%B3%D9%81%DB%8C%D8%AF-%D9%88-%D8%A7%D9%88%DA%A9%D8%B1%D8%A7%DB%8C%D9%86-%D8%B1%D8%A7-%D8%AA-%DB%8C%DB%8C%D8%AF-%DA%A9%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T12:55:00+00:00"/>
    <meta property="og:title" content="سفیر آمریکا در اتحادیه اروپا «بده بستان» کاخ سفید و اوکراین را تأیید کرد"/>
    <meta property="og:description" content="سفیر آمریکا در اتحادیه اروپا طی جلسه علنی مجلس نمایندگان آمریکا در خصوص تحقیقات درباره استضاح ترامپ تأیید کرد که ترامپ، دیدار با همتای اوکراینی در کاخ سفید را به آغاز تحقیقات درباره بایدن مشروط کرده بود."/>
  </head>
  <body>
    <article>
      <h1>سفیر آمریکا در اتحادیه اروپا «بده بستان» کاخ سفید و اوکراین را تأیید کرد</h1>
      <h2>طی جلسه علنی مجلس نمایندگان آمریکا؛</h2>
      <address>
        <time datetime="2019-11-21T12:55:00+00:00">21 Nov 2019, 12:55</time>
      </address>
      <p>سفیر آمریکا در اتحادیه اروپا طی جلسه علنی مجلس نمایندگان آمریکا در خصوص تحقیقات درباره استضاح ترامپ تأیید کرد که ترامپ، دیدار با همتای اوکراینی در کاخ سفید را به آغاز تحقیقات درباره بایدن مشروط کرده بود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛«گوردون ساندلند» سفیر آمریکا در اتحادیه اروپا روز گذشته (چهارشنبه) در جلسه علنی کمیته اطلاعات مجلس نمایندگان آمریکا تأیید کرد که «دونالد ترامپ» رئیس‌جمهور آمریکا، دیدار با «ولودیمیر زلنسکی» رئیس‌جمهور اوکراین در کاخ سفید را مشروط به آغاز تحقیقات در خصوص «جو بایدن» رقیب انتخاباتی‌اش کرده بود.</p>
      <p>بنا به گزارش شبکه <a href="https://edition.cnn.com/2019/11/20/politics/gordon-sondland-hearing-takeaways/index.html">«سی ان ان»</a>، ساندلند همچنین تأکید کرد که به دستور «رودی جولیانی» وکیل شخصی ترامپ، کمپین فشار بر اوکراین به منظور آغاز تحقیقات درباره پسر بایدن را پیش برده است.</p>
      <p>ساندلند در آغاز جلسه علنی کمیته اطلاعاتی مجلس نمایندگان آمریکا و در طول این جلسه تأکید کرد که «به دستور مستقیم رئیس‌جمهور آمریکا» با «رودی جولیانی» وکیل شخصی ترامپ در خصوص موضوعات مربوط به اعمال فشار به اوکراین برای تحقیق درباره بایدن همکاری داشته است.</p>
      <p>وی با اشاره به خود، «ریک پری» وزیر انرژی و «کورت ولکر» نماینده سابق آمریکا در امور اوکراین گفت: «ما خواستار همکاری با جولیانی نبودیم و به زبان ساده، دستوراتی که به ما محول شده بود، اجرا کردیم».</p>
      <p>ساندلند سپس به چندین گفت‌وگو اشاره کرد که با ترامپ درباره آغاز تحقیقات اوکراین در خصوص دو موضوع داشته است. یکی از این تحقیقات درباره شرکت «بریسما» بوده که پسر بایدن سابقاً در اوکراین یکی از اعضای هیأت مدیره آن بوده است و تحقیقات بعدی در خصوص توطئه‌ برای مداخله اوکراین در انتخابات ریاست‌جمهوری ۲۰۱۶ آمریکا بوده است.</p>
      <p>تا این لحظه از جلسه کمیته علنی مجلس نمایندگان آمریکا، استدلال ساندلند این بود که هیچ‌یک از شاهدان مستقیماً با ترامپ گفت‌وگویی نداشتند و تنها اطلاعات دست دوم دریافت می‌کردند.</p>
      <p>در حالیکه سفیر آمریکا در اتحادیه اروپا تصریح کرد که ترامپ هرگز مستقیماً به وی نگفته بود که کمک نظامی آمریکا به اوکراین را به تحقیقات درباره  شرکت بریسما و انتخابات ۲۰۱۶ منوط کند، اما ادامه داد: «برداشت شخصی من بر اساس واقعیت هایی که در آن هنگام وجود داشت این بود؛ هیچ علت دیگری وجود نداشت که چنین نتیجه گیری کنم».  </p>
      <p>به گزارش فارس، گرچه ترامپ و جولیانی هرگونه بده بستان سیاسی با اوکراین را رد کرده بودند اما ساندلند به صراحت بیان کرد که «همه می‌دانند» که بده بستانی بوده است زیرا برگزاری دیدار رسمی ترامپ و زلنسکی در کاخ سفید، مشروط به آغاز علنی تحقیقات در اوکراین شده بود.</p>
      <p>ساندلند تصریح کرد: «همانطور که قبلا نیز شهادت دادم، در خصوص درخواست مطرح شده کاخ سفید و دیدار در کاخ سفید، جواب، آری است. (بده بستان صورت گرفته است). همه در جریان هستند. مخفی نیست».</p>
      <p>با این حال، ساندلند گفته است که هرگز با مشروط کردن دیدار ترامپ با زلنسکی به آغاز تحقیقات اوکراین موافق نبوده زیرا به اعتقاد وی، باید حمایت آمریکا از رئیس‌جمهور آمریکا اثبات می‌‌شده است.</p>
      <p>«آدم شیف» رئیس دموکرات کمیته اطلاعات مجلس نمایندگان آمریکا گفت که اظهارات ساندلند این اتهام را ثابت می‌کند که ترامپ از قدرت خود سوء‌استفاده کرده و به رشوه خواری اقدام کرده است.</p>
      <p>شیف تصریح کرد: «اطلاعات اخیر، نشان از گسترده بودن آگاهی در میان دولتمردان کاخ سفید از بده بستان هایی است که ترامپ در ازای اقدامی سیاسی از دولت اوکراین طلب می کرد».</p>
      <p>رئیس کمیته اطلاعات مجلس نمایندگان آمریکا، اطلاعاتی که ساندلند ارائه کرد را بسیار مهم خواند و گفت: «امروز از سفیر ساندلند شنیدیم که اطلاعاتی که این طرح داشت، مشروط بودن نشست کاخ سفید برای کمک های امنیتی در ازای تحقیقات سیاسی بود که به باور رئیس جمهور می توانست برای انتخاب دوباره وی کمک حالش باشد که به نوعی بده بستان به شمار می آید».</p>
      <p>شیف با توجه به اینکه بسیاری از مقامات دولت ترامپ از این طرح مطلع بودند، گفت: «امروز برای نخستین بار شنیدیم که گفته شد اطلاعات این طرح بسیار گسترده بوده است... دونالد ترامپ و وزیر پامپئو نمی‌خواهند، هیچ‌یک از این اسناد در اختیار کنگره قرار گیرد... از این رو باور داریم که به برهه‌ای بسیار حساس در این تحقیقات وارد شده‌ایم».</p>
      <p>وی همچنین ادامه داد که اظهارات ساندلند بسیار نگران کننده است و در پیامی توییتری نوشت: «ظاهراً جمهوری‌خواهان فکر می‌کنند تا وقتی خود رئیس‌جمهور شخصا‌ً نگوید به اوکراین رشوه داده، مدرکی از رشوه‌گیری یا خلافکاری وجود ندارد».</p>
      <p>در تاریخ 26 سپتامبر سال جاری میلادی، کمیته اطلاعاتی مجلس نمایندگان آمریکا متن از طبقه‌بندی خارج‌شده شکایت یک افشاگر را در خصوص تعاملات بین رئیس‌جمهور آمریکا و «ولودیمیر زلنسکی»، رئیس‌جمهور اوکراین منتشر کرد.</p>
      <p>ماجرای مورد ادعا این بود که رئیس‌جمهور آمریکا در جریان یک گفت‌وگوی تلفنی از همتای اوکراینی خود خواسته تحقیقاتی را در خصوص یک شرکت گازی انجام دهد که فرزند جو بایدن، رقیب اصلی احتمالی او در انتخابات آتی، در هیات مدیره آن حضور دارد سپس ترامپ، ارسال کمک‌های نظامی آمریکا برای اوکراین را به این موضوع منوط کرده است.</p>
      <p>در این اسناد نام گوردون ساندلند هم به چشم می‌خورد و گفته شده بود که او به‌همراه «کورت ولکر»، نماینده ویژه آمریکا در مذاکرات اوکراین در ارائه مشاوره به زلنسکی در خصوص نحوه انجام خواسته‌های رئیس‌جمهور آمریکا مشاوره داده است.</p>
      <p>پیش از این، ساندلند اما در شهادت ۱۷ اکتبر خود (۲۵ مهرماه)، منکر هرگونه بده‌بستان بین روسای جمهور آمریکا و اوکراین شده بود.</p>
      <p>انتهای پیام/</p>
    </article>
  </body>
</html>