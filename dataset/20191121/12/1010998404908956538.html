<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/stojcho-mladenov-trenyorite-u-nas-sa-mizhiturki-neka-premierat-pomogne.html"/>
    <meta property="og:site_name" content="bTV Новините"/>
    <meta property="article:published_time" content="2019-11-21T12:17:00+00:00"/>
    <meta property="og:title" content="Стойчо Младенов: Треньорите у нас са мижитурки, нека премиерът помогне"/>
    <meta property="og:description" content="Време е тази професия да бъде узаконена, за да бъдем защитени, призова легендата на ЦСКА"/>
  </head>
  <body>
    <article>
      <h1>Стойчо Младенов: Треньорите у нас са мижитурки, нека премиерът помогне</h1>
      <h2>Време е тази професия да бъде узаконена, за да бъдем защитени, призова легендата на ЦСКА</h2>
      <address>
        <time datetime="2019-11-21T12:17:00+00:00">21 Nov 2019, 12:17</time>
      </address>
      <p>Футболните треньори у нас са мижитурки, отсече Стойчо Младенов и призова премиерът Бойко Борисов и спортният министър Красен Кралев да вземат мерки. "Футболът и в частност треньорите трябва да се възползват от любовта на министър-председателя Бойко Борисов към спорта, за да постигнат утвърждаването на професията в страната", подчерта легендата на ЦСКА.</p>
      <p>"При нас старши треньорът е господин Никой. Бих казал, че тук 90% от треньорите са - нека да не прозвучи обидно за тях - мижитурки, защото не си отстояват името, авторитета, позицията. И в това отношение бих отправил един апел, защото виждам, че ако не се обърнем към най-големия в държавата, нищо не може да стане. Апелът ми към Бойко Борисов и към Красен Кралев, които са положително настроени към футбола и спорта - да узаконят професията "треньор" и да дадат такава юридическа възможност на треньора, че да бъде защитен", каза Младенов, който наскоро беше избран за треньор на годината в Казахстан след спечелването на купата с "Кайсар".</p>
      <p>По думите му досегашният президент на БФС Борислав Михайлов и футболният съюз не са направили нищо "за самочувствието, увереността и знанието на треньорите". "Това е бич за нашия футбол. Най-важният кадър в един клуб е старши треньорът. Защо сега на Маурисио Почетино му плащат обезщетение? Защото правилата са коренно различни, отколкото при нас".</p>
      <p>"Казах за А група колко специалисти без лиценз работят, а вие знаете ли в детско-юношеския футбол колко има? Ние осакатяваме всяко поколение именно с такива хора, които нямат нужните знания да ръководят дадена възрастова група. От всичко най-много страдат децата. Условията за работа са мизерни - терени, база, пособия, екипировка. Ти трябва не само да му показваш как да рита топката, а да го изграждаш като психика, интелект и възпитание", добави Младенов.</p>
    </article>
  </body>
</html>