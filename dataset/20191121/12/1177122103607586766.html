<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/pericol-----fiecare-al-patrulea-moldovean-este-fumator-arata-datele-unui-studiu-148765.html"/>
    <meta property="og:site_name" content="Timpul.md"/>
    <meta property="article:published_time" content="2019-11-21T12:26:00+00:00"/>
    <meta property="og:title" content="PERICOL /// Fiecare al patrulea moldovean este fumător, arată datele unui studiu"/>
    <meta property="og:description" content="Circa 25,3% din populația Republicii Moldova sunt fumători, dintre aceştia 5,6% femei. Vârsta medie de inițiere a fumatului a constituit 17 ani. Datele au fost făcute publice de Agenția Națională pentru Sănătate Publică în contextul marcării Zilei Naţionale de renunțare la fumat, comunică MOLDPRES."/>
  </head>
  <body>
    <article>
      <h1>PERICOL /// Fiecare al patrulea moldovean este fumător, arată datele unui studiu</h1>
      <address>
        <time datetime="2019-11-21T12:26:00+00:00">21 Nov 2019, 12:26</time>
      </address>
      <p>
        <b>Circa 25,3% din populația Republicii Moldova sunt fumători, dintre aceştia 5,6% femei. Vârsta medie de inițiere a fumatului a constituit 17 ani. Datele au fost făcute publice de Agenția Națională pentru Sănătate Publică în contextul marcării Zilei Naţionale de renunțare la fumat, comunică MOLDPRES.</b>
      </p>
      <p>Șeful Serviciului informare și comunicare al ANSP, Olesea Croitor, a menţionat pentru Agenţie că fumatul este un risc major pentru sănătate, fiind asociat cu decesele prin: cancer pulmonar, boli coronariene, boli pulmonare cronice obstructive și boli cerebrovasculare. Acesta, de asemenea, afectează grav femeile însărcinate, provocând naşteri premature şi greutate mică a copilului la naştere, iar la nou-născuţi creşte riscul apariţiei sindromului morţii subite.</p>
      <p>De asemenea, consumul de tutun implică costuri enorme pentru economia națională prin creșterea costurilor de îngrijire a sănătății și scăderea productivității muncii populației, care se estimează în Republica Moldova la circa 1 miliard 830 milioane de lei anual.</p>
      <p>Anual, în a treia joi din luna noiembrie, la iniţiativa Consiliului Naţional Coordonator în domeniul Controlului Tutunului în Republica Moldova, este marcată Ziua Naţională de renunțare la fumat. Scopul acesteia este creșterea gradului de conștientizare în rândul populației, inclusiv a fumătorilor privind efectele nocive ale consumului de tutun și ale fumatului pasiv, precum și încurajarea renunțării la acesta sub orice formă.</p>
      <p>Tot pentru a încuraja fumătorii să renunțe la fumat, în cadrul Dispensarului Republican de Narcologie a fost instituită în 2017 linia verde de consiliere și renunţare la fumat – 080010001. Anul trecut, la acest număr au apelat aproape 500 de persoane, dintre acestea au primit tratament și au renunțat la fumat 305 persoane dependente de tutun.</p>
    </article>
  </body>
</html>