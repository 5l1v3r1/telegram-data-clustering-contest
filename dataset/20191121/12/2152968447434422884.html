<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/21/ispanski-syd-osydi-ryanair-za-prekaleno-visoka-taksa-bagaj.430348"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T12:00:00+00:00"/>
    <meta property="og:title" content="Испански съд осъди Ryanair за прекалено висока такса багаж"/>
    <meta property="og:description" content="Жалбата е подадена от пътник по маршрута Мадрид - Брюксел | Dnes.bg"/>
  </head>
  <body>
    <article>
      <h1>Испански съд осъди Ryanair за прекалено висока такса багаж</h1>
      <h2>Жалбата е подадена от пътник по маршрута Мадрид - Брюксел</h2>
      <address><time datetime="2019-11-21T12:00:00+00:00">21 Nov 2019, 12:00</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Испански съд реши, че допълнителната такса, която пътници на „Ryanair “ трябва да заплащат за ръчен багаж, който не е в цената на билета им, е прекалено висока, пише Би Би Си, цитирани от bTV.</p>
      <p>Делото е заведено от пътник, който е бил принуден да плати допълнителни 20 евро, за да качи на борда на самолета багаж с тегло 10 кг.</p>
      <p>Според правилата на „Ryanair “ всеки пътник има право на една малка ръчна чанта, която да вземе в кабината на самолетите им. Тя трябва да може да се събира под предната седалка.</p>
      <p>Делото е заведено от пътник, пътувал от Мадрид до Брюксел. Жената била таксувана, когато поискала да качи още една чанта на борда на самолета. Това също е част от политиките на компанията – таксува се всяка допълнителна чанта, извън безплатната малка ръчна чанта.</p>
      <p>Според съда в Испания допълнителната чанта можело да се събере под седалката, каквото е и изискването на авиокомпанията. Те отсъдили, че компанията трябва да върне парите на пътника.</p>
      <p>От „Ryanair “ коментираха, че няма да променят изискванията си за багаж. „Това решение по никакъв начин няма да повлияе на политиката ни. Това е изолиран случай, който показва погрешно разбиране на нашите правила за багаж“, пише в официалното съобщение на компанията.</p>
      <p>От 1 ноември миналата година ръчният багаж на „Ryanair “ и „Wizzair“ – двете най-използвани нискобюджетни компании - се заплаща, като таксата за чанта достига до 50 лв. Компаниите оправдават новата цена с това, че така се намалява забавянето на полетите. След промените на правилата италианските власти наложиха глоба от 4 млн. евро на двете авиокомпании.</p>
      <p>В миналото „Ryanair “ предлагаше на всички пътници да внасят до 10 кг ръчен багаж безплатно.</p>
      <related>
        <h4>Още по темата</h4>
        <a href="https://www.dnes.bg/notifikacii/2019/09/29/jega-chasove-zakysnenie-turisti-v-kapana-na-polet-na-ryanair.424484"/>
        <a href="https://www.dnes.bg/mish-mash/2019/09/04/ryanair-ostavi-30-dushi-v-edinburg-zakliuchili-gi-kato-zatvornici-na-stylbishte.421875"/>
      </related>
    </article>
  </body>
</html>