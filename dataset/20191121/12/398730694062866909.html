<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/film-tv/robert-eggers-jag-ar-lika-besatt-av-folktro-och-myter-som-av-stumfilm/"/>
    <meta property="og:site_name" content="DN.SE"/>
    <meta property="article:published_time" content="2019-11-21T12:39:33+00:00"/>
    <meta property="og:title" content="Robert Eggers: ”Jag är lika besatt av folktro och myter som av stumfilm”"/>
    <meta property="og:description" content="I ”The lighthouse” omfamnar historienörden Robert Eggers berättelser från dåtidens USA och filmhistorien med samma varma känsla."/>
  </head>
  <body>
    <article>
      <h1>Robert Eggers: ”Jag är lika besatt av folktro och myter som av stumfilm”</h1>
      <address><time datetime="2019-11-21T12:39:33+00:00">21 Nov 2019, 12:39</time> by <a rel="author" href="https://www.dn.se/av/helena-lindblad/" target="_blank">Helena Lindblad</a></address>
      <p>
        <b>Historienörden Robert Eggers omfamnar berättelser från dåtidens USA och filmhistorien med samma varma känsla. Hans ruffiga kammarspel ”The lighthouse” är en orgie i gamla filmremsor, linser och minutiöst återskapad rekvisita.</b>
      </p>
      <p>När Robert Eggers var en liten kille älskade han att besöka Plimoth Plantation, ett museum i hans hemtrakter i New England tillägnat pilgrimsfäderna, de tidiga bosättarna i de nya kolonierna i Amerika. Några decennier senare började den unga historienörden slå mynt av sin besatthet av det tidiga USA för att göra film med djupa rötter även i filmhistorien.</p>
      <p>– Jag har alltid varit besatt av folktro, kulter och religion. Det berättar Robert Eggers som lät sin första långfilm, den mytologiska skräckhistorien ”The witch”, utspela sig på 1600-talet och kretsa kring en isolerad bibeltokig familj.</p>
      <p>– Om man vill göra personligt drivna filmer i dag i USA så är genrefilm det bästa sättet att lyckas få finansiering, säger Robert Eggers lite ironiskt. </p>
      <p><b>Han tillhör samma</b> generation av egensinniga skräckdrivna berättare som Ari Aster (”Midsommar”) och Jordan Peele (”Get out”, ”Us”) som väckt mycket uppmärksamhet på senare tid.</p>
      <p>Eggers nya film, bioaktuella ”The lighthouse”, utspelar sig några århundraden senare än ”The witch” men den kretsar också kring isolering, vidskepelse och paranoia. Även här, ett blåsigt kammarspel om två allt galnare fyrvaktare, ser miljöerna ut att vara minutiöst återskapade. Vilket de delvis också är. Bland annat lät Eggers bygga upp filmens fyr i naturlig storlek på en otillgänglig del av Kanadas kust där filmen är inspelad, eftersom han inte hittade någon verklig byggnad som passade.</p>
      <p>– En stor del av min kreativa process handlar om research. Folk som är kritiska till det jag gör brukar säga att atmosfären kommer före historien, men för mig är det det enda sättet att jobba. All kostymfilm är förstås en sorts tolkning, men jag går verkligen igång på detaljer och vill komma så nära det historiskt autentiska som möjligt, även om det ibland bara är för min egen skull, skrattar Robert Eggers på telefon från Los Angeles. </p>
      <p><b>Han berättar en målande anekdot</b> om hur han till exempel ville att alla skådespelarna i ”The witch” till sina dräkter skulle bära små tygpåsar fyllda med föremål, sådant som 1600-talsbosättarna kunde tänkas ha velat ha med sig.</p>
      <p>– Det fanns ju inga väskor på den tiden, så det kändes viktigt. Men snart märkte jag att folk i smyg hällde ut prylarna och stoppade dit cigg, tändare och typ tuggummin i stället...</p>
      <figure>
        <img src="https://cached-images.bonnier.news/cms30/UploadedImages/2019/11/21/69cbefb2-2dea-460a-9e13-6deab7710b12/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Willem Dafoe och Robert Pattinson i ”The lighthouse”.<cite>Foto: Eric Chakeen</cite></figcaption>
      </figure>
      <p><b>”The lighthouse” bygger </b>ursprungligen på en spökhistoria skriver av Robert Eggers bror Max. Men den färdiga filmen vilar på grundliga historiska studier, bland annat av den Mainebaserade 1800-talsförfattaren Sarah Orne Jewetts berättelser och dagböcker med stark lokalfärg.</p>
      <p>– Min fru hittade en doktorsavhandling på ett bibliotek som analyserar hur Jewett behandlar olika dialekter och språkbruk och det blev också en nyckel till historien, tänk till exempel hur arkaiskt den äldre fyrvaktaren uttrycker sig, säger Eggers nöjt.</p>
      <p>Intresset för gammal amerikansk historik går hand i hand med Eggers fascination för äldre tiders filmskapande. Svartvita ”The lighthouse” är bland annat inspirerad av tyska expressionister som Fritz Lang och hans mordthriller ”M”, en av de mest klassiska filmer som är inspelad i det närmast liksidiga formatet 1:19 aspect ratio. Intresset för filmhistoria delar han med sin fotograf Jarin Blaschke.</p>
      <p>– Jarin är en fantastisk stillbildsfotograf som har jobbat mycket med svartvita bilder och har alltid varit intresserad av gammal teknik. Långt innan vi började med ”The lighthouse” höll han på och experimenterade med olika typer av film som han framkallade hemma i badrummet, berättar Eggers.</p>
      <details>
        <summary>Robert Eggers</summary>
        <p><b>Född 1983</b> och uppvuxen i New Hampshire på den amerikanska östkusten.</p>
        <p>Började jobba som scenograf och teaterregissör i New York. </p>
        <p><b>Långfilmsdebuterade</b> med folk horrorskäckisen ”The witch” 2015 som prisades för bästa regi på Sundancefestivalen.</p>
        <p><b>”The lighthouse”,</b> med Willem Dafoe och Robert Pattinson, får svensk premiär fredag den 22 november.</p>
      </details>
      <p><b>Med hjälp av gammaldags</b> film som Kodak Double-X stock, Panavisions vintagelinser från 30-talet samt olika specialfilter lyckades duon skapa filmens ruffiga, mustiga, skitiga look och som hjälpte till att skapa Illusionen av skådespelarna Willem Dafoe och Robert Pattinson som två härjade sjöbusar.</p>
      <p>– Vi ville verkligen undvika en slags romantisk svartvit film. Men det krångliga var att vi behövde väldigt mycket ljus för den här typen av film så vi var tvungna att stoppa in extremt starka lampor i lanternorna och fotogenlyktorna i filmen. Det var kämpigt!</p>
      <p>Robert Eggers har i tidigare intervjuer nämnt sin fascination för gammal stumfilm om ”D:r Caligari” och ”Nosferatu”. Den sistnämnda är en film som han ofta sagt att han skulle vilja göra sin egen version av. </p>
      <figure>
        <img src="https://cached-images.bonnier.news/cms30/UploadedImages/2019/11/21/b0a35b00-b8af-4dcd-b2b0-757990472030/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>”The witch”<cite>Foto: Parts And Labor/Rt Features/Rook</cite></figcaption>
      </figure>
      <p>När jag nämner Viktor Sjöström från den svenska stumfilmens guldålder ropar han till.</p>
      <p>– Herregud, jag älskar hans filmer! Tänk på fotogenlampan som hänger över matbordet i fyrvaktarbostaden. Det och mycket annat har jag lånat från ”Körkarlen”. Det är precis den känslan jag vill åt. Även de rasande, realistiska havsscenerna från ”Terje Vigen” har betytt mycket för mig.</p>
      <p><b>Han kommer att fortsätta</b> att lysa sig en väg genom historiens mörker även i nästa film, som också den har en nordisk koppling. Just nu utvecklar han vikingafilmen ”The Northman” där den isländska författaren Sjón är med som manusförfattare och vars rollista eventuellt kommer att innefatta Alexander Skarsgård.</p>
      <p>
        <a href="https://www.dn.se/av/helena-lindblad/">Läs fler texter av Helena Lindblad</a>
      </p>
    </article>
  </body>
</html>