<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/denizli/bozkurt/bozkurt-belediye-baskani-birsen-celikin-tesekkurunde-merkezefendi-belediyesi-yok/"/>
    <meta property="og:site_name" content="Denizli Haber"/>
    <meta property="article:published_time" content="2019-11-21T12:03:00+00:00"/>
    <meta property="og:title" content="Çelik’in teşekküründe Merkezefendi yok!"/>
    <meta property="og:description" content="Bozkurt Belediye Başkanı Birsen Çelik, deprem yaralarının sarılması için yardıma koşan belediyelere yayınladığı bir mesajla teşekkür etti. Başkan Çelik’in mesajında Denizli’nin imkanları bakımından en büyük ilçesi olan Merkezefendi Belediyesi’ne yer vermemesi dikkat çekti."/>
  </head>
  <body>
    <article>
      <h1>Çelik’in teşekküründe Merkezefendi yok!</h1>
      <h2>Bozkurt Belediye Başkanı Birsen Çelik, deprem yaralarının sarılması için yardıma koşan belediyelere yayınladığı bir mesajla teşekkür etti. Başkan Çelik’in mesajında Denizli’nin imkanları bakımından en büyük ilçesi olan Merkezefendi Belediyesi’ne yer vermemesi dikkat çekti.</h2>
      <address><time datetime="2019-11-21T12:03:00+00:00">21 Nov 2019, 12:03</time> by <a rel="author">Haber Merkezi</a></address>
      <p>Bozkurt, 8 Ağustos’ta 6.0 büyüklüğünde depremle sarsılmış ve ilçede önemli hasar yaratmıştı. Depremin yaralarının hızla sarılması için tam anlamıyla seferberlik başlatan Bozkurt Belediye Başkanı Birsen Çelik’in yardım çağrılarına İzmir ve Aydın Büyükşehir Belediyeleri başta olmak üzere birçok belediye olumlu yanıt vermişti.</p>
      <p>Başkan Çelik, gerçekleştirdiği ziyaretler ile ilçedeki depremzedelerin yaralarını sarmak adına özellikle  partili belediyeleri kapı kapı gezdi, destek istedi.</p>
      <p><b>SOSYAL MEDYADAN TEŞEKKÜR</b><br/>Bozkurt Belediye Başkanı Birsen Çelik, deprem sonrası yanlarında olan ve yaptıkları yardımlar ile depremzedelerin sorunlarının çözümüne katkı koyan İzmir Büyükşehir Belediyesi, Aydın Büyükşehir Belediyesi, Efeler Belediyesi, Konak Belediyesi, Balçova Belediyesi, Dazkırı Belediyesi, Konyaaltı Belediyesi, Muratpaşa Belediyesi, Yenimahalle Belediyesi, Babadağ Belediyesi ve Türkiye Belediyeler Birliği’ne sosyal medyadan yaptığı paylaşım ile teşekkür etti.</p>
      <figure>
        <img src="https://www.denizlihaber.com/medya/2019/11/denizli-bozkurt-birsen-celik-haber.jpg"/>
      </figure>
      <p><b>MERKEZEFENDİ’YE TEŞEKKÜR YOK</b><br/>Başkan Çelik’in teşekkür mesajında, Denizli’nin ikinci büyük ilçesi Merkezefendi yoktu. Keza imkanları bakımından bölgenin en büyük ilçe belediyelerinden biri olan Merkezfendi Belediyesi’nin listede yer almaması dikkat çekiciydi. Babadağ Belediyesi’ne yer verilen listede aynı zaman CHP’li başkanların yönettiği Honaz ve Serinhisar Belediyeleri de yoktu.</p>
      <p><b>DENİZLİHABER DAYANIŞMA SIKINTISINI DİLLENDİRMİŞTİ</b><br/>Denizlihaber.com, CHP’li belediyeler arasında dayanışma sıkıntısına vurgu yapmak maksadıyla Merkezefendi Belediyesi’nin bank satın alımı sırasında Bozkurt Belediyesi’ni unuttuğuna dair bir haber yayınlamış, haber gündem yaratmıştı.</p>
      <p>Haberin kent gündemine oturduğu anlarda Başkan Çelik’in bir teşekkür mesajı yayınlaması ve listede Merkezfendi Belediyesi’ne yer vermemesi, “Bir kırgınlığın yansıması” olarak da değerlendirilebilir.</p>
    </article>
  </body>
</html>