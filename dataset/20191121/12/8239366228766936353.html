<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/21_lystopada_vidznachayut_sobor_svyatogo_arhystratyga_myhaila_331233.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-21T12:02:00+00:00"/>
    <meta property="og:title" content="Сьогодні відзначають Собор святого архистратига Михаїла"/>
    <meta property="og:description" content="День святого Михайла, або Собор святого архистратига Михаїла, відзначають 21 листопада."/>
  </head>
  <body>
    <article>
      <h1>Сьогодні відзначають Собор святого архистратига Михаїла</h1>
      <h2>День святого Михайла, або Собор святого архистратига Михаїла, відзначають 21 листопада.</h2>
      <address>
        <time datetime="2019-11-21T12:02:00+00:00">21 Nov 2019, 12:02</time>
      </address>
      <figure>
        <img src="https://galinfo.com.ua/media/gallery/intxt/i/k/ikona_myhayil_museum_sheptytskogo_lviv4434.jpg"/>
        <figcaption>Архангел Михаїл, 1722 рік, Вощатинський іконостас, Йов Кондзелевич. Фото Олена Ляхович</figcaption>
      </figure>
      <p>Починаючи від Мономаховичів (1125 р.), <b>київські князі вважали Михаїла своїм патроном</b>, зображали його на стародавніх гербах Києва. Символ Михаїла присутній і на головній хоругві часів Богдана Хмельницького та на численних козацьких прапорах.</p>
      <p>Образ святого Михайла уособлює перемогу добра над темними силами: <i><b>гримить грім — значить, святий Михайло бореться з чортами</b>.</i></p>
      <p>Існує дуже поширений переказ про чорта, який намагався сховатися від архистратига Михаїла. Щоб урятувати, чорт почав називати предмети, за якими Михайло не дістав би його. Серед можливих варіантів він називав навіть людину, але архистратиг Михайло сказав, що в цьому разі людину він уб'є та дасть їй царство небесне, а чортові все одно — непереливки! Так чорт перелічив геть усі предмети, під якими міг би сховатися, аби Бог його не дістав, а про кущ ліщини забув. Тож <b>мисливці радять під час бурі в лісі ховатися під ліщиною, оскільки там грім не вб'є</b>.</p>
      <p>А за одною старою легендою, одного разу звичайний мисливець випадково вбив у лісі чорта. До нього з'явився святий Михайло та запропонував виконати будь-яке бажання мисливця. Той забажав обмінятися зі святим Михайлом рушницями. Трохи повагавшись, Михайло погодився на такий обмін. Одну умову поставив святий: якщо мисливець передумає та схоче обмінятися рушницями назад, то мусить прийти на те саме місце.</p>
      <p>І почало цьому мисливцеві так щастити на полюванні, що годі й казати! Тільки кожного разу, як він із цієї рушниці стріляв, такий грім над землею лунав, що люди лякалися. От і власник рушниці нарешті вирішив позбутися магічного подарунка, щоб лихо не накликати на свою голову. Пішов на зазначене місце та й обмінявся рушницями із святим Михайлом назад. Але й колишня його старенька рушниця тепер теж набула чарівних властивостей! І мисливська удача не покидала вже його довіку.</p>
      <p>21 листопада <b>часто випадає перший сніг</b>, тому й прикмета:<i><b> "Михайло на білому коні приїхав"</b></i>.</p>
      <p>
        <b>Народні прикмети:</b>
      </p>
      <ul>
        <li>
          <i>Якщо цього дня сніг буде мокрим, то майбутній урожай буде хорошим.</i>
        </li>
        <li>
          <i>Якщо стоятимуть густі тумани, то така погода протримається до зимового Миколая.</i>
        </li>
        <li>
          <i>Якщо на Михайла ніч ясна, то зима буде сніжна і красна.</i>
        </li>
        <li>
          <i>Якщо Михайло дощем служить - добру й суху весну ворожить.</i>
        </li>
        <li>
          <i>Іній - на великі сніги, а туман - на відлигу.</i>
        </li>
        <li>
          <i>Якщо відлига - не жди санного шляху до Миколи.</i>
        </li>
        <li>
          <i>Як на Михайла вітер з полудня, то буде тепло і до півгрудня.</i>
        </li>
        <li>
          <i>День на Михайла похмурий і на деревах іній - до хорошого врожаю.</i>
        </li>
        <li>
          <i>Від Михайла зима морози кує.</i>
        </li>
        <li>
          <i>Як Михайло закує, то Микола не розкує.</i>
        </li>
        <li><i>Якщо на Михайла ніч ясна, то буде зима сніжна й красна</i>.</li>
      </ul>
      <p>
        <i>
          <b>Джерело: <a href="https://traditions.in.ua/kalendarni-sviata/osinnii-tsykl/209-den-sviatogo-mykhaila">Українські традиції</a></b>
        </i>
      </p>
    </article>
  </body>
</html>