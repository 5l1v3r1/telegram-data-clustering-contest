<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/21/653986/"/>
    <meta property="og:site_name" content="Економічна правда"/>
    <meta property="article:published_time" content="2019-11-21T12:35:00+00:00"/>
    <meta property="og:title" content="Польща побоюється дій Газпрому і будує установку для осушення газу"/>
    <meta property="og:description" content="Польща завершує побудову першої у країні установки для осушення газу на тлі побоювань, що росіяни можуть навмисне зіпсувати якість блакитного палива."/>
  </head>
  <body>
    <article>
      <h1>Польща побоюється дій Газпрому і будує установку для осушення газу</h1>
      <address>
        <time datetime="2019-11-21T12:35:00+00:00">21 Nov 2019, 12:35</time>
      </address>
      <p>Польща завершує побудову першої у країні установки для осушення газу на тлі побоювань, що росіяни можуть навмисне зіпсувати якість блакитного палива.</p>
      <p>Про це повідомляє "Європейська правда" з посиланням на "<a href="https://www.polskieradio.pl/">Польське радіо</a>".</p>
      <p>За словами президента Польської нафтогазової компанії (PGNiG) Пьотра Возняка, Польща готова до можливих перешкод із постачанням газу з Росії. В ефірі телеканалу TVP Info Возняк запевнив, що у зв'язку з цим у польських газосховищах накопичено відповідні запаси природного газу.</p>
      <p>Він також повідомив, що у Польщі завершується побудова установки для осушення газу.</p>
      <p>"Польща готується до подібної ситуації, як у 2016 році, коли росіяни впустили воду до газу, зробивши його непридатним. У нас у Польщі досі не було такої установки, найближча така установка для осушення газу — у Німеччині", - сказав Возняк.</p>
      <p>Він додав, що цю інвестицію мають завершити у середині грудня.</p>
      <p>Глава PGNiG нагадав, що 1 січня 2020 року завершується договір на транзит газу між Україною та Росією, що означає припиненням транспортування блакитного палива Україною. Потім у травні закінчується теж договір на транзит Польщею газопроводом "Ямал-Європа".</p>
      <p>Возняк також запевнив, що вже у новому році компанія PGNiG має багато замовлень на прийняття скрапленого природного газу.</p>
      <p>Нагадаємо, днями Польща оголосила намір <b><a href="https://www.eurointegration.com.ua/news/2019/11/15/7103083/">розірвати</a></b> Ямальський контракт з "Газпромом".<br/><br/>Європейська правда</p>
    </article>
  </body>
</html>