<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184686/%E0%A6%87%E0%A6%9F%E0%A6%BF%E0%A6%AD%E0%A6%BF%E0%A6%B0-%E0%A6%B8%E0%A6%BE%E0%A6%AC%E0%A7%87%E0%A6%95-%E0%A6%9A%E0%A7%87%E0%A7%9F%E0%A6%BE%E0%A6%B0%E0%A6%AE%E0%A7%8D%E0%A6%AF%E0%A6%BE%E0%A6%A8-%E0%A6%B8%E0%A6%BE%E0%A6%B2%E0%A6%BE%E0%A6%AE%E0%A7%87%E0%A6%B0-%E0%A6%AE%E0%A6%BE%E0%A6%AE%E0%A6%B2%E0%A6%BE-%E0%A6%AC%E0%A6%BE%E0%A6%A4%E0%A6%BF%E0%A6%B2--%E0%A6%B9%E0%A6%BE%E0%A6%87%E0%A6%95%E0%A7%8B%E0%A6%B0%E0%A7%8D%E0%A6%9F"/>
    <meta property="og:site_name" content="somoynews.tv"/>
    <meta property="article:published_time" content="2019-11-21T12:49:00+00:00"/>
    <meta property="og:title" content="ইটিভির সাবেক চেয়ারম্যান সালামের মামলা বাতিল : হাইকোর্ট"/>
    <meta property="og:description" content="একুশে টেলিভিশনের (ইটিভি) সাবেক চেয়ারম্যান আবদুস সালামের অর্থপাচারের মামলা ..."/>
  </head>
  <body>
    <article>
      <h1>ইটিভির সাবেক চেয়ারম্যান সালামের মামলা বাতিল : হাইকোর্ট</h1>
      <address><time datetime="2019-11-21T12:49:00+00:00">21 Nov 2019, 12:49</time> by <a rel="author">সময় সংবাদ</a></address>
      <p><b>একুশে টেলিভিশনের (ইটিভি) সাবেক চেয়ারম্যান আবদুস সালামের অর্থপাচারের মামলা বাতিল ঘোষণা করে রায় দিয়েছেন হাইকোর্ট। বৃহস্পতিবার (২১ নভেম্বর) বিচারপতি ওবায়দুল হাসান ও বিচারপতি এসএম কুদ্দুস জামানের হাইকোর্ট বেঞ্চ এ রায় দেন।</b><br/><br/>আদালতে দুর্নীতি দমন কমিশনের (দুদক) পক্ষে ছিলেন আইনজীবী খুরশীদ আলম খান। আবদুস সালামের পক্ষে ছিলেন আইনজীবী শাহদীন মালিক।<br/><br/>দুদকের আইনজীবী বলেন, এ মামলায় শুধু আবদুস সালামের অংশ বাতিল করেছেন হাইকোর্ট। দুদক এ রায়ের বিরুদ্ধে আপিল বিভাগে আবেদন করবে।<br/><br/>এর আগে এ বিষয়ে জারি করা রুল শুনানি শেষে ৭ নভেম্বর বিচারপতি ওবায়দুল হাসান ও বিচারপতি এসএম কুদ্দুস জামানের হাইকোর্ট বেঞ্চ রায়ের জন্য অপেক্ষমাণ (সিএভি) রাখেন।<br/><br/>ওইদিন খুরশীদ আলম খান জানিয়েছিলেন, মামলাটি বাতিল চেয়ে আবদুস সালাম হাইকোর্টে আবেদন করেছিলেন। এরপর আদালত রুল জারি করে মামলার কার্যক্রমের ওপর স্থগিতাদেশ দিয়েছিলেন। এ অবস্থায় ৭ নভেম্বর রুল শুনানি শেষে রায়ের জন্য সিএভি রাখেন হাইকোর্ট।<br/><br/>আসামিদের বিরুদ্ধে পরস্পরের যোগসাজশে বৈদেশিক মুদ্রা ক্রয়, সংরক্ষণ ও পাচারের অভিযোগ আনা হয়।<br/><br/><br/>২০১৫ সালের ১৩ এপ্রিল দুদকের উপ-পরিচালক সামছুল আলম বাদী হয়ে তেজগাঁও থানায় মামলাটি দায়ের করেন। মামলার অন্য আসামিরা হলেন- সালামের ভাই আফতাবুল আলম ও ইটিভির সাবেক জ্যেষ্ঠ ব্যবস্থাপক ফজলুর রহমান শিকদার।</p>
    </article>
  </body>
</html>