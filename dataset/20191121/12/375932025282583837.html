<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/penzugy/penzugyi-hirek/ismertebb-de-lassubb-is-lett-a-lizing-2-1883421/"/>
    <meta property="og:site_name" content="Világgazdaság"/>
    <meta property="article:published_time" content="2019-11-21T12:53:00+00:00"/>
    <meta property="og:title" content="Ismertebb, de lassúbb is lett a lízing"/>
    <meta property="og:description" content="Az idén a vártnak megfelelően a korábbi évekhez képest erősebb a kereslet a lízingkonstrukciók iránt, ez a jövőre nézve biztató – mondta a Világgazdaságnak a Magyar Lízingszövetség elnöke."/>
  </head>
  <body>
    <article>
      <h6 class="kicker">Az uniós pályázatok kifutása nagy lehetőségeket kínálhat a piac szereplőinek</h6>
      <h1>Ismertebb, de lassúbb is lett a lízing</h1>
      <address><time datetime="2019-11-21T12:53:00+00:00">21 Nov 2019, 12:53</time> by <a rel="author">Nagy László Nándor</a></address>
      <h4>Az idén a vártnak megfelelően a korábbi évekhez képest erősebb a kereslet a lízingkonstrukciók iránt, ez a jövőre nézve biztató – mondta a Világgazdaságnak Nyikos Katalin, a Magyar Lízingszövetség elnöke, aki szerint ugyanakkor több kockázattal kell számolniuk a piaci szereplőknek.</h4>
      <p>
        <b>Az év első kilenc hónapjában több mint 9 százalékkal, csaknem 550 milliárd forintra nőtt a finanszírozott összeg, ami elmarad a 2017-es 18 százalékos és a tavalyi 13 százalékos növekedéstől. Meglepte a visszafogottabb eredmény?</b>
      </p>
      <p>A rövid válasz, hogy a teljes piac teljesítményét tekintve ez nem meglepő. A Magyar Lízingszövetség az év elején közzétett prognózisában már jelezte, hogy az idén már csak lassúbb tempóban, körülbelül 10 százalékkal növekedhet a piac. A 9,3 százalékos első kilenc havi többlet lényegében megegyezik ezzel az előrejelzéssel. Meglepetések, rekordok, válság előtti szintű eredmények azonban születtek a különböző szegmensekben.</p>
      <p>
        <b>Hol volt a legnagyobb a meglepetés?</b>
      </p>
      <p>A lízingpiaci növekedésben to­vábbra is az autó- és kisha­szon­gépjármű-finanszírozás játssza a főszerepet. Ezek beszerzését segítendő 198 milliárd forintot helyeztek ki a tagvállalataink, ami 10 százalékos bővülésnek felel meg. Ennél is jobb eredményt ért el a flottapiac, ahol 13 százalékkal, 66 milliárdra nőtt a finanszírozott összeg.</p>
      <figure>
        <img src="https://www.vg.hu/wp-content/uploads/2019/11/NyikosKatalin008vz.jpg"/>
        <figcaption>Fotó: VG / Vémi Zoltán</figcaption>
      </figure>
      <p>Ez már a válság előtti szintnek felel meg. Az agrárgép-finanszírozás – részben a jegybanki programnak, az NHP-nek köszönhetően – 24 százalékos növekedéssel 74 milliárdos összeget hozott össze, így újabb éves rekord születhet ezen a részpiacon. Az építőipar szárnyalásának köszönhetően az építőgépek finanszírozása is már a válság előtt szintet közelíti. Ez az év abban is kedvező változást hozott, hogy jelentősen nőtt a lízing mint finanszírozási konstrukció ismertsége. Mindez kedvező a jövőre nézve, mert a rugalmas, költséghatékony lízingkonstrukciók szinte bármilyen eszköz – akár autó, kishaszongépjármű, kisebb teherautó vagy kamion, gépek, termelőeszközök – esetében megoldást nyújtanak az érintett cégeknek és magánszemélyeknek.</p>
      <p>
        <i>A <a href="https://www.vg.hu/vilaggazdasag/vilaggazdasag-penzugy/ismertebb-de-lassubb-is-lett-a-lizing-1880109/">teljes interjút</a> a Világgazdaság csütörtöki számában olvashatja</i>
      </p>
    </article>
  </body>
</html>