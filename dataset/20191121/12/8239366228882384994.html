<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/reformuvaty_internaty_na_lvivshchyni_dopomagayut_kanadtsi_331311.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-21T12:55:00+00:00"/>
    <meta property="og:title" content="Реформувати інтернати на Львівщині допомагають канадці"/>
    <meta property="og:description" content="Вчора, 20 листопада, голова Львівської ОДА Маркіян Мальський підписав угоду про партнерство між ЛОДА та Agriteam Canada Consulting Ltd щодо реформування системи інституційного догляду та виховання дітей до 2026 року."/>
  </head>
  <body>
    <article>
      <h1>Реформувати інтернати на Львівщині допомагають канадці</h1>
      <h2>Вчора, 20 листопада, голова Львівської ОДА Маркіян Мальський підписав угоду про партнерство між ЛОДА та Agriteam Canada Consulting Ltd щодо реформування системи інституційного догляду та виховання дітей до 2026 року.</h2>
      <address>
        <time datetime="2019-11-21T12:55:00+00:00">21 Nov 2019, 12:55</time>
      </address>
      <slideshow>
        <figure>
          <img src="https://galinfo.com.ua/media/gallery/full/r/e/reformainternativ1.jpeg"/>
          <figcaption>Реформувати інтернати на Львівщині допомагають канадці</figcaption>
        </figure>
        <figure>
          <img src="https://galinfo.com.ua/media/gallery/full/r/e/reformainternativ.jpg"/>
          <figcaption>Реформувати інтернати на Львівщині допомагають канадці</figcaption>
        </figure>
      </slideshow>
      <p>Команда Agriteam Canada Counsulting Ltd діє за підтримки уряду Канади і є одним із важливих партнерів Львівщини у реформі деінституалізації. Спільно зі Службою у справах дітей Львівської ОДА іноземні фахівці працюють у межах проєкту “Експертна підтримка врядування та економічного розвитку” (EDGE).</p>
      <p>“Ми віримо, що співпраця між нами тільки зміцніє, бо саме зараз, у листопаді, стартує наступний проєкт, в якому будемо працювати разом. Це - “Супровід урядових реформ в Україні”. У ньому також будемо працювати разом. Нам важливий досвід канадських колег. Ми сподіваємося, що разом нам вдасться об’єднати заради щасливого майбутнього дітей владу, батьків і громади”, - каже заступник голови Львівської ОДА Юрій Холод, який вчора мав робочу зустріч із представниками Посольства Канади в Україні.</p>
      <p>Проєкт EDGE допомагає місцевій владі планувати, впроваджувати та комунікувати реформи. У жовтні, наприклад, місцеві спеціалісти, за підтримки канадських партнерів, здійснили комплексну оцінку комунального закладу ЛОР “Будинок дитини №2 для дітей з ураженням центральної нервової системи і порушенням психіки”. Наразі формують висновки та рекомендації для підготовки закладу до трансформації.</p>
      <p>Надалі планують проаналізувати комунальний заклад ЛОР “Краковецький навчально-реабілітаційний центр І-ІІ ступенів з поглибленою професійною підготовкою”. </p>
      <p>Це передбачає оцінку потреб кожної дитини в закладі, потреб її родини і послуг, які є в громаді. Після цього учасники проєкту також запропонують оптимальні шляхи трансформації закладу. Щоб проаналізувати краковецький заклад якнайкраще, проєкт передбачав навчання фахівців області. Триденний практичний семінар відбувся у Львові впродовж 18-20 листопада.</p>
      <p>“Ми зацікавлені, щоб реформи в Україні продовжувалися і були дієвими. Дякуємо за співпрацю і тішимося успіхам нашого спільного пілотного проєкту. Важко переоцінити вагу цієї реформи. Вона вкрай потрібна Україні”, - зазначила радниця посла Канади в Україні, керівник відділу міжнародного розвитку посольства Ашлі Малруні.</p>
      <p>За п’ять років на Львівщині 330 дітей-сиріт та дітей, позбавлених батьківського піклування, й осіб з їх числа отримали власні квартири. На території області наразі функціонує 36 будинків сімейного типу, є 96 прийомних сімей і 3 патронатні родини. Про це повідомив начальник Соціальної служби для дітей Львівської ОДА Володимир Лис.</p>
      <p>Довідково:</p>
      <p>Проєкт EDGE – це гнучка ініціатива, що реалізується за сприяння та фінансової підтримки уряду Канади (Global Affairs Canada) через компанію Agriteam Canada Consulting Ltd. в Україні, спрямована на вирішення найактуальніших проблем у реформуванні влади та економічному розвитку України. Проєкт ʺEDGEʺ надав підтримку урядовим партнерам, щоб посилити їхню спроможність впроваджувати реформи шляхом застосування найкращих міжнародних практик менеджменту.</p>
      <p>З 2017 року EDGE підтримував реформу (ДІ-реформу) системи закладів інституційного догляду та виховання дітей шляхом підвищення потенціалу органів виконавчої влади, органів місцевого самоврядування з її планування, координації, впровадження та комунікації.</p>
    </article>
  </body>
</html>