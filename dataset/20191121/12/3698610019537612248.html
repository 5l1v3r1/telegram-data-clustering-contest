<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/sadovogo-pidozryuyut-u-zlovzhivanni-vladoyu-vruchili-pidozru-330414_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T12:50:00+00:00"/>
    <meta property="og:title" content="Садового підозрюють у зловживанні владою, вручили підозру"/>
    <meta property="og:description" content="Згідно з даними САП, мер Львова намагався провернути оборудку із землею.  "/>
  </head>
  <body>
    <article>
      <h1>Садового підозрюють у зловживанні владою, вручили підозру</h1>
      <h2>Згідно з даними САП, мер Львова намагався провернути оборудку із землею.  </h2>
      <address>
        <time datetime="2019-11-21T12:50:00+00:00">21 Nov 2019, 12:50</time>
      </address>
      <p>Прокурори Спеціалізованої антикорупційної прокуратури у четвер, 21 листопада, вручили <a href="https://dt.ua/POLITICS/sadoviy-zayaviv-pro-rishennya-piti-z-posadi-golovi-ob-yednannya-samopomich-318190_.html"><b>міському голові Львова Андрієві Садовому</b></a> офіційну підозру у зловживанні владою. Про це садовий особисто повідомив в своєму Facebook.</p>
      <p>"Щойно прокурори Холодницького вручили мені повідомлення про підозру. В 2015 році місто Львів на відкритому інвестиційному конкурсі залучило інвестора — компанію CTP. Від цієї компанії за землю ми отримали 54 млн грн. Це було поле, на якому компанія має збудувати індустріальний парк. Починаючи з 2015 року йде блокування цього питання з усіх сторін: на рівні державної влади, Генеральної прокуратури. З того часу прокурори їздять, досліджують, а земля стоїть", — заявив міський голова Львова у відеозверненні.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fandriy.sadovyi%2Fvideos%2F571265123648847%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>У свою чергу "<a href="https://www.pravda.com.ua/news/2019/11/21/7232628/">Українська правда</a>" з посиланням на джерело в САП зазначає, що землю Садовий видав в області, а парк мав би бути у місті.</p>
      <p>"Правоохоронці мають висновок Держаудитслужби, висновок експерта, покази свідків, які навіть звільнились з роботи, щоб не підписувати незаконні рішення", - відзначило джерело видання.</p>
      <p>Львів планував збудувати великий індустріальний парк, площею майже 25 га у мікрорайоні Рясне-2 ще у 2016 році. Щоправда в тоді ж Генпрокуратура порушила кримінальне провадження за фактом продажу 20 га землі керуючій компанії СТР (дочірня компанія голландського гіганта нерухомості виробничого призначення у країнах центральної та східної Європи), звинувативши міську владу в тому, що ціну було суттєво занижено. Наприкінці 2017 року Садовий заявив, що ЛМР та Рясне-Руська сільська рада, якій належить земля, "знайшли порозуміння та компроміс у питанні погодження меж". Питання начебто мали ще затвердити міська та сільська ради, а потім ВРУ, чого так і не відбулось.</p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>