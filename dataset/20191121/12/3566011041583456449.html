<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1548920.html/%D8%AC%D9%87%D8%A7%D9%86-%D8%A7%D9%85%D8%B1%D9%88%D8%B2-%D8%AA%D8%B4%D9%86%D9%87-%D9%88%DB%8C%DA%98%DA%AF%DB%8C-%D9%87%D8%A7%DB%8C-%D8%A8%D8%B3%DB%8C%D8%AC-%D8%A7%D8%B3%D8%AA-%D8%A7%DB%8C%D8%AC%D8%A7%D8%AF-%D8%A2%D8%B1%D8%A7%D9%85%D8%B4-%D9%85%D8%B5%D9%84%D8%AD%D8%AA-%D8%A8%D8%B2%D8%B1%DA%AF-%D9%86%D8%B8%D8%A7%D9%85-%D8%A7%D8%B3%D9%84%D8%A7%D9%85%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T12:14:00+00:00"/>
    <meta property="og:title" content="جهان امروز تشنه ویژگی های بسیج است/ایجاد آرامش مصلحت بزرگ نظام اسلامی است"/>
    <meta property="og:description" content="استاندار زنجان گفت: جهان امروز تشنه ویژگی های بسیج از جمله فداکاری،رشادت و فرهنگ ایثار و شهادت است."/>
  </head>
  <body>
    <article>
      <h1>جهان امروز تشنه ویژگی های بسیج است/ایجاد آرامش مصلحت بزرگ نظام اسلامی است</h1>
      <h2>استاندار زنجان:</h2>
      <address>
        <time datetime="2019-11-21T12:14:00+00:00">21 Nov 2019, 12:14</time>
      </address>
      <p>استاندار زنجان گفت: جهان امروز تشنه ویژگی های بسیج از جمله فداکاری،رشادت و فرهنگ ایثار و شهادت است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.mojerasa.ir/">موج رسا;</a> فتح الله حقیقی امروز در همایش طرح اعتلای بسیج فرهنگیان با عنوان شبکه معلم آینده ساز، اظهار داشت: جهان امروز تشنه ویژگی های بسیج است.</p>
      <p>وی با بیان اینکه همه باید بدانند که امروز ایجاد آرامش در جامعه یک مصلحت بزرگ برای نظام اسلامی است، افزود: اگر آرامش جامعه محقق نشود تحلیل غلط به دشمن داده می شود و اذهان ناراحت مردم را ناراحت تر می کنیم.</p>
      <p>این مسئول با اشاره به اینکه تاکید امام و مقام معظم رهبری اتحاد،وحدت و تقویت مقوم های اتحاد و وحدت است، بیان داشت: این به این معنا نیست که نباید انتقاد کرد بلکه باید انتقاد سازنده انجام شده و مسئولان انتقاد پذیر باشند.</p>
      <p>استاندار زنجان با بیان اینکه رزمندگان ما در دوران دفاع مقدس ویژگی های بزرگی داشتند که می توان به روحیه شجاعت، ایثار و مقاومت اشاره کرد، افزود: باید این ویژگی ها در فرزندان انقلاب تبیین شود.</p>
      <p>حقیقی ادامه داد: دفاع مقدس مایه مباهات و افتخار ملت بزرگ ایران اسلامی است و باید رشادت های آن دوران به فرزندان انقلاب تبیین شود.</p>
      <p>وی خاطرنشان کرد: حماسه سازان انقلاب اسلامی هیچ گاه نباید فراموش شوند چرا که این حماسه سازان با روحیه ایثارو شهادت انقلاب اسلامی را بیمه کردند.</p>
      <p>این مسئول تصریح کرد: در طی 41 سال گذشته نظام اسلامی درگیر با استبداد و استکبار بوده است و بالای 50 مسئله تا کنون برای نظام اسلامی با دخالت مستقیم آمریکا ایجاد شده است.</p>
      <p>استاندار زنجان با بیان اینکه راه ها و روش های دشمن در برخورد با نظام اسلامی عوض شده است، خاطرنشان کرد: وگرنه مسائل امروز پدیده جدیدی نیست که استکبار به آن دست به دامن شده است.</p>
      <p>حقیقی یادآور شد: در آن زمان به صورت یدی و امروز با دنیای آی، تی وارد عرصه برخورد با نظام اسلامی شده و برنامه ریزی می کنند.</p>
      <p>وی با بیان اینکه آمریکا اگر در طول 41 سال گذشته می توانست علیه نظام اسلامی کاری از پیش ببرد لحظه ای به ما امان نمی داد، تصریح کرد: امروز نیروهای مسلح ما به جایگاهی رسیده اند که بالای هزار کیلومتر هر نقطه ای را می تواند بزند.</p>
      <p>این مسئول افزود: امروز مطالعه و مجهز شدن به دانش نوین در مدارس و دانشگاه ها برای رویارویی با  دشمنان نظام اسلامی یک سلاح راهبردی است.</p>
      <p>استاندار زنجان با اشاره به توطئه های اخیر دشمنان، گفت: همه مردم جامعه مطالباتی دارند که باید این مطالبات بیان شود اما صدمه زدن به اموال عمومی نمی تواند راه حل مناسبی برای این موضوع باشد.</p>
      <p>حقیقی گفت: حریم سپاه موثر بودن نیروهای سپاه و نیروهای مسلح کشور را نشان می دهد که دشمن توان اقدام عملی را علیه نظام اسلامی ندارد.</p>
      <p>انتهای پیام/</p>
    </article>
  </body>
</html>