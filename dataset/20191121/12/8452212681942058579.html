<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/250-milioane-de-dolari-plecarea-americanilor-din-marea-neagra/"/>
    <meta property="og:site_name" content="Cotidianul"/>
    <meta property="article:published_time" content="2019-11-21T12:07:22+00:00"/>
    <meta property="og:title" content="250 milioane de dolari – plecarea americanilor din Marea Neagră"/>
    <meta property="og:description" content="Gigantul american ExxonMobil vinde participația de 50% pe care o deține în proiectul Neptun Deep din apele adânci ale Mării Negre românești cu..."/>
  </head>
  <body>
    <article>
      <h1>250 milioane de dolari – plecarea americanilor din Marea Neagră</h1>
      <address><time datetime="2019-11-21T12:07:22+00:00">21 Nov 2019, 12:07</time> by <a rel="author">Cosmin Pam Matei</a></address>
      <p>Gigantul american ExxonMobil vinde participația de 50% pe care o deține în proiectul Neptun Deep din apele adânci ale Mării Negre românești cu 250 milioane de dolari, conform Reuters. Mișcarea face parte dintr-un program mai amplu de vânzări de active din Europa, Asia și Africa, în valoare totală de 25 miliarde de dolari. Americanii vor să renunțe astfel la proiectele meici, din punctul lor de vedere, și să se axeze pe cele uriașe, din SUA și alte zone ale lumii. În Marea Neagră ei sunt parteneri cu OMV Petrom în proiectul Neptun Deep, acolo unde există un potențial de important de gaze raportat la consumul și producția din țara noastră.</p>
      <p>În urmă cu câteva zile, doi oficiali români, președintele Klaus Iohannis și Adrian Volintiru, directorul general Romgaz, au confirmat că ExxonMobil dorește să se retragă din proiectul Neptun din platoul continental al Mării Negre, acolo unde au un parteneriat cu OMV Petrom. ”Eu am întrebat direct, mi s-a răspuns că politica mare a Exxon s-a schimbat și se va retrage din câteva proiecte de investiție din Europa și își va muta accentul în altă zonă. Acesta e răspunsul pe care l-am primit, nu am motive să cred că nu e cel corect. Este nevoie evident de aprofundare. Posibil ca Exxon să nu se retragă, aceste mega-companii spun ce cred ele că e bine să spună, e posibil să se schimbe decizia și să nu se retragă. Pentru noi e important să avem un cadru care să permită unui investitor strategic să intervină”, a declarat Iohannis în timpul dezbaterii electorale pe care a avut-o la Biblioteca Central Universitară. Ceva mai înainte de această afirmație, Volintiru a spus, pentru Agerprez, că Romgaz a fost contactată de către un consultant al ExxonMobil pentru începerea negocierilor în vederea preluării unei participații din proiectul din Marea Neagră. „Am fost contactaţi, printr-un mail, de către consultantul care îi consiliază pe cei de la Exxon în acest exit. Ne-au anunţat că urmează un proces de exit şi că, dacă suntem interesaţi, ne invită la masa discuţiilor. Urmează să purtăm discuţii în perioada următoare, împreună cu reprezentanţii OMV”, a precizat Volintiru. Compania de stat românească este implicată deja în Marea Neagră, alături de rușii de la Lukoil, în două concesiuni în apele adânci.</p>
      <p>Ideea preluării participației ExxonMobil este mai veche. S-a vorbit despre asta și în timpul guvernării PSD dar și acum, când au venit liberalii la putere. De exemplu, Virgil Popescu, ministrul Economiei, a declarat săptămâna trecută că își dorește ca Romgaz să încerce să intre în consorțiu cu OMV Petrom. Ceva mai înainte de el, Iulian Iancu (PSD), preşedintele Comisiei pentru industrii şi servicii din Camera Deputaţilor, a făcut aceeași afirmație.</p>
      <p>ÎPerimetrul Neptun Deep, unde s-ar fi găsit rezerve de 42-84 miliarde de metri cubi, adică jumătate din resursa certă de gaze a României, reprezintă cel mai scump proiect de producție de hidrocarburi cu lucrări de explorare finalizate și gata să fie lansat din portofoliul de 40 de astfel de proiecte al gigantului american, având costuri de explorare capitalizate în valoare de peste jumătate de miliard de dolari, se arată într-un raport anual pe 2018 al companiei, depus la Comisia de supraveghere a pieței de capital din SUA, citat de Profit.ro. Astfel, potrivit sursei citate, la Neptun Deep au fost capitalizate sub formă de active costuri de explorare în valoare de 536 milioane dolari în perioada scursă între 2012, anul descoperirii zăcămintelor, și 2016, când au fost finalizate lucrările de explorare. Suma este mai mare decât cele aferente proiectelor Gorgon Area Ullage din Australia, care va extrage gaze în vederea lichefierii (318 milioane dolari în perioada 1994 – 2015) și Papua LNG (246 milioane dolari în 2017), următoarele două din clasament, potrivit Profit.ro.</p>
      <p>Neptun Deep este un proiect extrem de important, fundamental pentru asigurarea securităţii energetice a României, iar OMV Petrom continuă să fie extrem de angajat faţă de acest proiect, dar are nevoie de claritate şi stabilitate legislativă, a declarat Christina Verchere, CEO al OMV Petrom, într-o conferinţă de presă pentru prezentarea rezultatelor grupului. Și are nevoie “cât mai repede posibil”.</p>
    </article>
  </body>
</html>