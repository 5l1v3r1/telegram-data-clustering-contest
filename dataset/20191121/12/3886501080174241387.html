<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/119609-rektorka-senat-da-postupi-po-pravilniku-o-ponistavanju-doktorata-u-slucaju-sinise-malog?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-21T12:45:04+00:00"/>
    <meta property="og:title" content="Rektorka: Senat da postupi po pravilniku o poništavanju doktorata u slučaju Siniše Malog"/>
    <meta property="og:description" content="Odbor za profesionalnu etiku Univerziteta u Beogradu dostaviće Senatu Univerziteta da postupi po pravilniku o poništavanja doktorata u slučaju ministra Siniše Malog jer je jednoglasno utvrdio postojanje neakademskog ponašanja u njegovom radu, izjavila je danas rektorka Univerziteta Ivanka Popović.Ona je novinarima kazala da je Siniša Mali prekršio etički kodeks Univerziteta jer je bez navodjenja citirao tekstove drugih autora.Popović je kazala da je Odbor za profesionalnu etiku na sednici konstatovao da predloženu meru javne osude dekan Fakulteta nije izrekao, a izricanje mere je u nadležnosti dekana fakulteta.Mali je učinio povrede iz člana 22. Kodeksa profesionalne etike, jer je u delu disertacije doslovno preuzimao tekstove odnosno cele pasuse iz tekstova drugih autora, bez navodjenja imena tih autora, rekla je Popović.Nastavno-naučno veće Fakulteta organizacionih nauka (FON) usvojilo je 28. oktobra izveštaj Etičke komisije FON-a o doktorskoj disertaciji ministra finansija Siniše Malog, kojim se utvrdjuje…"/>
  </head>
  <body>
    <article>
      <h1>Rektorka: Senat da postupi po pravilniku o poništavanju doktorata u slučaju Siniše Malog</h1>
      <address>
        <time datetime="2019-11-21T12:45:04+00:00">21 Nov 2019, 12:45</time>
      </address>
      <p><b>Odbor za profesionalnu etiku Univerziteta u Beogradu dostaviće Senatu Univerziteta da postupi po pravilniku o poništavanja doktorata u slučaju ministra Siniše Malog jer je jednoglasno utvrdio postojanje neakademskog ponašanja u njegovom radu, izjavila je danas rektorka Univerziteta Ivanka Popović.</b><br/><br/>Ona je novinarima kazala da je Siniša Mali prekršio etički kodeks Univerziteta jer je bez navodjenja citirao tekstove drugih autora.<br/><br/>Popović je kazala da je Odbor za profesionalnu etiku na sednici konstatovao da predloženu meru javne osude dekan Fakulteta nije izrekao, a izricanje mere je u nadležnosti dekana fakulteta.<br/><br/>Mali je učinio povrede iz člana 22. Kodeksa profesionalne etike, jer je u delu disertacije doslovno preuzimao tekstove odnosno cele pasuse iz tekstova drugih autora, bez navodjenja imena tih autora, rekla je Popović.<br/><br/>Nastavno-naučno veće Fakulteta organizacionih nauka (FON) usvojilo je 28. oktobra izveštaj Etičke komisije FON-a o doktorskoj disertaciji ministra finansija Siniše Malog, kojim se utvrdjuje postojanje "neakademskog ponašanja", i predložilo izricanje mere javne osude za sporni doktorat.<br/><br/>Doktorat Malog doveden je u pitanje pre pet godina kada su ga univerizitetski profesori optužili da je plagirao deo svog rada.<br/><br/><b>Zelenović traži hitnu smenu ministra Malog</b><br/><br/>Predsednik Zajedno za Srbiju Nebojša Zelenović pozvao je predsednicu Narodne skupštine Maju Gojković da u roku od 24 časa zakaže vanrednu sednicu kako bi ministar finansija Siniša Mali bio smenjen.<br/><br/>Odbor za profesionalnu etiku Univerziteta u Beogradu dostaviće Senatu Univerziteta da postupi po pravilniku o poništavanju doktorata u slučaju ministra Siniše Malog jer je jednoglasno utvrdio postojanje neakademskog ponašanja u njegovom radu, izjavila je danas rektorka Univerziteta Ivanka Popović.<br/><br/>Popović je nakon sednice Odbora novinarima kazala da je Siniša Mali prekršio etički kodeks Univerziteta jer je bez navodjenja citirao tekstove drugih autora.<br/><br/>"Beogradski Univerzitet uspeo je da se odupre nezabeleženim pritiscima vlasti i da donese jedinu moguću odluku. Zamislite samo šta o našoj zemlji danas pričaju u Svetskoj banci, Medjunarodnom monetarnom fondu ili Evropskoj investicionih banci, kada je dokazano da nam je ministar finansija prevarant", navodi se u pisanoj izjavi Zelenovića.<br/><br/>On je kazao da je Mali "čovek sa hiljadu afera", a da tužilaštvo i policija do sada nisu imali snage da ga procesuiraju "za rušenje Sava male, ni za porodično nasilje o kome je javno svedočila njegova supruga, ni za njegove sumnjive ofšor kompanije...".<br/><br/><b>Jedan od pet miliona: Utvrdjeno da je doktorat Malog plagijat, Univerzitet prva oslobodjena ustanova</b><br/><br/>Udruženje Jedan od pet miliona poručilo je da je Odbor za profesionalnu etiku Univerziteta u Beogradu doneo konačnu odluku da je doktorat ministra finansija Siniše Malog plagijat i da je time Univerzitet prva u nizu institucija u Srbiji koja je oslobodjena.<br/><br/>"Odbor za profesionalnu etiku zasedao je danas da bi se izjasnio o doktoratu ministra finansija Siniše Malog i odbor je doneo konačnu odluku i rekao da je doktorat Malog plagijat", piše u saopštenju Jedan od pet milona.<br/><br/>Jedan od pet miliona navodi, da je time oslobodjena prva institucija u Srbiji, nakon sedam godina uzurpacije svake institucije od strane vlasti.<br/><br/>"Poručujemo da je ovo samo prva u nizu. Nastavićemo da oslobadjamo institucije", piše u saopšenju.<br/><br/><b>Turajlić: Odluka o doktoratu Siniše Malog je bila jedina moguća</b><br/><br/>Profesorka Univerziteta u penziji Srbijanka Turajlić ocenila je danas da je odluka Rektorata da je u doktoratu ministra finansija Siniše Malog bilo neakademskog ponašanja bila jedina moguća i da bi svaka druga odluka predstavljala kraj Univerziteta u Beogradu.<br/><br/>"Ne treba ovde da bude nikakvog iznenadjenja jer bi svaka druga odluka predstavljala kraj Univerziteta u Beogradu. Skoro da mi se čini da je nepotreban komentar, toliko je to očigledno", rekla je Turajlić agenciji Beta.<br/><br/>Srbijanka Turajlić je rekla da je i iz same žalbe Siniše Malog na ranije odluke, koji se žalio na proceduru a ne na suštinu, bilo jasno da on implicitno priznaje postojanje plagijata.<br/><br/>Ona nije mogla da pretpostavi kako će se taj slučaj dalje razvijati i kakva bi mogla da bude politička budućnost Siniše Malog nakon današnje odluke.<br/><br/>"U ovoj Vladi je sve realno. Bilo kakva reakcija je moguća. Moguće je i da ga unaprede i da ga odlikuju, sve je moguće", rekla je ona.<br/><br/><b>Stojanović: Mali da se povuče iz politike ako ima iole morala</b><br/><br/>Politički analitičar Boban Stojanović ocenio je danas da ministar finansija Siniša Mali treba da se povuče iz politike "ako ima iole malo morala" nakon što je Odbor za profesionalnu etiku BU utvrdio da je plagirao delove svog doktorata.<br/><br/>Odbor za profesionalnu etiku Univerziteta u Beogradu dostaviće Senatu Univerziteta da postupi po pravilniku o poništavanju doktorata u slučaju ministra Siniše Malog jer je jednoglasno utvrdio postojanje neakademskog ponašanja u njegovom radu, izjavila je danas rektorka Univerziteta Ivanka Popović.<br/><br/>Popović je nakon sednice Odbora novinarima kazala da je Siniša Mali prekršio etički kodeks Univerziteta jer je bez navodjenja citirao tekstove drugih autora.<br/><br/>"Od današnjeg dana je neprihvatljivo da Siniša Mali bude funkcioner, a ni gradjani ne smeju to da dozvole", izjavio je Stojanović za agenciju Beta.<br/><br/>Stojanović je istakao da nijedan politički akter ne sme u svojim redovima da ima "osvedočenog prevaranta koji je pokušao da prevari akademsku javnost", ali da ne očekuje da će se predsednik Srbije Aleksandar Vučić "odreći Malog".<br/><br/>On ne očekuje da će Mali biti smenjen sa funckije ministra i da će taj posao obavljati dok traje njegov mandat.<br/><br/>Ipak, kako je naveo, aktuelna vlast ne sme da se "kocka" sa javnošću i da zadrži Malog na visokim državnim funkcijama.<br/><br/><b>Ne davimo Beograd traži hitnu smenu Malog nakon odluke Odobra BU o doktoratu</b><br/><br/>Inicijativa "Ne davimo Beograd" zatražila je danas hitnu smenu ministra finansija Siniše Malog nakon nakon odluke Odbora za profesionalnu etiku BU o njegovom doktorskom radu.<br/><br/>"Nismo toliko naivni da verujemo da će Siniša Mali pokazati i trunku ličnog integriteta i sam podneti ostavku, zato od premijerke Ane Brnabić zahtevamo njegovu smenu, a gradjane pozivamo da nam se u tome pridruže na protestu u ponedeljak 25. novembra u 18 časova ispred ministarstva finansija", navodi se u saopštenju Inicijative.<br/><br/>Inicijativa je istakla da je plagiranje doktorata samo jedna od afera u koje je umešan Siniša Mali i zato ukoliko ostane ministar, to će biti još jedan pokazatelj da se "u ovoj državi moral i etika ne računaju kao vrednosti, da se ukazivanje na kršenje zakona kažnjava, da se štite i podržavaju falsifikati, bahatost, korupcija i kriminal".<br/><br/><b>Jerkov: Odluka Univerziteta ohrabrenje i za druge</b><br/><br/>Poslanica Demokratske stranke Aleksandra Jerkov izjavila je da je vest da je Odbor za profesionalnu etiku Univerziteta u Beogradu uprkos pritiscima proglasio doktorat ministra finansija Siniše Malog za plagijat i naložio da se pokrene procedura za oduzimanje diplome, ohrabrujuća za sve one koji veruju da se može pošteno živeti od svog rada.<br/><br/>Profesori Univerziteta u Beogradu pokazali su da se svoj posao može raditi u skladu sa zakonom i pošteno, i to ohrabruje i druge institucije koje se nalaze pod pritiscima i pretnjama moćnika iz Srpske napredne stranke.<br/><br/>Zabrinjava, dodala je Jerkov količina agresije kojoj je bila izložena rekotrka Ivanka Popović i u ovom Parlamentu od kad je samo utvrdila da nadležna tela treba da ispitaju navode da je Mali plagirao svoj dokotorat, i dodala da ona mora imati apsolutnu zaštitiu zbog ovoga što će uslediti.<br/><br/>"Jasno je da je Mali ukrao intelektualnu svojinu, a ostaje da druge institucije utvrde da svi koji čine režim SNS kradu i drugu vrstu tudje svojine", rekla je Jerkov i dodala da je oduzimanje lažnog zvanja Malom prvi korak u tom pravcu.<br/><br/>Jerkov je dodala da ne očekuje ostavku ili smenu ministra, jer bi to bio moralni čin proistekao iz osećaja odgovornosti premijerke, ali da postoji još jedan mehanizam, a to je da Skupština koja je glasala za njega pokrene postupak za njegovu smenu.<br/><br/>Jerkov je dodala da bi do eventualne smene moglo da dodje samo zbog pritiska javnosti.<br/>"Više nego je jasno da ovaj čovek više ni dana ne sme zauzimati javnu funkciju, niti biti deo javnog života", dodaje "Ne davimo Beograd".<br/><br/><b>Ratko Božović: Dobra odluka Odbora za profesionalu etiku, ne očekujem posledice po Malog</b><br/><br/>Sociolog Ratko Božović izjavio je danas da je dobro što je Odbor za profesionalnu etiku uputio predlog Senatu Univerziteta da postupi po pravilniku za poništenje doktorata ministra finansija Siniše Malog, da je time jedna stvar završena, ali da ne veruje da će biti posledica po političku karijeru Malog.<br/><br/>"Ne verujem da će biti posledica. On je već rekao da može da napravi nov doktorat, a da ovaj pocepa. Time ga je već imaginarno pocepao", rekao je Božović.<br/><br/>Ocenio je da se ličnosti u Srbiji vezuju za funkciju, a ne za ono što je njihova ljduska i moralna složenost.<br/><br/>"Na to se više ne računa, računa se na funkciju i mesto u hijerarhiji", rekao je Božović.<br/><br/>Rekao je da se odlukom Odbora jedna krajnje traumatična situacija konačno završila, i da je to konačno dobro i za Malog.<br/><br/>"Moramo uzeti u obzir da se i Mali muči. Dobro je da se stavi tačka na to. Da se završilo drugačije to ne bilo završeno i ne bi bilo dobro", rekao je Božović.<br/><br/><b>Milivojević: Sudbina Siniše Malog zavisi od procene Vučića kako afera utiče na rejting</b><br/><br/>Analitičar Cvijetin Milivojević izjavio je danas da naredni potez ministra Siniše Malog, posle odluke Odbora za profesionalnu etiku, zavisi od procene predsednika države Aleksandra Vučića koliko neki dogadjaj, pa tako i afera sa  doktoratom, utiče na rejting koji uvek prati pažljivo.<br/><br/>"Ako vidi da je atmosfera u društvu takva da se ovo negativno odražava Mali će, na primer, biti suspednovan godinu dana kao što je bilo sa ministrom odbrane Bratislavom Gašićem, koji je zatim vraćen na velika vrata", rekao je Milivojević za agenciju Beta.<br/><br/>Medjutim, kako je naveo, ukoliko Vučić misli da bi se na takav način pokazala slabost, to se neće desiti uprkos odluci Odbora.<br/><br/>Milivojević je podsetio da za mesto ministra nije potreban dokorat, ali da javni moral obavezuje na odredjeno ponašanje koje ne dozvoljava da se do doktorata dodje tako što se prepiše.<br/><br/>Prema rečima Milivojevića, ako Mali pokaže manje sujete a više pameti, mogao bi da kaže "ljudi odričem se tog doktorata, očito sam pogrešno citirao, ali to ne utiče na moje znaje i mesto".<br/><br/>Mogao bi, kaže Milivojević, da izazove stručnu javnost i kaže "dajte mi rok od godinu dana napisaću novi doktorat na novu temu".<br/><br/><b>Trifunović (PSG): Odluka etičkog odbora Univerziteta je najsnažniji odgovor na moralno potonuće</b><br/><br/>Predsednik Pokreta slobodnih gradjana (PSG) Sergej Trifunović ocenio je danas da je odluka etičkog odbora Beogradskog univerziteta o doktoratu ministra Siniše Malog "najsnažniji i najvažniji" institucionalni odgovor na "moralno potonuće koje je zahvatilo sve delove društva".<br/><br/>"Ovo je jedan od najvažnijih dana od kad smo upali u provaliju koju su nam iskopali neoradikali. Studenti su pobedili, nisu pristali na laž, nisu pristali na ponižavanje i istrajali su u svojoj borbi. Treba svi da se ugledamo na njih", ocenio je on u pisanoj izjavi.<br/><br/>Trifunović je istakao da je tom odlukom sačuvan obraz Univerziteta, sačuvana je "vera da se pošten rad isplati, a nepošten kažnjava, sačuvana je vera studenata u svoje profesore i probudjena je nada".<br/><br/>"To je od nemerljive važnosti. A što se tiče lažnog doktora Siniše Malog, ne sme mu se dopustiti luksuz da podnese ostavku. Ostavka je čin časnih ljudi, a njegovo beščašće je danas jednoglasno utvrdjeno. On mora biti smenjen, a ostavke nek podnesu i oni koji su ga napravili", dodao je on. <b>Rašković Ivić: Mali više ni dana ne može ostati na funkciji ministra finansija</b><br/><br/><br/>Potpredsednica Narodne stranke Sanda Rašković Ivić ocenila je danas da ministar finansija Siniša Mali više ni dana ne može ostati na toj funkciji, nakon što je Etički odbor Univerziteta jednoglasno utvrdio da je njegov doktorat plagijat i zatražio da bude poništen.<br/><br/>"Sramotno je da dokazanom lopovu na raspolaganje bude poverena državna kasa, jer se onome ko je ukrao doktorat ne može verovati da neće ukrasti i novac", rekla je Rašković Ivić, prenosi Narodna stranka.<br/><br/>Narodna stranka, kako navodi ona, veruje da će doktorat Malog biti poništen, a on smenjen sa funkcije ministra finansija.<br/><br/>"Mladi i obrazovani ljudi, baš kao i svi gradjani Srbije, trebalo bi da na čelnim mestima u državi imaju ljude na koje mogu da se s ponosom ugledaju. U takve ne spadaju kadrovi aferaške vlade premijerke Ane Brnabić, kao što su Siniša Mali i Nebojša Stefanović", rekla je Rašković Ivić. <b>Dveri: Univerzitet u Beogradu odbranio svoj ugled</b><br/><br/><br/>Potpredsednica Dveri Tamara Kerković ocenila je danas da je Univerzitet u Beogradu odbranio svoj ugled time što je proglasio doktorat ministra finansija Siniše Malog plagijatom, navodi se u saopštenju Dveri.<br/><br/>Kerković je kazala da je odlukom Odbora za profesionalnu etiku Univerziteta u Beogradu da proglasi doktorat Siniše Malog plagijatom odbranjen ugled Univerziteta i na tome je čestitala profesorima i studentima koji svoje diplome stiču pošteno.<br/><br/>"Ova odluka je pokazala da su pritisak javnosti i integritet jedne institucije ipak jači od političkog pritiska, i to daje motiv svim gradjanima da nastave da ukazuju na laži i manipulacije funkcionera vladajuće stranke", navodi se u pisanoj izjavi.<br/><br/>Kerković je istakla da je uverena da će uskoro na red doći i poništavanje doktorata, ali i, kako je istakla, "preispitivanje diplome osnovnih studija ministra Nebojše Stefanovića".</p>
    </article>
  </body>
</html>