<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/ceske-rodiny-chteji-prijmout-detske-uprchliky-vlada-nema-branit-solidarite-20191121.html"/>
    <meta property="og:site_name" content="Deník.cz"/>
    <meta property="article:published_time" content="2019-11-21T12:57:00+00:00"/>
    <meta property="og:title" content="České rodiny chtějí přijmout dětské uprchlíky. Vláda nemá bránit solidaritě"/>
    <meta property="og:description" content="Iniciativa Češi pomáhají má seznam zhruba dvou stovek rodin, které by byly ochotny přijmout dětské uprchlíky z řeckých táborů. Vyzvala vládu, aby poskytnutí pomoci umožnila a vytvořila meziresortní skupinu, která by navrhla přesný postup. Na tiskové konferenci to řekl zakladatel iniciativy Jaroslav Miko. Řecko v září požádalo o to, aby Česko přijalo 40 dětí bez doprovodu z řeckých uprchlických táborů."/>
  </head>
  <body>
    <article>
      <h1>České rodiny chtějí přijmout dětské uprchlíky. Vláda nemá bránit solidaritě</h1>
      <address><time datetime="2019-11-21T12:57:00+00:00">21 Nov 2019, 12:57</time> by <a rel="author">ČTK</a></address>
      <p>"Rodin je nyní zhruba 200. Některé už nevěří, že by se vše zrealizovalo (přijetí dětských uprchlíků)," uvedl Miko.</p>
      <p>Řecko začátkem září vyzvalo všechny ministry vnitra EU, aby jejich země přijaly děti bez doprovodu z řeckých uprchlických táborů. Na dopis upozornil server Hlídací pes. Šéf resortu Jan Hamáček (ČSSD) pak uvedl, že se Řecko jen snaží znovu vyvolat debatu o přerozdělování uprchlíků. Dodal, že v přesouvání sedmnáctiletých bez nároku na azyl po Evropě nevidí smysl. Minulý týden Atény vybídl, aby poskytly konkrétní seznam 40 dětí, které by ČR mohla přijmout. Podotkl, že podobnou žádost zaslal do Řecka už před rokem, odpověď ale nedostal.</p>
      <figure>
        <img src="https://g.denik.cz/1/f8/migranti-more-lod_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/kudy-pujdou-priste-eu-sleduje-migranty-pres-web-20191104.html">Kudy půjdou příště? EU sleduje migranty přes web Přečíst článek ›</a>
      </aside>
      <p>"Jsem přesvědčen, že problém, o kterém hovoříme, se rozhodně netýká syrských sirotků ve věku do deseti let. Typický nezletilý bez doprovodu na řecké straně je chlapec ve věku 15+, velmi pravděpodobně z Afghánistánu nebo z Pákistánu. U takových osob je případná integrace velmi komplikovaná," řekl dnes Hamáček. Dodal, že u pakistánských uprchlíků důvod k přijetí nevidí, protože EU má s Pákistánem uzavřenou readmisní dohodu o navracení. "Takže tam by měla řecká strana okamžitě reagovat a vrátit je zpátky do Pákistánu," uvedl Hamáček.</p>
      <h3>Děti nelze separovat na základě národnosti</h3>
      <p>Miko řekl, že český ministr vnitra loni žádal o seznam jen syrských dětí a řecká strana odmítla vybírat potřebné podle státní příslušnosti. "Opakuje se ta situace. Ministr znovu žádá o seznam syrských dětí. Řecká strana znovu zopakovala, že děti na základě národnosti separovat nelze," dodal Miko.</p>
      <p>Iniciativa Češi pomáhají spolu s Lékaři bez hranic, Organizací pro pomoc uprchlíkům a Amnesty International vyzvala vládu, aby projevení solidarity nebránila a vytvořila meziresortní skupinu, která by navrhla přesný postup přijetí dětských běženců bez doprovodu z Řecka.</p>
      <p>Podle vedoucí jednoho z řeckých projektů Lékařů bez hranic Eirini Papanastasiou je v Řecku na 5000 dětských uprchlíků bez doprovodu. V uprchlickém centru na ostrově Samos s kapacitou 650 míst pobývá 7000 lidí, dětí bez doprovodu je tam 300. Vody a jídla je nedostatek, chybí hygienické zázemí. "Viděli jsme děti, které jsou v takovém stavu, že přestaly jíst, mluvit," popsala Papanastasiou. Méně než 13 let je 15 procentům dětí, ostatní jsou starší.</p>
      <figure>
        <img src="https://g.denik.cz/1/11/ctk-turecka-vlada-durazne-odmitla-obvineni-vznesena-organizacemi-na-ochranu-lidskych-prav-ze-posila_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/posilani-syrskych-uprchliku-zpet-do-valecne-zony-turecka-vlada-obvineni-odmita-20191026.html">Posílání syrských uprchlíků zpět do válečné zóny? Turecká vláda obvinění odmítá Přečíst článek ›</a>
      </aside>
      <p>Na kabinet chtějí ve Sněmovně tlačit i opoziční politici. Podle nich je absurdní, že desetimilionová bohatá země s humanistickou tradicí za víc než rok pomoc neposkytla. "Kdybychom rozmístili 40 dětí po celé republice, pro Prahu by to byly čtyři děti, pro Liberec dvě. To je přece nic," řekl místopředseda STAN Jan Farský.</p>
      <p>S návrhem přijmout 50 syrských sirotků z řeckých táborů přišla loni europoslankyně Michaela Šojdrová (KDU-ČSL). Premiér Andrej Babiš (ANO) tehdy uvedl, že Česko žádné migranty přijímat nebude a uprchlíkům je třeba pomáhat v jejich zemích. Zmínil plán vybudovat sirotčinec v Sýrii. Týdeník Respekt před nedávnem informoval o tom, že se záměr neuskuteční.</p>
      <p>Podle Šojdrové řecká žádost je nabídkou k dobrovolné solidaritě. "Celou dobu jsme slyšeli, že ČR je pro dobrovolnou solidaritu. Teď, když ji můžeme projevit, si vybíráme, jestli jsou děti malé. Neumíme se chovat zodpovědně," uvedla Šojdrová.</p>
    </article>
  </body>
</html>