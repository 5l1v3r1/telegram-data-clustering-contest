<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/oriaki-katastasi-ston-oasth"/>
    <meta property="og:site_name" content="Metrosport.gr"/>
    <meta property="article:published_time" content="2019-11-21T12:00:00+00:00"/>
    <meta property="og:title" content="Οριακή η κατάσταση στον ΟΑΣΘ"/>
    <meta property="og:description" content="Η σταδιακή κατάρρευση του στόλου σε αριθμούς, η σημερινή κατάσταση και οι διαθέσιμες λύσεις για την ανάταξη των αστικών συγκοινωνιών της Θεσσαλονίκης."/>
  </head>
  <body>
    <article>
      <h1>Οριακή η κατάσταση στον ΟΑΣΘ</h1>
      <h2>Η σταδιακή κατάρρευση του στόλου σε αριθμούς, η σημερινή κατάσταση και οι διαθέσιμες λύσεις για την ανάταξη των αστικών συγκοινωνιών της Θεσσαλονίκης.</h2>
      <address><time datetime="2019-11-21T12:00:00+00:00">21 Nov 2019, 12:00</time> by <a rel="author">Metrosport.gr Team</a></address>
      <p>Και αίφνης ο ΟΑΣΘ επανήλθε στο προσκήνιο με αφορμή την έκθεση μεταμνημονιακής εποπτείας της Ευρωπαϊκής Επιτροπής (δείτε εδώ), αλλά και εξ αιτίας μίας ερώτησης την οποία κατέθεσαν οι βουλευτές του ΣΥΡΙΖΑ προς τον υπουργό Υποδομών και Μεταφορών (δείτε εδώ). Βεβαίως, για τους καθημερινούς ταλαίπωρους χρήστες της αστικής συγκοινωνίας της Θεσσαλονίκης ο ΟΑΣΘ είναι καθημερινά στο προσκήνιο τα τελευταία τέσσερα χρόνια, μετά τη σταδιακή κατάρρευσή του, από το 2015 και εντεύθεν.</p>
      <p>Στην έκθεση της Κομισιόν επισημαίνεται μεταξύ άλλων οι τεράστιες ελλείψεις σε λεωφορεία (κυκλοφορούν σχεδόν τα μισά απ' όσα προβλέπονται), η παλαιότητά τους, η κατάρρευση των εσόδων (μετά βίας καλύπτουν το 50% της μισθοδοσίας), καθώς και η μη σύσταση του διάδοχου σχήματος του ΟΑΣΘ, της ΑΣΥΘ.</p>
      <p>Την ίδια ώρα, βουλευτές του ΣΥΡΙΖΑ οι οποίοι είχαν σιωπήσει τα δύο τελευταία χρόνια για το χάλι στο οποίο οδήγησε τον Οργανισμό η διοίκηση του Στέλιου Παππά, χάλι μεγαλύτερο από εκείνο που παρέλαβε, με την ερώτησή τους εγκαλούν την κυβέρνηση για μια σειρά ζητήματα όπως:</p>
      <p>- «για τη μη σύσταση της ΑΣΥΘ», η οποία έπρεπε να έχει συσταθεί ήδη από την προηγούμενη κυβέρνηση, αλλά ο κ. Σπίρτζης το παρέπεμψε στην επόμενη, εν είδει τιμωρίας για την καταψήφιση του ΣΥΡΙΖΑ (όπως κυνικά είχε δηλώσει ο ίδιος).</p>
      <p>- «για την απαξίωση του στόλου του ΟΑΣΘ λόγω ηλικίας», όταν επί ημερών Σπίρτζη αυξήθηκε το όριο ηλικίας των λεωφορείων από τα 20 στα 23 χρόνια και παράλληλα, κατά τον τελευταίο μήνα της διοίκησης Παππά τα διαθέσιμα λεωφορεία ήταν λιγότερα από 220.</p>
      <p>-  για το ότι «δεν έχουν λυθεί τα προβλήματα παροχής συγκοινωνιακού έργου με την κατάσταση να περιγράφεται πλέον ως τραγική», όσο τραγική ήταν και επί ημερών Παππά, αλλά τότε εκείνοι σιωπούσαν.</p>
      <p>- για την «απευθείας ανάθεση έργου στα ΚΤΕΛ η οποία παρουσιάζεται ως η μόνη λύση για τη βελτίωση του παρεχόμενου συγκοινωνιακού έργου», λύση η οποία ξεκίνησε από τον ίδιο τον κ. Σπίρτζη, ήδη από τον περασμένο Μάιο.</p>
      <p>
        <b>Η κατάρρευση σε αριθμούς</b>
      </p>
      <p>Όμως, πέρα από τις κοντόφθαλμες μικροκομματικές προσεγγίσεις, η κατάσταση στον ΟΑΣΘ εξακολουθεί να είναι τραγική, παρά την πολύ μικρή αύξηση του διαθέσιμου στόλου. Έως και το 2015 στους δρόμους έβγαιναν περίπου 520 λεωφορεία. Από το 2016 και μετά άρχισε η σταδιακή κατάρρευση. Αναφέρω ενδεικτικά, στοιχεία προερχόμενα από την τηλεματική τα οποία αφορούν τρεις συγκεκριμένους μήνες, για τα έτη 2017, 2018 και 2019. Τον Μάιο του '17 κυκλοφορούσαν κατά μέσο όρο 456 λεωφορεία (δηλαδή ήδη 100 λιγότερα από τα προβλεπόμενα), τον Μάιο του '18 έπεσαν στα 355 και τον Μάιο του '19 ήταν στα 342. Οι αντίστοιχοι αριθμοί για τον μήνα Ιούνιο ήταν 426 ('17), 343 ('18) και 299 ('19) και για τον μήνα Ιούλιο 363 ('17), 331 ('18) και 261 ('19). Καταγράφεται δηλαδή μια διαρκής συρρίκνωση του διαθέσιμου στόλου η οποία παρατηρείται και στους υπόλοιπους μήνες του κάθε χρόνου.</p>
      <p>
        <b>Η σημερινή κατάσταση</b>
      </p>
      <p>Η ανάταξη των οδικών αστικών συγκοινωνιών της Θεσσαλονίκης προϋποθέτει πολλά, τα οποία αφορούν το σύνολο του ΟΑΣΘ (μάνατζμεντ, στόλο, προσωπικό, κόστοι κ.ο.κ.), αλλά το πιο επείγον είναι η αύξηση του διαθέσιμου στόλου των λεωφορείων. Σήμερα στους δρόμους κυκλοφορούν περί τα 320 με 330 λεωφορεία, συν άλλα 25 τα οποία κινεί το ΚΤΕΛ στις έξι γραμμές τις οποίες έχει αναλάβει. Δηλαδή σύνολο 340 με 350 λεωφορεία, όπερ σημαίνει ότι εκτελείται, στην καλύτερη περίπτωση το 65% του μεταφορικού έργου, εξ ου και το αδιαχώρητο στα λεωφορεία, οι καθυστερήσεις, οι ακυρώσεις δρομολογίων κ.ο.κ. Δεδομένου ότι για την πλήρη υλοποίηση του μεταφορικού έργου απαιτούνται 520 λεωφορεία, αυτό σημαίνει ότι λείπουν σήμερα από τον ΟΑΣΘ άλλα τουλάχιστον 170 λεωφορεία. Από που θα προέλθουν αυτά;</p>
      <p>
        <b>Οι διαθέσιμες λύσεις</b>
      </p>
      <p>Η πρώτη δεξαμενή θα είναι και πάλι το ΚΤΕΛ στο οποίο σχεδιάζεται να ανατεθούν άλλες 26 γραμμές, εκτός πολεοδομικού συγκροτήματος, στις οποίες θα δρομολογιθούν περί τα 120 με 125 λεωφορεία. Αυτό δεν πρόκειται όμως να γίνει πριν από τον Φεβρουάριο καθώς η σύμβαση δεν έχει ακόμη υπογραφεί.</p>
      <p>Η δεύτερη δεξαμενή μπορεί να είναι η επισκευή περίπου 90 λεωφορείων τα οποία είναι εδώ και μήνες παροπλισμένα, παρότι η ηλικία τους δεν υπερβαίνει τη δεκαετία. Πρόκειται για αρθρωτά λεωφορεία τα οποία παρουσίασαν σοβαρές ρηγματώσεις στο σασμάν. Σύμφωνα με τον πρόεδρο του ΟΑΣΘ Γιώργο Σκόδρα, η επισκευή τους δεν μπορεί να γίνει εκ των ενόντων, αλλά θα πρέπει να δοθεί σε εξωτερικά συνεργεία, ενδεχομένως συμβεβλημένα με την εταιρεία η οποία τα κατασκεύασε. Για το σκοπό αυτό προετοιμάζεται διαγωνισμός, όπερ σημαίνει ότι τα πρώτα από αυτά τα επισκευασμένα πλέον λεωφορεία, θα τεθούν στη διάθεση των επιβατών μετά τον Φεβρουάριο.</p>
      <p>Στο μεταξύ όμως, μέσα στον επόμενο χρόνο, έως τον Σεπτέμβριο του 2020, πρόκειται να αποσυρθούν άλλα 90 λεωφορεία (45 αρθρωτά και 45 μικρότερα) λόγω συμπλήρωσης ορίου ηλικίας. Άρα το πρόβλημα θα εξακολουθήσει να υφίσταται και οι τρόποι για να λυθεί είναι δύο. Ο πρώτος είναι να αγοραστούν καινούργια λεωφορεία. Ήδη η κυβέρνηση έχει εξαγγείλει τη διενέργεια νέου διαγωνισμού (μετά την ακύρωση του διαγωνισμού Σπίρτζη) για την αγορά περίπου 800 έως 1.000 καινούργιων λεωφορείων από τα οποία στη Θεσσαλονίκη θα αναλογούν 350 (300 ντήζελ και 50 ηλεκτρικά). Όμως ο διαγωνισμός θα πάρει μήνες και τα πρώτα λεωφορεία δεν θα είναι διαθέσιμα πριν από το 2021.</p>
      <p>Η δεύτερη λύση είναι η αγορά μεταχειρισμένων λεωφορείων, ηλικίας το πολύ έως δέκα ετών. Κάτι τέτοιο προϋποθέτει τροποποίηση του νόμου, αλλά και διάθεση κονδυλίων της τάξης περίπου των 10 εκατ. για αγορά 100 λεωφορείων. Το πλεονέκτημα αυτής της λύσης είναι ότι η προμήθεια των μεταχειρισμένων θα μπορεί να γίνει ταχύτερα σε σχέση με την αγορά των καινούργιων.</p>
      <p>Βεβαίως, για να γίνουν όλα αυτά, πρώτη προϋπόθεση είναι μέσα στην επόμενη εβδομάδα να έλθουν προς ψήφιση στη Βουλή, οι αναγκαίες τροπολογίες καθώς, με βάση τον ισχύονται νόμο 4482/2017 ο υπό εκκαθάριση ΟΑΣΘ παύει να υφίσταται μετά τις 3 Δεκεμβρίου. Σύμφωνα με πληροφορίες οι τροπολογίες βρίσκονται ήδη στη νομοπαρασκευαστική επιτροπή και μεταξύ άλλων προβλέπεται παράταση τριών ετών στο σημερινό καθεστώς λειτουργίας του ΟΑΣΘ.</p>
      <p>VORIA.GR</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/sillipsis-stin-periochi-tis-rotonta-gia-narkotika"/>
        <a href="http://www.metrosport.gr/article/sfodri-sigkrousi-michanon-sto-kentro-tis-thessalonikis-tris-travmaties"/>
        <a href="http://www.metrosport.gr/article/stin-entatiki-ke-se-krisimi-katastasi-manolis-glezos"/>
        <a href="http://www.metrosport.gr/article/thessaloniki-dierrixan-14-farmakia-se-ena-mina-se-toumpacharilaou"/>
        <a href="http://www.metrosport.gr/article/me-chreosi-sti-forthnet-to-karfoma-gia-ton-antikapnistiko-sto-1142"/>
        <a href="http://www.metrosport.gr/article/epese-to-proto-prostimo-se-kafeteria-gia-ton-antikapnistiko-nomo"/>
      </related>
    </article>
  </body>
</html>