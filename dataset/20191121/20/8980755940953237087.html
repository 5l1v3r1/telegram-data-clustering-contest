<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilbianconero.com/a/ufficiale-il-rinnovo-di-cuadrado-cifre-e-dettagli-59225"/>
    <meta property="og:site_name" content="il BiancoNero"/>
    <meta property="article:published_time" content="2019-11-21T20:00:00+00:00"/>
    <meta property="og:title" content="UFFICIALE il rinnovo di Cuadrado: cifre e dettagli"/>
    <meta property="og:description" content="Era nell'aria già da un po', adesso è arrivata l'ufficialità del rinnovo di Juan Cuadrado con la Juventus. Il colombiano, appena tornato dagli impegni con la sua nazionale,"/>
  </head>
  <body>
    <article>
      <h1>UFFICIALE il rinnovo di Cuadrado: cifre e dettagli</h1>
      <address>
        <time datetime="2019-11-21T20:00:00+00:00">21 Nov 2019, 20:00</time>
      </address>
      <p>Era nell'aria già da un po', <b>adesso è arrivata l'ufficialità del rinnovo di</b><b>Juan Cuadrado</b> con la Juventus. Il colombiano, appena tornato dagli impegni con la sua nazionale, in mattinata si è recato in sede insieme al suo agente Alessandro Lucci per prolungare il suo contratto con i bianconeri. <b>Cuadrado ha firmato fino al 2022 con opzione per un'ulteriore stagione, l'ingaggio è salito da 3,5 a 5 milioni di euro più bonus. </b>Un aumento d'ingaggio di 1,5 milioni di euro, così come è stato fatto - più o meno - per il rinnovo di Bonucci.</p>
      <p><b>IL COMUNICATO DELLA JUVE - "</b>È arrivato alla Juve da attaccante esterno, ha proseguito la sua avventura come il più eclettico dei “jolly” e ora si sta affermando da terzino dirompente. Juan Cuadrado è una gioia per gli occhi dei tifosi bianconeri, ovunque si piazzi in campo. E lo sarà ancora fino al 2022, anno fino al quale ha prolungato il suo rapporto con la Juventus. La sua storia a Torino è un romanzo fatto di successi, grandi giocate, “balletti”, momenti indimenticabili e, soprattutto, numeri da campione. Un esempio su tutti: è uno dei pochi (sei) bianconeri a vantare dalla stagione 2015/16, quella del suo arrivo, almeno 15 gol e 15 assist (Per la precisione, le reti sono appunto 15, gli assist ben 28). È con numeri del genere che ha dato un fondamentale contributo alla vittoria di 4 Scudetti, 3 Coppe Italia e 1 Supercoppa Italiana. Ma i numeri, come spesso accade, non bastano a qualificare la statura di un giocatore unico, capace di difendere e di fare terribilmente male in attacco.</p>
      <p>I numeri veri sono quelli che regala agli spettatori, basti ricordare la sassata nel piazzata nel “sette” del Wanda Metropolitano, appena due mesi fa. Sono quelli che cambiano il corso di una gara, come la zampata a San Siro che propiziò il pareggio e spianò la strada verso la vittoria contro l'Inter, decisiva per lo Scudetto, nella primavera del 2018. Sono quelli che fanno esplodere un boato insperato, vedi il gol a tempo quasi scaduto nel Derby del 31 ottobre 2015 che lanciò la Juve verso un filotto di vittorie sensazionale, una rimonta epocale e uno scudetto indimenticabile. Questo è Juan Cuadrado: l'uomo dei grandi momenti. Quelli che ha già vissuto e regalato a tutti i tifosi bianconeri. E quelli che deve ancora vivere. Che dobbiamo ancora vivere. Insieme".</p>
      <p><b>LE SUE PAROLE A JTV - </b>"Sono molto felice e contento di continuare la mia storia qui con la Juve. Sicuramente il campionato sarà una cosa speciale ma anche la Champions che cerchiamo da tanto tempo, speriamo che sia l’anno giusto, cercando di lavorare ogni giorno cercando di essere lì. <b>Gol preferito? Quello che mi ricordo di più e mi è piaciuto tanto è quello contro l’Inter da fuori area</b>. Assist? Mi piace tanto arrivare sulla linea e fare passaggio dietro per qualsiasi compagno che si mette in evidenza, è sempre un bell’assist. Sono contento di tutto quello che ho fatto, ho imparato tanto e voglio ancora imparare la parte tattica su cui devo lavorare tantissimo per essere ancora più completo sulla parte difensiva. Che gol mi manca? La rovesciata"</p>
      <p><b>IL PROSSIMO</b> - Dopo le firme di Bonucci e Cuadrado,<b> la prossima dovrebbe essere quella di Szczesny</b>. Il portiere polacco è pronto a firmare un nuovo contratto con maxi aumento dell'ingaggio: dai 3 milioni attuali, salirà a circa 7, stessa cifra che prende Bonucci.</p>
      <figure>
        <iframe data-src="https://twitter.com/juventusfc/status/1197590981790642177?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>