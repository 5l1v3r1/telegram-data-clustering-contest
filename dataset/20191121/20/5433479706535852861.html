<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ch10.co.il/news/551955/"/>
    <meta property="og:site_name" content="חרדים10"/>
    <meta property="article:published_time" content="2019-11-21T20:47:00+00:00"/>
    <meta property="og:title" content="נתניהו: תהליך מזוהם שנועד להפיל אותי, לא אתן לשקר לנצח"/>
    <meta property="og:description" content="שעתו הקשה: נתניהו על החלטת מנדלבליט להגיש נגדו כתב אישום: &quot;בתהליך המזוהם הזה לא חיפשו את האמת אלא חיפשו אותי. הם רמסו את העדים כדי שיגידו שקר. הפעילו נגד ניר חפץ סחיטה באיומים. כמו בעולם פשע&quot; • &quot;שופכים את דמי, קשה לי, אבל תחושת הצדק והאמת בוערת בי&quot;"/>
  </head>
  <body>
    <article>
      <h1>נתניהו: תהליך מזוהם שנועד להפיל אותי, לא אתן לשקר לנצח</h1>
      <address><time datetime="2019-11-21T20:47:00+00:00">21 Nov 2019, 20:47</time> by <a rel="author">חרדים 10</a></address>
      <p>
        <b>שעתו הקשה: נתניהו על החלטת מנדלבליט להגיש נגדו כתב אישום: "בתהליך המזוהם הזה לא חיפשו את האמת אלא חיפשו אותי. הם רמסו את העדים כדי שיגידו שקר. הפעילו נגד ניר חפץ סחיטה באיומים. כמו בעולם פשע" • "שופכים את דמי, קשה לי, אבל תחושת הצדק והאמת בוערת בי"</b>
      </p>
      <p>ראש הממשלה בנימין נתניהו הגיב הערב (חמישי), בשידור ישיר ממעונו בבלפור, על החלטת היועץ המשפטי לממשלה להגיש נגדו כתב אישום בגין שוחד, מרמה והפרת אמונים.</p>
      <p>“אני מכבד מאוד את רשויות המשפט בישראל. יצא להן שם עולמי ובצדק. אבל צריך להיות עיוור כדי לא לראות שמשהו לא טוב קורה אצל המשטרה והפרקליטות. היום אנחנו רואים ניסיון להפיכה שלטונית נגד ראש הממשלה בעלילות שווא ובתהליך חקירות מזוהם ומגמתי”, אמר נתניהו.</p>
      <p>“שמתם לב שההחלטה מתפרסמת דווקא היום, במהירות שיא חסרת תקדים. עיתוי רגיש ביותר של המערכת הפוליטית מאז קום המדינה.</p>
      <p>“העובדות האלה ממחישות כמה התהליך נגוע בשיקולים זרים. הוא נועד להפיל ראש ממשלה של הימין, נועד להפיל אותי”.</p>
      <p>ראש הממשלה מתח ביקורת חריפה על התנהלות מערכות האכיפה: “לא מדובר בסתם תקלות. זו שיטה ותהליך מזוהם. חייבים לשים לזה סוף. צריך לחקור את החוקרים, לציבור מגיעות תשובות.</p>
      <p>“בתהליך המזוהם הזה לא חיפשו את האמת אלא חיפשו אותי. הם רמסו את העדים כדי שיגידו שקר. הפעילו נגד ניר חפץ סחיטה באיומים. כמו בעולם פשע”.</p>
      <p>נתניהו הוסיף והאשים: “תופרים פה חליפה מיוחדת רק בשבילי. חליפה מיוחדת ראשונה בהיסטוריה – רק בשבילי. זו הפעם הראשונה בעולם שחוקרים יחסים בין תקשורת לפוליטיקאים, אבל חוקרים רק אותי. יש דין אחד לאחרים ודין אחד לנתניהו”.</p>
      <p>נתניהו טען: “עושים לי את מה שעשו למנדלבליט, רק בעוצמות יותר גדולות. לצערי מנדלבליט לא עמד בלחץ של שי ניצן ופרקליטים אחרים. לא עמד בלחץ של המערכת שהוא יצא נגדה”.</p>
      <p>הוא דרש: ”יש להקים ועדה חיצונית בלתי תלויה שתחקור את השיטה ותשים לה סוף. הגיע הזמן לחקור את החוקרים. הגיע הזמן לחקור את הפרקליטות שמאשרת חקירות מזוהמות”.</p>
      <p>נתניהו סיים בנימה אישית: “גם אני בן אדם – וזה לא קל. שופכים את דמה של משפחתי. שופכים את דמי, זה קשה לי, לא אסתיר מכם. יעצו לי לנטוש את העקרונות ולהתאתרג אבל תחושת הצדק בוערת בי.</p>
      <p>“לא אתן שבמדינה שלנו יהיה זיהום חקירות כזה. לא אתן לשקר לנצח. אמשיך להוביל את המדינה לפי החוק, בדיוק כפי שכתוב. לא אתן לשקר לנצח. צריך לחקור את החוקרים”.</p>
      <related>
        <h4>כתבות שאולי יעניינו אותך</h4>
        <a href="http://www.ch10.co.il/news/551998/"/>
        <a href="http://www.ch10.co.il/news/551981/"/>
        <a href="http://www.ch10.co.il/news/551930/"/>
        <a href="http://www.ch10.co.il/news/551487/"/>
        <a href="http://www.ch10.co.il/news/551449/"/>
        <a href="http://www.ch10.co.il/news/551219/"/>
      </related>
    </article>
  </body>
</html>