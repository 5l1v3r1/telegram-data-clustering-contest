<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191121_04729308"/>
    <meta property="og:site_name" content="De Standaard"/>
    <meta property="article:published_time" content="2019-11-21T20:37:00+00:00"/>
    <meta property="og:title" content="Weinig protest op infoavond over asielcentrum in Bilzen"/>
    <meta property="og:description" content="De infoavond van het Rode Kruis over het toekomstige asielcentrum in Grote Spouwen (Bilzen) verloopt donderdagavond op een serene manier, ondanks de aanwez..."/>
  </head>
  <body>
    <article>
      <h1>Weinig protest op infoavond over asielcentrum in Bilzen</h1>
      <address>
        <time datetime="2019-11-21T20:37:00+00:00">21 Nov 2019, 20:37</time>
      </address>
      <p>
        <b>De infoavond van het Rode Kruis over het toekomstige asielcentrum in Grote Spouwen (Bilzen) verloopt donderdagavond op een serene manier, ondanks de aanwezigheid van enkele actievoerders. Alleen inwoners van Grote en Kleine Spouwen zijn welkom op de infoavond.</b>
      </p>
      <p>De inwoners van Spouwen kregen een persoonlijke uitnodiging voor de infosessie over het asielzoekerscentrum. Andere mensen en ook de pers worden niet toegelaten. De infoavond verloopt in twee sessies - om 19 uur en om 21 uur - omdat de zaal niet groot genoeg is om alle inwoners tegelijk te binnen te laten.</p>
      <p>De info-avond komt er nadat er in de nacht van 10 november brand werd gesticht in het toekomstige asielcentrum. Daardoor moest de opening van het centrum worden uitgesteld.</p>
      <p>Het Rode Kruis en het stadsbestuur willen op die manier de betrokken inwoners op een serene manier informeren. Buurtbewoners krijgen ook de kans om hun vragen te stellen. Vragen die niet aan bod komen, worden later gebundeld en beantwoord.</p>
      <p>‘Alles verloopt heel goed en ordelijk. We hebben twee keer een volle zaal: 160 mensen op de eerste sessie en 180 mensen op de tweede. We hebben natuurlijk niet iedereen kunnen overtuigen’, zegt burgemeester Johan Sauwens (Trots op Bilzen). ‘Er zijn vooral sprekers van het Rode Kruis en Fedasil, en ook Jolein Martens, die is aangesteld door het Agentschap Inburgering en Integratie om de contactpersoon te zijn tussen de bevolking en de instanties.’</p>
      <p>
        <b>Voorpost</b>
      </p>
      <p>Een handvol manifestanten van Voorpost was wel naar de bijeenkomst afgezakt. Zij stonden bij de ingang, met spandoeken waarop leuzen stonden tegen migratie. Het kwam niet tot incidenten.</p>
    </article>
  </body>
</html>