<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/do-programu-quot-polska-geotermia-plus-quot-zglosilo-sie-dwoch-przedsiebiorcow-ruszyl-program-dla-samorzadow,135189.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T20:00:00+00:00"/>
    <meta property="og:title" content="Do programu &quot;Polska Geotermia Plus&quot; zgłosiło się dwóch przedsiębiorców. Ruszył program dla samorządów"/>
    <meta property="og:description" content="Jeszcze przez miesiąc trwać będzie nabór do programu „Polska Geotermia Plus”. Zapisane w nim 600 mln zł ma się przyczynić do „rozwoju i zwiększenia wykorzystania zasobów geotermalnych w Polsce”. Na razie odzew jest mizerny – wnioski złożono raptem na dwie inwestycje. Być może większy odzew będzie ze strony samorządów, dla których w październiku ruszył nowy program dotacyjny na badania oraz prace geologiczne związane z poszukiwaniem i rozpoznawaniem złóż wód termalnych."/>
  </head>
  <body>
    <article>
      <h1>Do programu "Polska Geotermia Plus" zgłosiło się dwóch przedsiębiorców. Ruszył program dla samorządów</h1>
      <address><time datetime="2019-11-21T20:00:00+00:00">21 Nov 2019, 20:00</time> by <a rel="author">Michał Wroński  </a></address>
      <h4>Jeszcze przez miesiąc trwać będzie nabór do programu „Polska Geotermia Plus”. Zapisane w nim 600 mln zł ma się przyczynić do „rozwoju i zwiększenia wykorzystania zasobów geotermalnych w Polsce”. Na razie odzew jest mizerny – wnioski złożono raptem na dwie inwestycje. Być może większy odzew będzie ze strony samorządów, dla których w październiku ruszył nowy program dotacyjny na badania oraz prace geologiczne związane z poszukiwaniem i rozpoznawaniem złóż wód termalnych.</h4>
      <hr/>
      <ul>
        <li>
          <b>Uruchomiony w czerwcu program „Polska Geotermia Plus” skierowany był wyłącznie do przedsiębiorców. Mogli oni pozyskać dofinansowanie w formie dotacji i pożyczek.</b>
        </li>
        <li>
          <b>Spośród dwóch zgłoszonych do programu inwestycji jedna dotyczy budowy nowej ciepłowni geotermalnej, druga natomiast rozbudowy już istniejącej instalacji.</b>
        </li>
        <li>
          <b>Ogłoszony w połowie października program wsparcia dla samorządów pozwala im otrzymać w formie dotacji do 100 proc. kosztów kwalifikowanych na rozpoznawanie możliwości wykorzystania zasobów geotermalnych.</b>
        </li>
      </ul>
      <p>Według najnowszego raportu Głównego Urzędu Statystycznego na temat energii odnawialnej w roku 2018 energia geotermalna stanowiła 0,27 proc. całej energii odnawialnej w Polsce (w 2016 r. było to 0,2 proc.) i znajdowała się na końcu tego zestawienia. Powiedzieć, że w ogólnym energetycznym bilansie kraju geotermia stanowi margines i tak byłoby przesadnym optymizmem.</p>
      <p>Obecnie wody geotermalne są wykorzystywane w systemach ciepłowniczych (takie instalacje działają na Podhalu, w Pyrzycach, Uniejowie, Mszczonowie, Stargardzie, Poddębicach), a także lecznictwie i rekreacji (mi.in. w uzdrowiskach Dolnego Śląska, na Podhalu, w Ciechocinku, Iwoniczu-Zdroju, Konstancinie czy Rabce).</p>
      <p>Rząd chciałby jednak, aby takich miejsc przybywało. Liczy zarówno na lokalne samorządy, jak i na przedsiębiorców. Z myślą o tych drugich <a href="https://www.wnp.pl/energetyka/rusza-program-polska-geotermia-plus-z-budzetem-600-mln-zl,348354.html">w czerwcu został uruchomiony program „Polska Geotermia Plus”.</a> W ramach tego mechanizmu na dofinansowanie mogą liczyć m.in. budowy, rozbudowy czy modernizacje istniejących instalacji (ciepłowni, elektrociepłowni czy elektrowni) opartych na źródle geotermalnym; modernizacje lub rozbudowy o instalacje geotermalne istniejących źródeł wytwarzania energii, a także wykonanie lub rekonstrukcje otworu geotermalnego z wyłączeniem pierwszego odwiertu badawczego.</p>
      <p>
        <a href="https://www.portalsamorzadowy.pl/gospodarka-komunalna/rzad-bedzie-szukal-zrodel-geotermalnych-na-slasku,125519.html">Czytaj: Rząd będzie szukał źródeł geotermalnych na Śląsku</a>
      </p>
      <p>Program ma być realizowany w latach 2019-2025, przy czym zobowiązania (rozumiane jako podpisywanie umów) podejmowane mają być do roku 2023 r., a wydatkowanie funduszy przewidziano na okres do 2025 r. Budżet programu to 600 mln zł (z możliwością jego zwiększenia) – połowę tej kwoty stanowić mają pożyczki (do 40 proc. kosztów kwalifikowanych, do 50 proc. w przypadku przedsięwzięć geotermalnych wykorzystujących technologię ORC), a drugą połowę pożyczki (do 100 proc. kosztów kwalifikowanych). Nabór do programu ruszył 3 lipca i trwać ma do 20 grudnia (lub do wyczerpania puli).</p>
      <p>Póki co – na miesiąc przed zamknięciem naboru – zainteresowanie ofertą jest niewielkie. Jak przekazało nam biuro prasowe Narodowego Funduszu Ochrony Środowiska i Gospodarki Wodnej, złożono wnioski o dofinansowanie raptem dwóch inwestycji.</p>
      <p>- Jedna polega na budowie nowej ciepłowni geotermalnej, natomiast druga to rozbudowa istniejącej – wyjaśnia Donata Bieniecka-Popardowska z Departamentu Promocji i Komunikacji Społecznej NFOŚiGW.</p>
      <p>Czyżby zatem zainteresowanie rozwojem geotermii było aż tak nikłe? Nie do końca. Do budowy geotermalnej ciepłowni o mocy 5 megawatów od kilku już lat przymierza się Sędziszów Małopolski na Podkarpaciu (instalacja mogłaby w całości pokryć zapotrzebowanie miasta w ciepło, a w przyszłości być może produkować też energię elektryczną). Pod koniec sierpnia samorząd oraz Przedsiębiorstwo Gospodarki Komunalnej i Mieszkaniowej wraz z dwoma spółdzielniami mieszkaniowymi, kilkoma firmami prywatnymi oraz innymi podmiotami wystąpiły z inicjatywą powołania do życia konsorcjum Przedsiębiorstwo Innowacyjno-Wdrożeniowe „Geotermia Sędziszowska”. Po fundusze z programu Polska Geotermia Plus na razie jednak występować nie będzie. Powód? Niewystarczające warunki dofinansowania inwestycji.</p>
      <p>Jak w rozmowie z PortalSamorzadowy.pl tłumaczy Bogusław Kmieć, burmistrz Sędziszowa Małopolskiego, koszt wykonania dwóch koniecznych odwiertów oraz ciepłowni to kwota ok. czterdziestu kilku milionów złotych.</p>
      <p>- Przy ewentualnym dofinansowaniu ze strony NFOŚiGW na poziomie 40 proc. to w dalszym ciągu byłby dla nas wydatek, o który w tej chwili trudno byłoby nam się pokusić – mówi Bogusław Kmieć.</p>
      <p>- Nie rezygnujemy z tego projektu i poczekamy pewnie na jakieś nowe programy i możliwości wsparcia – zapowiada burmistrz Sędziszowa Małopolskiego. <br/><br/>O ile w przypadku przedsiębiorstw poziom dofinansowania jest ograniczony, to w przypadku jednostek samorządu terytorialnego można pozyskać z NFOŚiGW w formie dotacji do 100 proc. kosztów kwalifikowanych na rozpoznawanie możliwości wykorzystania zasobów geotermalnych w ramach programu priorytetowego „Poznanie budowy geologicznej na rzecz kraju”. Nabór wniosków ruszył 14 października i trwać ma do grudnia roku 2022 (lub wyczerpania się puli środków).</p>
      <p>Z podobnego mechanizmu (a dokładniej programu priorytetowego „Geologia i górnictwo Część 1, Poznanie budowy geologicznej kraju oraz gospodarka zasobami złóż kopalin i wód podziemnych”) skorzystała gmina Szaflary, szukając pieniędzy na sfinansowanie wiercenia <a href="https://www.portalsamorzadowy.pl/gospodarka-komunalna/w-malopolsce-powstanie-najwieksza-elektrownia-geotermalna-w-polsce,131640.html">najgłębszego w Polsce odwiertu geotermalnego.</a> Na wykonanie ponad 7-kilometrowego otworu gmina (będąca udziałowcem spółki Geotermia Podhalańska) pozyskała 45 mln zł z NFOŚiGW. Kwota ta pokryć ma 100 proc. kosztów inwestycji.</p>
      <p>Inwestycja ma ruszyć z początkiem przyszłego roku, a jej zakończenie jest planowane na przełom roku 2022 i 2023. Jak informują przedstawiciele gminy, wydobywana z głębokości 7 km woda ma mieć temperatura 200 stopni Celsjusza i wystarczyć do ogrzania Szaflar, Zaskala, Boru i Nowego Targu, a także do produkcji energii elektrycznej na potrzeby zakładu wydobywczego. W ramach przedsięwzięcia powstanie również sieć ciepłownicza na terenie gminy Szaflary i magistrala ciepłownicza do Nowego Targu.</p>
      <p>
        <a href="https://www.portalsamorzadowy.pl/gospodarka-komunalna/nie-bojmy-sie-geotermii-to-najlepsze-zrodlo-energii-odnawialnej,131627.html">- Źródła geotermalne są to najlepsze źródła energii odnawialnej, bo jest to źródło bezemisyjne, nie ma odpadów, nie ingeruje w krajobraz, jest absolutnie bezpieczne i do tego bardzo stabilne - jest przewidywalne, nie ma problemów z dostawami i w żaden sposób nie jest podatne na warunki pogodowe czy klimatyczne – zachwalał zalety geotermii w rozmowie z PortalSamorzadowy.pl Artur Michalski, wiceprezes NFOŚiGW.</a>
      </p>
      <p>Tyle że - o czym już nie wspomniał – geotermia nie jest tania. I to studzi zapał do tego rozwiązania.</p>
      <p>
        <a href="https://www.portalsamorzadowy.pl/gospodarka-komunalna/geotermia-podhalanska-chce-rozbudowac-siec-az-po-nowy-targ-bariera-koszty-przylaczy,127706.html">Czytaj: Geotermia Podhalańska chce rozbudować sieć aż po Nowy Targ. Barierą koszty przyłączy</a>
      </p>
      <p>- Nie jestem hurraoptymistą, choć oczywiście trzeba sprawdzić wszystkie możliwości - mówi Paweł Okrasa, burmistrz Wielunia. Kierowana przez niego gmina przymierza się do wykorzystania wód geotermalnych z rejonu niecki mogileńsko-łódzkiej. Podpisała z Państwowym Instytutem Geologicznym umowę na przygotowanie stosownej dokumentacji, a cytowany przez lokalne media prezes NFOŚiGW Piotr Woźny kilka tygodni temu zapowiadał, że jeśli gmina złoży wniosek o dofinansowanie próbnego projektu, to osobiście dopilnuje, by takie wsparcie otrzymała.</p>
      <p>
        <a href="https://www.portalsamorzadowy.pl/gospodarka-komunalna/pawel-okrasa-wielun-nie-bedzie-samowystarczalny-energetycznie,129075.html">Czytaj: Wieluń nie będzie samowystarczalny energetycznie</a>
      </p>
      <p>- Dokumentacja będzie gotowa dopiero w styczniu. O dofinansowanie wystąpimy więc w kolejnym roku – wyjaśnia Paweł Okrasa. Przy czym jest bardzo ostrożny w deklaracjach. Wskazuje na przykład pobliskiego <a href="https://www.portalsamorzadowy.pl/gospodarka-komunalna/sieradz-chce-wybudowac-cieplownie-geotermalno-biomasowa,126618.html">Sieradza, gdzie co prawda na głębokości 1,5 kilometra natrafiono na wodę o temperaturze nieco ponad 50 stopni Celsjusza, lecz mająca powstać ciepłownia ma bazować nie tylko na tym źródle, ale też na dwóch kotłach na biomasę.</a></p>
      <p>- U nas może być podobnie. A chciałbym, żeby ten projekt ekonomicznie się spinał. Dlatego trzeba to dokładnie sprawdzić - mówi burmistrz Wielunia.</p>
    </article>
  </body>
</html>