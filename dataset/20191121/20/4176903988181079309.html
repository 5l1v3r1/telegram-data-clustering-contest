<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/crvena-trogodisnja-panda-pobegla-iz-zooloskog-vrta/"/>
    <meta property="og:site_name" content="Krstarica"/>
    <meta property="article:published_time" content="2019-11-21T20:07:00+00:00"/>
    <meta property="og:title" content="Crvena trogodisnja panda pobegla iz zoološkog vrta"/>
    <meta property="og:description" content="PARIZ - Crvena panda pobegla je iz zoološkog vrta u mestu San Marten la Plen nedaleko od Liona, a francuske vlasti su pokrenule potragu. Zaposleni u"/>
  </head>
  <body>
    <article>
      <h1>Crvena trogodisnja panda pobegla iz zoološkog vrta</h1>
      <address><time datetime="2019-11-21T20:07:00+00:00">21 Nov 2019, 20:07</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/520873-750x430.jpg"/>
        <figcaption>Foto: Tanjug</figcaption>
      </figure>
      <p>PARIZ – Crvena panda pobegla je iz zoološkog vrta u mestu San Marten la Plen nedaleko od Liona, a francuske vlasti su pokrenule potragu.</p>
      <p>Zaposleni u zoološkom vrtu kažu da je panda pobegla tako što se popela preko grana drveća koje je polomio nedavni sneg.</p>
      <p>„U noći 14. na 15. novembra jak sneg slomio je mnoge grane u parku. Jedna od naših malih pandi znala je kako da to iskoristi kako bi prešla sa drveta na drvo i napustila sigurnost svog doma“, napisali su zaposleni na Fejsbuku.</p>
      <p>Oni su zamolili lokalne stanovnike da potraže pandu, ali su ih upozorili da ne pokušavaju da je uhvate, prenosi BBC.</p>
      <p>„Iako je to bezopasna mala životinja sa svilenkastim krznom, ona ima dobre kandže i dobre zube“, navodi se u postu.</p>
      <p>Zaposleni u zoološkom vrtu opisali su ovu pandu, inace trogodišnjeg mužjaka, kao izuzetnog penjača, koji se ne plaši visine i zamolili su sugrađane da gledaju u krošnje drveća.</p>
      <p>Panda je poslednji put viđena na udaljenosti manjoj od pet kilometara od zoološkog vrta.</p>
      <p>Prirodno stanište crvene pande su šume Himalaja. One se mogu naći i u Butanu, Nepalu, severoistočnoj Indiji, severnom Mjanmaru i jugozapadnoj Kini.</p>
      <p>Ova bića nisu bliski srodnici džinovskih pandi, uprkos sličnom imenu.<br/>Uništavanje šuma smanjilo je njihov broj i, iako je krivolov opao, i dalje su na meti lovokradica, pa su na listi ugroženih vrsta.</p>
      <p>(Tanjug)</p>
    </article>
  </body>
</html>