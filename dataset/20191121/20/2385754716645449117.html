<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598517/skliri-maxi-hpatourkias-gia-s400quotksefortotheite-toustha-tous-energopoiisoumequot"/>
    <meta property="og:site_name" content="SIGMALIVE"/>
    <meta property="article:published_time" content="2019-11-21T20:41:00+00:00"/>
    <meta property="og:title" content="Σκλήρη μάχη ΗΠΑ-Τουρκίας για S400:&quot;Ξεφορτωθείτε τους,θα τους ενεργοποιήσουμε&quot;"/>
    <meta property="og:description" content="Η Τουρκία πρέπει να «ξεφορτωθεί» το ρωσικό αντιπυραυλικό σύστημα S-400 που αγόρασε από την Μόσχα, δήλωσε ένας αξιωματούχος του Στέιτ Ντιπάρτμεντ για να..."/>
  </head>
  <body>
    <article>
      <h1>Σκλήρη μάχη ΗΠΑ-Τουρκίας για S400:"Ξεφορτωθείτε τους,θα τους ενεργοποιήσουμε"</h1>
      <address><time datetime="2019-11-21T20:41:00+00:00">21 Nov 2019, 20:41</time> by <a rel="author">SigmaLive</a></address>
      <p>Η Τουρκία πρέπει να «ξεφορτωθεί» το ρωσικό αντιπυραυλικό σύστημα S-400 που αγόρασε από την Μόσχα, δήλωσε ένας αξιωματούχος του Στέιτ Ντιπάρτμεντ για να ξεπεραστεί η αντιπαράθεση με την Ουάσινγκτον, καθώς η απόκτησή τους θέτει, σύμφωνα με τον αξιωματούχο, μια απειλή για όλες τις αμυντικές ικανότητες του ΝΑΤΟ.</p>
      <p>Μιλώντας σε δημοσιογράφους, ο αξιωματούχος ανέφερε ότι εξακολουθεί να είναι πιθανή η επιβολή αμερικανικών κυρώσεων εις βάρος της Τουρκίας για την αγορά των S-400.</p>
      <p>«Γνωρίζουν ότι έχουν την επιλογή να προχωρήσουν και την επιλογή να απαλλαγούν από τους S-400», σημείωσε.</p>
      <p>Ωστόσο, παράλληλα σήμερα, ο Τούρκος υπουργός Άμυνας, Χουλουσί Ακάρ, δήλωσε σε βουλευτές σε επιτροπή της τουρκικής βουλής ότι η Άγκυρα θα ενεργοποιήσει, όπως είναι προγραμματισμένο, το ρωσικό σύστημα πυραυλικής άμυνας, μόλις το σχετικό στρατιωτικό προσωπικό ολοκληρώσει την εκπαίδευσή του.</p>
      <p>Η εκπαίδευση βρίσκεται σε εξέλιξη για τον χειρισμό του εξοπλισμού αντιπυραυλικής άμυνας.</p>
      <p>«Μόλις η διαδικασία αυτή ολοκληρωθεί, θα διεξαγάγουμε τις προγραμματισμένες δραστηριότητες (στους S-400)», τόνισε.</p>
      <p>Πηγή: ΑΠΕ - ΜΠΕ </p>
    </article>
  </body>
</html>