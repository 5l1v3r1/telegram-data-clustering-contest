<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/belfold/kemenyen-kritizalta-orban-donteseit-az-europai-neppart-uj-elnoke/5jrx9ys"/>
    <meta property="og:site_name" content="Blikk.hu"/>
    <meta property="article:published_time" content="2019-11-21T20:10:00+00:00"/>
    <meta property="og:title" content="Keményen kritizálta Orbán döntéseit az Európai Néppárt új elnöke"/>
    <meta property="og:description" content="Zágráb — Keményen bírálta Orbán Viktor (56) politikáját, mégis a barátjának tartja a magyar miniszterelnököt Donald Tusk (62), a Fideszt is a soraiban tudó Európai Néppárt (EPP) új elnöke. A megválasztását követően szerdán tartott beszédében a lengyel politikus hadat üzent a populistáknak, az autokratáknak és a manipulátoroknak."/>
  </head>
  <body>
    <article>
      <h1>Keményen kritizálta Orbán döntéseit az Európai Néppárt új elnöke</h1>
      <address><time datetime="2019-11-21T20:10:00+00:00">21 Nov 2019, 20:10</time> by <a rel="author" href="https://www.blikk.hu/szerzo/balazs-barnabas" target="_blank">Balázs Barnabás [újságíró]</a></address>
      <p>
        <i>
          <b><b>Zágráb </b>— Keményen bírálta Orbán Viktor (56) politikáját, mégis a barátjának tartja a magyar miniszterelnököt Donald Tusk (62), a Fideszt is a soraiban tudó Európai Néppárt (EPP) új elnöke. A megválasztását követően szerdán tartott beszédében a lengyel politikus hadat üzent a populistáknak, az autokratáknak és a manipulátoroknak.</b>
        </i>
      </p>
      <p>– Az olyan értékeket, mint a polgári szabadságjogok, a jogállamiság és a tisztességes nyilvános viselkedés, nem fogjuk feláldozni a biztonság és a rend oltárán, mert erre nincs szükség – fogalmazott, hozzátéve: aki ezt nem fogadja el, ki lesz zárva a pártból.</p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p>Noha nem nevezte meg Orbánt, de arra is kitért, hogy keményen dolgozott Angela Merkel német kancellár a kontinensre érkező migránsok számának csökkentésén, a babérokat viszont az aratta le, aki „a saját narratíváján dolgozott, kerítést épített és migrációellenes propagandát hirdetett”.</p>
      <p>Gulyás Gergely (38) kancelláriaminiszter Tusk szavaira úgy reagált, a beszédben semmi kifogásolni való nem volt, „kivéve a külső határvédelemre és határkerítésekre vonatkozó kritikát”.</p>
      <p>– Az EPP-nek meg kell erősödnie, vissza kell találnia az alapértékeihez – jelentette ki.</p>
      <p>Kiszelly Zoltán politológus szerint az új pártelnök nem véletlenül nem nevezte meg a magyar kormányt.</p>
      <p>– Nem akart teljes mellszélességgel beleállni ebbe, hiszen még nem dőlt el a Fidesz tagsága.</p>
    </article>
  </body>
</html>