<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/orszag-vilag/kislanyt-hagytak-a-kecskemeti-megyei-korhaz-inkubatoraban-2136909/"/>
    <meta property="og:site_name" content="BAMA"/>
    <meta property="article:published_time" content="2019-11-21T20:07:00+00:00"/>
    <meta property="og:title" content="Kislányt hagytak a kecskeméti megyei kórház inkubátorában"/>
    <meta property="og:description" content="A kórházban a Fanni keresztnevet kapta."/>
  </head>
  <body>
    <article>
      <h6 class="kicker">SZIA, FANNI!</h6>
      <h1>Kislányt hagytak a kecskeméti megyei kórház inkubátorában</h1>
      <address>
        <time datetime="2019-11-21T20:07:00+00:00">21 Nov 2019, 20:07</time>
      </address>
      <h4>Az elmúlt több mint egy évtizedben ő a negyedik gyermek, akit az inkubátorban hagytak.</h4>
      <p>Egészséges kislányt hagytak a Bács-Kiskun Megyei Kórház kecskeméti, központi telephelyének főbejárata mellett található csecsemőmentő inkubátorban csütörtök hajnalban – közölte az intézmény szóvivője.</p>
      <p>Nagyné Szigeti Dóra elmondta:</p>
      <blockquote>a 3500 grammos, 50 centiméteres kislány a kórházban a Fanni keresztnevet kapta.</blockquote>
      <p>A gyermekmentő inkubátor a kecskeméti kórház Nyíri úti parkolói felől nyitott. Az érzékelők a baba behelyezése után néhány perccel jeleznek a portaszolgálatnak. Ilyenkor még hagynak néhány percet a szülőknek, hogy elbúcsúzhassanak a gyermektől és megőrizhessék anonimitásukat, majd szakképzett munkatársak kezébe kerül az újszülött.</p>
      <blockquote>A csecsemő további sorsáról később, számos vizsgálat után a gyámhivatal intézkedik, de hat héten át még jelentkezhetnek a szülei is érte</blockquote>
      <p>– ismertette a szóvivő.</p>
      <p>Hasonló eset először 2012 januárjában történt a kecskeméti kórház Izsáki úti telephelyén, ahol az 1300 grammos újszülöttre kihűlve, életveszélyes állapotban találtak rá. Az átmenetileg Szőke Attilának nevezett kisfiúért később jelentkeztek a szülei.</p>
      <p>2016-ban egy egészséges kislányt hagytak a babamentő készülékben. A 3160 grammos, 50 centiméteres, ideiglenesen Ignácz Brigittának elnevezett kislányt végül örökbe fogadták. A harmadik eset tavaly november 7-én történt; a 3400 grammos, 53 centiméteres Gábort – még karácsony előtt – szintén örökbe fogadták.</p>
    </article>
  </body>
</html>