<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260183/gia-proti-fora-deyteri-sti-lista-me-tis-dimofilesteres-politikoys-i-angkela-merkel"/>
    <meta property="og:site_name" content="LiFO"/>
    <meta property="article:published_time" content="2019-11-21T20:36:00+00:00"/>
    <meta property="og:title" content="Για πρώτη φορά, δεύτερη στη λίστα με τις δημοφιλέστερες πολιτικούς η 'Ανγκελα Μέρκελ"/>
    <meta property="og:description" content="Η πρώην επικεφαλής της ΚΟ της Αριστεράς, Σάρα Βάγκενκνεχτ εκτόπισε την Καγκελάριο στη λίστα με τις δημοφιλέστερες πολιτικούς"/>
  </head>
  <body>
    <article>
      <h1>Για πρώτη φορά, δεύτερη στη λίστα με τις δημοφιλέστερες πολιτικούς η 'Ανγκελα Μέρκελ</h1>
      <h2>Η πρώην επικεφαλής της ΚΟ της Αριστεράς, Σάρα Βάγκενκνεχτ εκτόπισε την Καγκελάριο στη λίστα με τις δημοφιλέστερες πολιτικούς</h2>
      <address><time datetime="2019-11-21T20:36:00+00:00">21 Nov 2019, 20:36</time> by <a rel="author">NEWSROOM</a></address>
      <p>
        <b>Η πρώην επικεφαλής της Κοινοβουλευτικής Ομάδας της Αριστεράς, Σάρα Βάγκενκνεχτ, είναι η δημοφιλέστερη πολιτικός της Γερμανίας, η οποία, παρά την πρόσφατη παραίτησή της, κατάφερε για πρώτη φορά να εκτοπίσει την Καγκελάριο <a href="https://www.lifo.gr/tags/%CE%86%CE%BD%CE%B3%CE%BA%CE%B5%CE%BB%CE%B1+%CE%9C%CE%AD%CF%81%CE%BA%CE%B5%CE%BB">'Ανγκελα Μέρκελ </a>από την κορυφή της κατάταξης.</b>
      </p>
      <p>Σύμφωνα με την τακτική έρευνα του Ινστιτούτου Insa για λογαριασμό του περιοδικού Focus, η πολιτικός της Αριστεράς, η οποία την προηγούμενη εβδομάδα παρέδωσε την θέση της στην Αμίρα Μοχάμεντ 'Αλι, απολαμβάνει σήμερα την υψηλότερη δημοτικότητα στην Γερμανία, μπροστά από την κυρία Μέρκελ, την «Μπάγερν» των Γερμανών πολιτικών, όπως την περιγράφει το περιοδικό, η οποία περιορίζεται για πρώτη φορά στην δεύτερη θέση.</p>
      <p>Ακολουθεί ο συμπρόεδρος των Πρασίνων Ρόμπερτ Χάμπεκ, ενώ ιδιαίτερο ενδιαφέρον έχει ο τέταρτος της κατάταξης, καθώς δεν διαθέτει καν επίσημη πολιτική θέση.</p>
      <p>Ο Φρίντριχ Μερτς, υποψήφιος για την ηγεσία του Χριστιανοδημοκρατικού Κόμματος (CDU) το 2018, ηττήθηκε από την 'Ανεγκρετ Κραμπ-Καρενμπάουερ, η οποία ωστόσο έναν χρόνο μετά και ενόψει του Συνεδρίου του CDU, δεν φαίνεται να έχει κερδίσει την εμπιστοσύνη των Γερμανών. Είναι ενδεικτικό ότι βρίσκεται μόλις στην 18η θέση της κατάταξης, ανάμεσα σε 22 πολιτικούς.</p>
      <p>Στην πέμπτη θέση βρίσκεται η έτερη συμπρόεδρος των Πρασίνων Αναλένα Μπέρμποκ, στην έκτη ο υπουργός Υγείας Γενς Σπαν και στην έβδομη ο Πρωθυπουργός της Βαυαρίας Μάρκους Σέντερ. Στις δύο τελευταίες θέσεις βρίσκονται οι δύο αρχηγοί της Εναλλακτικής για την Γερμανία, Αλεξάντερ Γκάουλαντ (21ος) και η Αλίς Βάιντελ (22η).</p>
      <p>Με πληροφορίες από ΑΠΕ-ΜΠΕ</p>
    </article>
  </body>
</html>