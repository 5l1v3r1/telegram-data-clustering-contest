<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204756-zelenskij-priznachiv-novogo-zastupnika-glavi-sbu"/>
    <meta property="og:site_name" content="Mind UA"/>
    <meta property="article:published_time" content="2019-11-21T20:13:00+00:00"/>
    <meta property="og:title" content="Зеленський призначив нового заступника глави СБУ"/>
    <meta property="og:description" content="Відповідний указ опубліковано на сайті президента"/>
  </head>
  <body>
    <article>
      <h1>Зеленський призначив нового заступника глави СБУ</h1>
      <h2>Відповідний указ опубліковано на сайті президента</h2>
      <address>
        <time datetime="2019-11-21T20:13:00+00:00">21 Nov 2019, 20:13</time>
      </address>
      <p>Президент України <b>Володимир Зеленський</b> провів нові кадрові перестановки в Службі безпеки України, підписавши ряд указів, повідомляє Офіс президента. За кілька днів до цього президент звільнив майже всіх заступників глави СБУ і тепер призначив нових посадовців.</p>
      <p>Зокрема, <b>Сергій Андрущенко</b> покинув пост начальника Департаменту захисту національної державності СБУ і перепризначений на посаду заступника голови СБУ.</p>
      <p>Про це йдеться в указі №859/2019, <a href="https://www.president.gov.ua/documents/8592019-30617">опублікованому </a>21 листопада на сайті президента. «Призначити Сергія Андрющенка заступником голови Служби безпеки України», – йдеться в указі.</p>
      <p> На його колишню посаду призначено <b>Анатолія Дублика</b>.</p>
      <p>Також зміни торкнулися кількох областей. Зеленський звільнив <b>Олександра Бондарука</b> з посади начальника Управління СБУ у Львівській області, а на його місце призначив <b>Юрія Гончарова</b>, якого звільнив з главку СБУ Чернігівській області.</p>
      <p>Раніше Зеленський заявив, що СБУ необхідна реформа. Колегія спецслужби представила концепт нової редакції закону «Про Службу безпеки України», основні положення якої представила на засіданні Комітету ВР з питань національної безпеки, оборони та розвідки.</p>
      <p>Відповідно до представленого концепту реформи СБУ, пріоритетними стануть наступні напрямки:</p>
      <ul>
        <li>відмова від невластивих функцій і запобігання розслідувань злочинів, які не становлять загрози державній безпеці України;</li>
        <li>розширення контррозвідувальної діяльності СБУ;</li>
        <li>впровадження гнучкої структури служби;</li>
        <li>скорочення і перезавантаження кадрового складу служби;</li>
        <li>демілітаризація;</li>
        <li>підвищення рівня заробітної плати працівників служби;</li>
        <li>деполітизація керівної вертикалі СБУ і призначення голови спецслужби на термін, який не збігається з терміном каденції президента України;</li>
        <li>вдосконалення порядку міжнародного співробітництва та обміну інформацією з партнерськими спецслужбами;</li>
        <li>формування розгорнутої системи демократичного цивільного контролю над діяльністю спецслужби, що слугуватиме запорукою дотримання Службою безпеки прав і законних інтересів фізичних і юридичних осіб, зокрема, унеможливить тиск на бізнес.</li>
      </ul>
      <p>Найближчим часом проект нової редакції закону України «Про Службу безпеки України» буде представлений міжнародним партнерам і президенту України.</p>
      <related>
        <h4>Також читайте</h4>
        <a href="https://mind.ua/news/20204532-sbu-zatrimala-v-kiyivskij-oblasti-odnogo-z-lideriv-islamskoyi-derzhavi"/>
        <a href="https://mind.ua/news/20204440-ce-ne-vsim-do-vpodobi-ale-sim-kartki-potribno-prodavati-za-pasportom-bakanov"/>
        <a href="https://mind.ua/news/20204227-zelenskij-zvilniv-buhareva-z-posadi-nachalnika-golovnogo-upravlinnya-po-borotbi-z-korupcieyu-sbu"/>
      </related>
    </article>
  </body>
</html>