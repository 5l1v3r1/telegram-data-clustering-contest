<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100005/%D8%A7%D9%86%D8%AC%D8%A7%D9%85-%D9%85%D8%B7%D8%A7%D9%84%D8%B9%D8%A7%D8%AA-%D8%A2%D8%A8-%D8%B4%D8%B1%D8%A8-%D9%BE%D8%A7%DB%8C%D8%AF%D8%A7%D8%B1-%D8%B4%D9%87%D8%B1%D8%B3%D8%AA%D8%A7%D9%86-%D8%B3%D9%84%D8%B3%D9%84%D9%87-%D8%AF%D9%81%D8%B9-%D8%B1%D9%88%D8%B2%D8%A7%D9%86%D9%87-%DB%B5%DB%B0-%D8%AA%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-21T20:52:42+00:00"/>
    <meta property="og:title" content="انجام مطالعات آب شرب پایدار شهرستان سلسله / دفع روزانه ۵۰ تن پسماند"/>
    <meta property="og:description" content="ایسنا/لرستان رئیس امور آب سلسله گفت: انجام مطالعات آب پایدار سلسله به‌منظور تأمین آب شرب پایدار شهروندان شهرستان در آینده ضروری است."/>
  </head>
  <body>
    <article>
      <h6 class="kicker">رئیس امور آبمطرح کرد:</h6>
      <h1>انجام مطالعات آب شرب پایدار شهرستان سلسله / دفع روزانه ۵۰ تن پسماند</h1>
      <address><time datetime="2019-11-21T20:52:42+00:00">21 Nov 2019, 20:52</time> by <a rel="author">زهره گودرزی</a></address>
      <p>ایسنا/لرستان رئیس امور آب سلسله گفت: انجام مطالعات آب پایدار سلسله به‌منظور تأمین آب شرب پایدار شهروندان شهرستان در آینده ضروری است.</p>
      <p>حجت‌الله حسنوند در جلسه شورای مدیریت پسماند با اشاره به اینکه در حال حاضر آب شرب شهر الشتر از طریق ۷ حلقه چاه که در بالادست منطقه خرگوشناب قرار دارند، تأمین می‌شود، اظهار کرد: این منطقه جزو مناطق حفاظت شده آبی است.</p>
      <p>وی با تأکید بر ضرورت انجام مطالعات آب پایدار شهر الشتر، عنوان کرد: اگر مطالعات آب پایدار انجام نشود، در آینده نزدیک، آب پایدار یکی از مشکلات اساسی شهرستان خواهد بود.</p>
      <p>حسنوند با اشاره به دفع روزانه ۵۰ تن پسماند در منطقه خرگوشناب، خاطرنشان کرد: براساس مطالعات کارشناسان، یک‌سوم این زباله‌ها، شیرابه بوده یعنی روزانه حدود ۱۵ تن شیرابه وارد سفره‌های آب زیرزمینی این منطقه می‌شود که ضرورت جلوگیری از این امر را دوچندان کرده است.</p>
      <p>خدیجه بهزادیان معاون عمران و برنامه‌ریزی فرمانداری سلسله نیز در این جلسه با اشاره به برگزاری جلسات مختلف و پیگیری و رایزنی‌های لازم در خصوص جابجایی سایت دفع پسماند شهرستان، اضافه کرد: تا تعیین مکان مناسب دیگر برای جابجایی سایت دفع پسماند، رایزنی‌های لازم با محیط‌زیست استان برای انتقال پسماندهای شهرستان به سایت کمالوند انجام گرفته است.</p>
      <p>وی با تأکید بر اینکه تا ما خودمان نخواهیم این مشکل حل نخواهد شد، ادامه داد: شهرداران شهرهای الشتر و فیروزآباد باید به‌صورت مستمر این امر را پیگیری کنند.</p>
      <p>معاون عمران و برنامه‌ریزی فرمانداری سلسله با اشاره به لزوم همکاری مطب‌ها و کلینیک‌های سطح شهر در جمع‌آوری پسماندهای عفونی، بیان کرد: کلیه کلینیک‌ها و مطب‌هایی که قانون‌ها و دستورالعمل‌های لازم را در این خصوص رعایت نکنند، باید اخطار داده و در صورت عدم رعایت قانون، مطب مربوطه پلمپ شود.</p>
      <p>بهزادیان با تأکید بر مشارکت بخشداران و دهیاران در جمع‌آوری پسماندهای روستاها، ادامه داد: دهیاران باید به امور نظافت روستاها اشراف داشته و روستاییان را به مشارکت در جمع‌آوری پسماندها، ملزم کنند.</p>
      <p>وی از شبکه دامپزشکی و محیط‌زیست شهرستان خواست که کلیه مرغداری‌های شهرستان را ملزم به نصب سیستم لاشه سوز کنند.</p>
      <p>انتهای پیام</p>
    </article>
  </body>
</html>