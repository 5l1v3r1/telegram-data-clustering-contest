<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019711/%D8%AF%D8%B3%D8%AA-%D8%A7%D9%86%D8%AF%D8%B1%DA%A9%D8%A7%D8%B1%D8%A7%D9%86-%D8%AD%D9%88%D8%B2%D9%87-%DA%86%D8%A7%D9%BE-%D9%88-%D9%86%D8%B4%D8%B1-%D8%A8%D9%87-%D8%AF%D9%86%D8%A8%D8%A7%D9%84-%D8%A7%D9%81%D8%B2%D8%A7%DB%8C%D8%B4-%D8%B3%D8%B1%D8%A7%D9%86%D9%87-%D9%85%D8%B7%D8%A7%D9%84%D8%B9%D9%87-%D8%A8%D8%A7%D8%B4%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T20:21:56+00:00"/>
    <meta property="og:title" content="دست‌اندرکاران حوزه چاپ و نشر به‌دنبال افزایش سرانه مطالعه باشند"/>
    <meta property="og:description" content="ایسنا/لرستان مدیرکل فرهنگ و ارشاد اسلامی لرستان گفت: متولیان عرصه فرهنگ و دست‌اندرکاران چاپ و عرضه کتاب باید به‌دنبال افزایش سرانه مطالعه در کشور باشند."/>
  </head>
  <body>
    <article>
      <h1>دست‌اندرکاران حوزه چاپ و نشر به‌دنبال افزایش سرانه مطالعه باشند</h1>
      <address><time datetime="2019-11-21T20:21:56+00:00">21 Nov 2019, 20:21</time> by <a rel="author">زهره گودرزی</a></address>
      <p>ایسنا/لرستان مدیرکل فرهنگ و ارشاد اسلامی لرستان گفت: متولیان عرصه فرهنگ و دست‌اندرکاران چاپ و عرضه کتاب باید به‌دنبال افزایش سرانه مطالعه در کشور باشند.</p>
      <p>احمدحسین فتایی در بازدید از دو انتشارات ستارگان آسمان و هاویر در خرم‌آباد که به‌مناسبت بیست و هفتمین دوره هفته کتاب جمهوری اسلامی ایران انجام گرفت، اظهار کرد: ناشران و کتاب‌فروشی‌های لرستانی باید در خصوص چاپ و عرضه کتاب به نیازهای استانی توجه ویژه‌ای داشته باشند.</p>
      <p>وی با تأکید بر اهمیت کتاب در توسعه فرهنگی جوامع بشری، افزود: اقدامات ما در حوزه توسعه و ترویج فرهنگ مطالعه و کتاب‌خوانی، فقط به هفته کتاب ختم نمی‌شود و ما در طول تمام سال این‌گونه فعالیت‌ها را به اجرا در می‌آوریم که بزرگ‌ترین آن برگزاری نمایشگاه کتاب استانی است.</p>
      <p>فتایی ادامه داد: بر اساس شعار بیست و هفتمین دوره هفته کتاب، ما در این هفته به‌دنبال تحقق شعار حال خوش خواندن هستیم و در این راستا برنامه‌های فرهنگی و هنری متنوعی را طراحی کرده‌ایم که مهم‌ترین آن آیین تجلیل از خادمان نشر استان است که در آخرین روز هفته برگزار می‌شود.</p>
      <p>مدیرکل فرهنگ و ارشاد اسلامی لرستان با اشاره به این‌که فرهنگ مبنای توسعه در هر جامعه‌ای است، اظهار کرد: کتاب بهترین داشته فرهنگی هر ملتی است که باید نقش ویژه‌ای در توسعه اقتصادی هر کشوری ایفا نماید و همه متولیان عرصه فرهنگ و دست‌اندرکاران چاپ و عرضه کتاب باید به‌دنبال افزایش سرانه مطالعه در کشور باشند.</p>
      <p>وی اضافه کرد: بنا بر آمار اعلام شده توسط وزیر فرهنگ و ارشاد اسلامی در سفر اخیر به استان یزد، میانگین مطالعه روزانه در کشور ۱۳ دقیقه است که از سال ۹۴ تاکنون ثابت مانده است.</p>
      <p>فتایی با تأکید بر این‌که با تمام توان از ناشران و عرضه‌کنندگان کتاب در استان حمایت می‌کنیم، گفت: یکی از مهم‌ترین موضوعاتی که باید توسط ناشران و کتاب‌فروشی‌های استان مورد توجه ویژه قرار بگیرد، توجه به نیازهای مخاطبان استانی است که می‌تواند تسهیل‌کننده مسیر توسعه استان باشد.</p>
      <p>مدیرکل فرهنگ و ارشاد اسلامی لرستان تأکید بر این‌که از حضور بانوان توانمند در عرصه نشر استان حمایت می‌کنیم، ادامه داد: حضور پُررنگ بانوان در فعالیت‌های فرهنگی و هنری به‌ویژه نشر کتاب، نشان از توانمندی بانوان لرستانی دارد که همواره با حضور در صحنه‌های مختلف ظرفیت‌ها و توانایی‌های خود را به منصه ظهور رسانده‌اند.</p>
      <p>ناصر دولتشاه، معاون فرهنگی و مطبوعاتی اداره‌کل فرهنگ و ارشاد اسلامی لرستان نیز گفت: خرید کتاب از نویسندگان و ناشران هم‌استانی یکی از مهم‌ترین اقدامات حمایتی ما در حوزه کتاب است که در طول سال صورت می‌پذیرد.</p>
      <p>وی ادامه داد: ما در کنار حمایت ویژه از ناشران و کتاب‌فروشی‌های استان، برای حوزه کتاب‌های دیجیتال هم که نیاز بخشی از جامعه فرهنگی ماست، برنامه‌ها و طرح‌هایی داریم که در حال اجرا است.</p>
      <p>انتهای پیام</p>
    </article>
  </body>
</html>