<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/cherez-oborudky-z-zemleiu-sap-oholosyla-pro-pidozru-ochilnyku-lvova-sadovomu-podrobytsi-spravy-203253.html"/>
    <meta property="og:site_name" content="5 канал"/>
    <meta property="article:published_time" content="2019-11-21T20:18:00+00:00"/>
    <meta property="og:title" content="Через оборудки з землею САП оголосила про підозру очільнику Львова Садовому – подробиці справи"/>
    <meta property="og:description" content="За даними САП, у 2015 році до правоохоронців звернулося понад пів сотні громадян із заявами про незаконне відчуження їхньої землі"/>
  </head>
  <body>
    <article>
      <h1>Через оборудки з землею САП оголосила про підозру очільнику Львова Садовому – подробиці справи</h1>
      <address>
        <time datetime="2019-11-21T20:18:00+00:00">21 Nov 2019, 20:18</time>
      </address>
      <p>Андрій Садовий – під підозрою. Її меру Львова оголосила Спеціалізована антикорупційна прокуратура. Закидають міському голові зловживання владою. Йдеться про оборудки під час виділення земельних ділянок. Що про це думає сам Садовий і коли йому обиратимуть запобіжний захід – з'ясовувала Марта Шикула.</p>
      <figure>
        <iframe src="https://www.youtube.com/embed/pyxNMh16gxY" width="745" height="451" data-service="Youtube" scrolling="no"/>
      </figure>
      <p>До кабінету міського голови Львова прокурори Спеціальної антикорупційної прокуратури завітали вранці. Керманичу міста вручили підозру у справі будівництва індустріального парку в районі Рясне-2. Посадовцю закидають зловживання владою при виділенні ділянки в понад 23 гектари землі.</p>
      <p>"Наступного тижня буде суд, я поїду до Києва, там буде стояти мова про заставу, але буде більше можливостей розказати про всі ті перипетії з індустріальним парком. З 16 року почався дуже великий тиск зі сторони державної влади. Генеральної прокуратури, допити, слідчі дії і фактично компанії не дали можливості почати будувати цей парк", – заявив міський голова Львова Садовий.</p>
      <p>Зі слів Садового, у 2015 році міська рада провела інвестиційний конкурс із будівництва індустріального парку на околицях Львова. Перемогла компанія "Сітіпі". Садовий додає, це один з найбільших індустріальних девелоперів Європи.</p>
      <p>Цю ділянку землі, що неподалік Рясне-Руського, виділили інвестору. За неї місто отримало 54 мільйони гривень від компанії "СіТіПі". Тут компанія мала збудувати індустріальний парк, де мали б працювати 3 тисячі осіб. Відтоді ця територія у полі зору прокуратури. А на місці дотепер нічого не зведено.</p>
      <p>За даними САП, у 2015 році до правоохоронців звернулися понад пів сотні громадян із заявами про незаконне відчуження їхньої землі. За версією слідства, львівська мерія заволоділа цими ділянками, а потім продала за заниженою вартістю. Такими діями завдала збитків потерпілим та державі на суму понад 93 мільйони гривень.</p>
      <p>"Під час розслідування цих фактів встановлено та підтверджено висновками експертів і спеціалістів, що понад 23,49 га земель були продані за договором купівлі-продажу посадовими особами Львівської міської ради в порушення вимог чинного законодавства без аукціону за заниженою вартістю, як землі промисловості. Крім того, з’ясувалося, що продана земельна ділянка взагалі не належить територіальній громаді міста Львова, а фактично належить до земель Рясне-Руської сільської ради Львівської області як земля сільськогосподарського призначення", – зазначає САП.</p>
      <p>На момент реєстрації угоди, на проданій ділянці були городи та паї мешканців Рясне-Руського. Люди були проти будівництва. Але у 2017 році міська та сільська ради нібито порозумілися.</p>
      <p>"Частково землю місто Львова згодилося передати селу і кошти для будівництва дитячого садочку. Умови меморандуму виконуються частково, поки не будується – люди обробляють землю, садять і пшеницю, і картоплю. Людям погоджуюся, що їм ту землю компенсують в іншому місці", – зазначив секретар Рясне-Руської сільської ради Святослав Хацко.</p>
      <p>Міському голові Львова запобіжний захід обиратиме Вищий антикорупційний суд. Яку саме заставу проситимуть для Садового, в прокуратурі не кажуть. Натомість, за інформацією джерел "Української правди", сума становитиме 50 мільйонів гривень.</p>
      <p>
        <i>
          <b>Марта Шикула, Євген Радіон, Львів, "5 канал"</b>
        </i>
      </p>
      <p> </p>
    </article>
  </body>
</html>