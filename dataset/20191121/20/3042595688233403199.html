<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/vm-raseri-hun-var-en-mann/71845565"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T20:55:03+00:00"/>
    <meta property="og:title" content="VM-raseri: Hun var en mann"/>
    <meta property="og:description" content="Den danske landslagssjefen Klavs Bruun Jørgensen er irritert før håndball-VM. Han reagerer på at Hannah Mouncey, som tidligere het Callum, får spille."/>
  </head>
  <body>
    <article>
      <h1>VM-raseri: Hun var en mann</h1>
      <h2>Den danske landslagssjefen Klavs Bruun Jørgensen er irritert før håndball-VM. Han reagerer på at Hannah Mouncey, som tidligere het Callum, får spille.</h2>
      <address><time datetime="2019-11-21T20:55:03+00:00">21 Nov 2019, 20:55</time> by <a rel="author">Thomas Haarstad</a></address>
      <p>Neste helg starter håndball-VM i Japan. Norge er selvfølgelig med, men i dagene før mesterskapet er det noe helt annet enn våre kvinner som stjeler oppmerksomheten.</p>
      <p>
        <b>Det er australske Hannah Mouncey.</b>
      </p>
      <p>For Hannah het nemlig offisielt Callum Mouncey tidligere - og har spilt håndball-VM for Australias herrelag.</p>
      <figure>
        <img src="https://dbstatic.no/71845627.jpg?imageId=71845627&amp;width=1024&amp;height=615"/>
        <figcaption><b>DEN GANG DA:</b> Callum Mouncey. Foto: NTB Scanpix Vis mer</figcaption>
      </figure>
      <p>
        <b>I desember skal Hannah spille kvinne-VM i Japan med det australske landslaget.</b>
      </p>
      <p>Mouncey kommer med det til å bli en av få som har spilt et håndballmesterskap både for kvinner og herrer.</p>
      <p><b>Operert i 2015</b><br/><a href="https://ekstrabladet.dk/sport/haandbold/hun-var-en-han-klavs-bruun-ikke-glad/7882072">Ekstra Bladet </a>skriver at 30-åringen begynte på behandlingen for å endelig bli seg selv i 2015. Hun gjennomførte selve kjønnsoperasjonen og de medfølgende hormonbehandlingene før hun offisielt ble en kvinne i mai 2016.</p>
      <p>I desember i fjor var hun på parketten da Australia kvalifiserte seg til VM.</p>
      <p>
        <b>30-åringen sto for 23 mål på de seks kvalifiseringskampene. Mouncey har også forsøkt seg i australsk fotball, men det er håndball hun vil satse på framover:</b>
      </p>
      <p>- Jeg er og blir en håndballspiller, uttalte hun til Players Voice, gjengitt hos <a href="https://ekstrabladet.dk/sport/haandbold/hun-var-en-han-klavs-bruun-ikke-glad/7882072">Ekstra Bladet.</a></p>
      <p>
        <b>Hannah forteller at det var veldig viktig for henne å fortsette med håndball etter operasjonen:</b>
      </p>
      <p>- Jeg var helt ødelagt og livredd for hva som ventet meg. Tanken om å stå fram foran familie og lagkamerater var skremmende, men det var tanken om å forlate sporten jeg elsker også. Å si farvel til håndball ville ha vært å si farvel til min sportslige framtid, og de utallige timene jeg har lagt ned i forsøket på å bli god, sier hun.</p>
      <h4>HÅNDBALL-VM</h4>
      <ul>
        <li><b>Gruppe A:</b><br/>Angola, Cuba, Nederland, Norge, Serbia, Slovenia</li>
        <li><b>Gruppe B: </b><br/>Australia, Brasil, Danmark, Frankrike, Sør-Korea, Tyskland</li>
        <li><b>Gruppe C:</b><br/>Kasakhstan, Montenegro, Romania, Senegal, Spania, Ungarn</li>
        <li><b>Gruppe D:</b><br/>Argentina, Kongo, Japan, Kina, Russland, Sverige</li>
      </ul>
      <h3>Dansk raseri</h3>
      <p>Etter at Hannah endelig ble Hannah, har hun kjempet en lang og tøff kamp for å bli akseptert og få lov til å spille på det australske landslaget igjen.</p>
      <p>Nå er hun altså klar for VM. Australia er i gruppe med Brasil, Danmark, Frankrike, Sør-Korea og Tyskland.</p>
      <p>
        <b>Den danske landslagstreneren, Klavs Bruun Jørgensen, er ikke begeistret:</b>
      </p>
      <p>- Den kampen skal vi vinne, men vi vet at det kanskje ikke kommer til å handle om håndball. Den kommer til å handle om det etiske og det moralske dilemmaet vi blir satt i, når en mann skifter kjønn og entrer damescenen med 110 kilo med bagasje. Det kommer til å ta mye plass, sier den danske landslagssjefen til Ekstra Bladet.</p>
      <p>
        <b>Den danske trioen Anne Mette Hansen, Kathrine Heindahl og Stine Bodholt får en stor jobb i det danske midtforsvaret i duellene med Mouncey.</b>
      </p>
      <p>- Vi aksepterer dette nå siden det er Australia, men jeg tror det kan bli et stort dilemma på sikt hvis vi opplever at et lag kommer med fem transpersoner. Det blir spesielt, men det er som det er. Det er fortsatt en kamp jeg er overbevist om at vi kan vinne, sier Bruun Jørgensen.</p>
    </article>
  </body>
</html>