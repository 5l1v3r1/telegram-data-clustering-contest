<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/especials/metropolisbarcelona/drets-ambientals-llibertats-Reflexio-compromis_0_2348765112.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T20:45:04+00:00"/>
    <meta property="og:title" content="Els drets ambientals, eix del nou cicle ‘Tenim drets, teixim llibertats’ de l’AMB"/>
    <meta property="og:description" content="El programa promou la pedagogia crítica i popular a través de les arts per reflexionar sobre els drets humans vinculats al canvi climàtic des del món local"/>
  </head>
  <body>
    <article>
      <h1>Els drets ambientals, eix del nou cicle ‘Tenim drets, teixim llibertats’ de l’AMB</h1>
      <h2>El programa promou la pedagogia crítica i popular a través de les arts per reflexionar sobre els drets humans vinculats al canvi climàtic des del món local</h2>
      <address>
        <time datetime="2019-11-21T20:45:04+00:00">21 Nov 2019, 20:45</time>
      </address>
      <p>“Tant el tema que vam tractar sobre els refugiats com el de l’aigua són temes actualment molt quotidians. És veritat que molts de nosaltres no en sabíem res o molt poc i que quasi no hi havíem parat atenció. Vam creure que era molt interessant que a l’escola es fessin aquesta mena de xerrades i que es toquessin aquests temes per poder conèixer i reflexionar sobre la mena de situació que viuen els refugiats en el seu dia a dia i sobre tots els enganys als quals estan sotmesos només per intentar aconseguir un futur millor”, comenta una alumna d’un col·legi de l’àrea metropolitana que ha promogut activitats en el marc del programa <i>Tenim drets, teixim llibertats</i> que impulsa l’Àrea de Cooperació de l’Àrea Metropolitana de Barcelona (AMB). Aquest estiu es va donar per acabat el primer cicle d’aquest projecte, que treballa per posar sobre la taula la necessitat de reflexió sobre els drets humans des del món local. Centrat en els drets de les persones refugiades al Mediterrani, així com en els drets a la sostenibilitat ambiental i el dret a l’aigua d’aquest col·lectiu, el programa s’ha dut a terme al llarg de tres edicions entre el 2016 i el 2019. Ara l’AMB inicia el segon cicle, que treballarà els drets ambientals amb una mirada local i global. “És un combat que demana accions a tots els nivells. Les administracions hem de prendre mesures, invertir molt i canviar les regles del joc. En aquesta ocasió ens toca fer una feina més de base, senzilla però important: contribuir a la difusió i la comprensió de què és el que està en joc des de la perspectiva dels drets socials i individuals i de com el canvi climàtic ens afecta a tots i cadascun de nosaltres”, expressa Ernest Maragall, vicepresident d’Internacional i Cooperació de l’AMB.</p>
      <p>“Vam parlar amb els ajuntaments participants en el programa per decidir quin podria ser el dret conductor del nou cicle i vam estar d’acord que ens havíem de centrar en els drets ambientals vinculats al repte del canvi climàtic, a la sostenibilitat ambiental, amb una mirada més global. A més, els moviments juvenils han posat el tema sobre la taula i els Objectius de Desenvolupament Sostenible de les Nacions Unides els estan posicionant. Per això vam decidir treballar el tema amb més detall i no abordar-lo només des de la mirada purament ambientalista, sinó obrir-lo. El canvi climàtic té un impacte social, econòmic i de salut, i això vol dir que hem de fer canvis personals i locals emmarcats en un repte global”, assenyala Maria Peix, cap de Cooperació de l’AMB. I així ho farà aquest nou cicle, que se centrarà en l’anàlisi i les solucions envers els plàstics. Per parlar i reflexionar sobre aquesta problemàtica a nivell local, el projecte partirà d’una anàlisi global que es traslladarà tant a l’àrea metropolitana de Barcelona com a l’àrea metropolitana de San Salvador -amb un projecte de reducció del plàstic en els seus mercats-.</p>
      <p>
        <b>
          <b>El tret de sortida, a Begues</b>
        </b>
      </p>
      <p>Begues serà la població que donarà el tret de sortida a aquest segon cicle el proper 30 de novembre amb una jornada que convida tota la ciutadania a participar-hi de manera activa. “Farem el resum i el tancament del primer cicle dedicat als drets de les persones refugiades per després tractar la situació dels plàstics a nivell global i a nivell de l’àrea metropolitana, cosa que ens farà veure que els problemes d’aquí són, amb matisos, força semblants als que hi pot haver al Salvador, a l’Índia o al Senegal. Per això convidarem persones expertes en temes de plàstics de l’AMB i a tècnics municipals amb els quals fem projectes de cooperació coordinada”, avança Pau Carreño, tècnic d’educació per la Ciutadania Global del servei de cooperació internacional de l’AMB.</p>
      <p>Però la jornada de presentació del nou cicle no serà només teòrica, sinó que també hi haurà una part pràctica més festiva. En aquest context, es presentarà la cançó de l’edició d’enguany del <i>Tenim drets, teixim llibertats</i>. Composta per l’activista i músic brasiler Dimir Viana, la lletra estarà feta de manera conjunta entre els participants de diferents tallers del programa i s’acompanyarà dels ritmes d’una batucada. A més, també hi ha previst fer un riu de plàstic participatiu que servirà per vincular les deixalles que tothom pot tenir a casa amb la reflexió sobre aprofitar-les abans de portar-les a reciclar. Finalment, la jornada acabarà amb la realització d’un vídeo col·lectiu que reclamarà la col·laboració de la població per explicar què es pot fer per reduir l’ús dels plàstics.</p>
      <p>
        <b>Reflexió, carrer i compromís</b>
      </p>
      <p>El programa <i>Tenim drets, teixim llibertats</i> compta amb la participació d’onze ajuntaments -Begues, Cervelló, Corbera de Llobregat, Montcada i Reixac, Montgat, la Palma de Cervelló, Sant Adrià de Besòs, Sant Climent de Llobregat, Sant Vicenç dels Horts, Santa Coloma de Cervelló i Torrelles de Llobregat-. Fins ara ha comptat amb la participació d’unes 1.000 persones per edició i s’han fet 168 accions en els seus primer tres anys d’activitat. Amb el nou cicle, però, el programa recupera el seu desenvolupament en tres fases. En la primera etapa, Informació i Reflexió, es duen a terme tallers multidisciplinaris amb entitats o grups dels municipis participants. Així, es compta amb grups que normalment no parlen de la ciutadania global, de cooperació o de drets humans, com ara casals de joves i de gent gran, grups de dones, grups musicals o centres educatius. La segona fase s’activa amb Sortim al Carrer, la iniciativa que acosta el discurs reflexiu i crític sobre els drets humans a les persones que no formen part de cap grup al municipi. “Les accions poden anar des de fer un vermut en una plaça per aplegar gent i compartir les reflexions fins a una trobada al mercat un dissabte al matí per compartir els aprenentatges de les entitats participants”, apunta Peix. L’última fase, que porta per nom La Nostra Veu, el Nostre Compromís, consisteix en un acte d’estructura performativa amb tots els processos duts a terme en els tallers per fer incidència política des de l’expressió artística. En el cas d’aquesta nova edició, tindrà lloc el dia 9 de maig en un espai per determinar.</p>
    </article>
  </body>
</html>