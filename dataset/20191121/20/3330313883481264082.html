<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904618/ek-2020-verspreid-door-europa-in-aantocht-alle-stadions-n-speelsteden-op-een-rij.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-21T20:30:00+00:00"/>
    <meta property="og:title" content="EK 2020 verspreid door Europa: alle stadions én speelsteden op een rij"/>
    <meta property="og:description" content="Het EK 2020 komt eraan: het Nederlands elftal is er eindelijk weer bij en het belooft een knallend EK te worden. Voor het eerst in de historie wordt het toernooi, dat loopt van 12 juni tot en met 12 juli, verspreid over Europa gespeeld. VoetbalPrimeur zet alle speelsteden en stadions van EURO 2020 op een rij. Parken Stadion (Kopenhagen, Denemarken) Geplande wedstrijden: drie groepswedstrijden, één achtste finale Een opvallende eend in de bijt tussen de stadions van het EK 2020. De Spaanse bond heeft keuze te over, maar laat bijvoorbeeld Camp Nou en Estadio Santiago Bernabéu links liggen voor San Mamés in Bilbao. De voetbaltempel verving bij de opening in 2013 het oude San Mamés, dat gebouwd werd in 1913. Johan Cruijff ArenA (Amsterdam, Nederland) Club: Ajax, Oranje Capaciteit: 54.990 Geplande wedstrijden: drie groepswedstrijden, één achtste finale Ook Nederland is gastheer tijdens het EK van 2020. De Johan Cruijff Arena in Amsterdam vormt het decor voor drie groepswedstrijden van het Nederlands elftal. Ook wordt…"/>
  </head>
  <body>
    <article>
      <h1>EK 2020 verspreid door Europa: alle stadions én speelsteden op een rij</h1>
      <address>
        <time datetime="2019-11-21T20:30:00+00:00">21 Nov 2019, 20:30</time>
      </address>
      <p>
        <b>Het EK 2020 komt eraan: het Nederlands elftal is er eindelijk weer bij en het belooft een knallend EK te worden. Voor het eerst in de historie wordt het toernooi, dat loopt van 12 juni tot en met 12 juli, verspreid over Europa gespeeld. VoetbalPrimeur zet alle speelsteden en stadions van EURO 2020 op een rij.</b>
      </p>
      <p>
        <b>Parken Stadion (Kopenhagen, Denemarken)</b>
      </p>
      <p>Club: FC Kopenhagen</p>
      <p>Capaciteit: 38.065</p>
      <p>Geplande wedstrijden: drie groepswedstrijden, één achtste finale</p>
      <p>In het Parken Stadion speelt normaliter de grootste club van Denemarken: FC Kopenhagen. Daarnaast werkt het Deense nationale elftal hier zijn wedstrijden af. Het stadion werd tussen 1990 en 1992 gebouwd en organiseerde twee Europese finales: Europa Cup II in 1994 (Arsenal-Parma, 1-0) en de UEFA Cup in 2000 (Galatasaray-Arsenal, Turken wonnen na penalty's).</p>
      <figure>
        <img src="https://i.gyazo.com/b02ef1fb3f1075463f38b0081d4fcfc8.jpg"/>
      </figure>
      <p>
        <b>Aviva Stadium (Dublin, Ierland)</b>
      </p>
      <p>Club: Ierse nationale team</p>
      <p>Capaciteit: 50.000</p>
      <p>Geplande wedstrijden: drie groepswedstrijden, één achtste finale</p>
      <p>Het Aviva Stadium is een vrij modern stadion, want: gebouwd in 2010. Het stadion herbergt zowel het Ierse nationale voetbalteam als het rugbyteam. In 2011 was het stadion het toneel voor de 'Portugese' Europa League-finale tussen FC Porto en SC Braga, waarbij eerstgenoemde door een goal van Falcao aan de haal ging met de trofee.</p>
      <figure>
        <img src="https://i.gyazo.com/737b0b95f8e390c3990e026dfe7db3c9.jpg"/>
      </figure>
      <p>
        <b>Hampden Park (Glasgow, Schotland)</b>
      </p>
      <p>Club: Queen's Park FC, Schotse nationale team</p>
      <p>Capaciteit: 52.103</p>
      <p>Geplande wedstrijden: drie groepswedstrijden, één achtste finale</p>
      <p>Hampden Park is een stadion met een gigantische historie. De Schotse voetbaltempel werd in 1903 gebouwd en dik honderd jaar na dato staat het nog steeds overeind. Na een renovatie in 1999 werden er werden verschillende Europese finales gespeeld, waarvan de meest recente de Champions League-finale van 2002 (Real Madrid-Bayer Leverkusen, 2-1) en de UEFA Cup-finale van 2007 (Sevilla-Espanyol, eerstgenoemde club won na penalty's) waren.</p>
      <figure>
        <iframe src="https://www.youtube.com/embed/rFfomw-Z4uE" width="640" height="360" data-service="Youtube" scrolling="no"/>
      </figure>
      <p>
        <b>San Mamés (Bilbao, Spanje)</b>
      </p>
      <p>Club: Athletic Bilbao</p>
      <p>Capaciteit: 53.332</p>
      <p>Geplande wedstrijden: drie groepswedstrijden, één achtste finale</p>
      <p>Een opvallende eend in de bijt tussen de stadions van het EK 2020. De Spaanse bond heeft keuze te over, maar laat bijvoorbeeld Camp Nou en Estadio Santiago Bernabéu links liggen voor San Mamés in Bilbao. De voetbaltempel verving bij de opening in 2013 het oude San Mamés, dat gebouwd werd in 1913.</p>
      <figure>
        <iframe src="https://www.youtube.com/embed/3hKsJUrVeOE" width="640" height="360" data-service="Youtube" scrolling="no"/>
      </figure>
      <p>
        <b>Johan Cruijff ArenA (Amsterdam, Nederland)</b>
      </p>
      <p>Club: Ajax, Oranje</p>
      <p>Capaciteit: 54.990</p>
      <p>Geplande wedstrijden: drie groepswedstrijden, één achtste finale</p>
      <p>Ook Nederland is gastheer tijdens het EK van 2020. De Johan Cruijff Arena in Amsterdam vormt het decor voor drie groepswedstrijden van het Nederlands elftal. Ook wordt er een achtste finale gespeeld in het stadion, waar sinds de opening in 1996 onder anderen de Europa League-finale van 2013 (Chelsea-Benfica, 2-1) en Champions League-finale van 1998 (Real Madrid-Juventus, 1-0) werden gespeeld.</p>
      <figure>
        <iframe src="https://www.youtube.com/embed/P-0mRkA7FHE" width="640" height="360" data-service="Youtube" scrolling="no"/>
      </figure>
      <p>
        <b>Arena Naționalā (Boekarest, Roemenië)</b>
      </p>
      <p>Club: FCSB, Roemeense nationale team</p>
      <p>Capaciteit: 55.600</p>
      <p>Geplande wedstrijden: drie groepswedstrijden, één achtste finale</p>
      <p>De Arena Naționalā werd in 2007 geopend, nadat het oude nationale stadion was gesloopt. FCSB - voorheen bekend als Steaua Boekarest - speelt er zijn thuiswedstrijden, evenals het nationale team van Roemenië. In 2012 werd de finale van de Europa League gespeeld in Boekarest. Atlético Madrid was veel te sterk voor de landgenoten van Athletic Bilbao: 3-0.</p>
      <figure>
        <img src="https://i.gyazo.com/0ddfc38394dfcb7114515251ae81e242.jpg"/>
      </figure>
      <p>
        <b>Puskás Aréna (Boedapest, Hongarije)</b>
      </p>
      <p>Club: Hongaarse nationale team</p>
      <p>Capaciteit: 67.889</p>
      <p>Geplande wedstrijden: drie groepswedstrijden, één achtste finale</p>
      <p>Een stadion dat vers van de pers komt rollen. Boedapest is een van de speelsteden tijdens het EK 2020 en speciaal voor deze gelegenheid heeft de Hongaarse bond besloten een gloednieuw stadion te bouwen. Het stadion is vernoemd naar de Hongaarse legende Ferenc Puskás en werd geopend op 15 november 2019, met een oefenwedstrijd tussen Hongarije en Uruguay (1-2).</p>
      <figure>
        <img src="https://i.gyazo.com/36853222f10ed7968bc963ba0a13475b.jpg"/>
      </figure>
      <p>
        <b>Sint-Petersburg Stadion (Sint-Petersburg, Rusland)</b>
      </p>
      <p>Club: Zenit Sint-Petersburg</p>
      <p>Capaciteit: 64.468</p>
      <p>Geplande wedstrijden: drie groepswedstrijden, één kwartfinale</p>
      <p>Dit gigantische bouwwerk werd in 2017 geopend en herbergt Zenit Sint-Petersburg. Ondanks het korte bestaan van het stadion, zijn er al verschillende historische wedstrijden gespeeld. In 2017 werd de finale van de Confederations Cup gespeeld tussen Chili en Duitsland (0-1). Op het WK 2018 werden er zeven wedstrijden afgewerkt in het stadion, waaronder de halve finale tussen Frankrijk en België (1-0).</p>
      <figure>
        <iframe src="https://www.youtube.com/embed/ntQsMSuEbyg" width="640" height="360" data-service="Youtube" scrolling="no"/>
      </figure>
      <p>
        <b>Olympisch Stadion (Baku, Azerbeidzjan)</b>
      </p>
      <p>Club: Azerbeidzjaans nationale team</p>
      <p>Capaciteit: 69.870</p>
      <p>Geplande wedstrijden: drie groepswedstrijden, één kwartfinale</p>
      <p>Een omstreden speelstad is Baku. Het Olympisch Stadion in Azerbeidzjan ligt hemelsbreed ruim 3500 kilometer van Amsterdam verwijderd en dat is verder dan bijvoorbeeld Damascus (Syrië) en even ver als Baghdad (Irak). Toch zullen er volgend jaar vier wedstrijden plaatsvinden in het stadion dat in 2015 geopend werd en dit jaar nog de Europa League-finale tussen Chelsea en Arsenal werd afgewerkt (4-1).</p>
      <figure>
        <iframe src="https://www.youtube.com/embed/FR_cF8MELvw" width="640" height="360" data-service="Youtube" scrolling="no"/>
      </figure>
      <p>
        <b>Stadio Olimpico (Rome, Italië)</b>
      </p>
      <p>Club: AS Roma, SS Lazio</p>
      <p>Capaciteit: 72.700</p>
      <p>Geplande wedstrijden: drie groepswedstrijden, één kwartfinale</p>
      <p>Een stadion met échte voetbalhistorie is Stadio Olimpico. De thuishaven van AS Roma en SS Lazio werd in 1937 geopend en in 1990 gerenoveerd. Het stadion was in het verleden gastheer voor de Champions League-finales in 1996 (Juventus-Ajax, Italianen winnen na penalty's) en 2009 (Barcelona-Manchester United: 2-0). In 1990 versloeg West-Duitsland hier Argentinië om zich te kronen tot wereldkampioen. De openingswedstrijd van het EK zal plaatsvinden hier in Rome.</p>
      <figure>
        <iframe src="https://www.youtube.com/embed/NkR_CBgZ8YA" width="640" height="360" data-service="Youtube" scrolling="no"/>
      </figure>
      <p>
        <b>Allianz Arena (München, Duitsland)</b>
      </p>
      <p>Club: Bayern München</p>
      <p>Capaciteit: 75.024</p>
      <p>Geplande wedstrijden: drie groepswedstrijden, één kwartfinale</p>
      <p>De Allianz Arena werd in 2005 gebouwd en huisvest Bayern München. In 2006 werden hier zes WK-wedstrijden gespeeld, waaronder de halve finale tussen Portugal en Frankrijk (0-1). In 2012 werd Bayern München de eerste thuisclub die een Champions League-finale in eigen stadion speelde. Desondanks was Chelsea te sterk na strafschoppen.</p>
      <figure>
        <iframe src="https://www.youtube.com/embed/lBP7QQYN1IU" width="640" height="360" data-service="Youtube" scrolling="no"/>
      </figure>
      <p>
        <b>Wembley Stadium (Londen, Engeland)</b>
      </p>
      <p>Club: Engelse nationale team</p>
      <p>Capaciteit: 90.000</p>
      <p>Geplande wedstrijden: drie groepswedstrijden, een achtste finale, twee halve finales, finale</p>
      <p>Dé voetbaltempel van Europa speelt de hoofdrol op het EK van 2020. Op het heilige gras van Wembley worden zeven wedstrijden gespeeld. Na de kwartfinales vertrekt het EK-circus naar Londen, waar de halve finales en finale afgewerkt worden. Het nieuwe Wembley is in 2007 geopend en sinds de opening van het nieuwe stadion zijn er onder anderen twee Champions League-finales afgewerkt. In 2011 versloeg FC Barcelona het Manchester United van Edwin van der Sar met 3-1. In 2013 vergaarde Arjen Robben eeuwige roem door zijn Bayern München in de 89e minuut naar een 2-1 overwinning te schieten tegen Borussia Dortmund.</p>
      <figure>
        <iframe src="https://www.youtube.com/embed/wA4ChhQ38GQ" width="640" height="360" data-service="Youtube" scrolling="no"/>
      </figure>
    </article>
  </body>
</html>