<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/ishockey/djurgarden-foll-i-sekunddrama/"/>
    <meta property="og:site_name" content="DN.SE"/>
    <meta property="article:published_time" content="2019-11-21T20:31:31+00:00"/>
    <meta property="og:title" content="Djurgården föll i sekunddrama"/>
    <meta property="og:description" content="Djurgården var bara 34 sekunder från att bryta den långa raden av förlustmatcher. Då kvitterade HV 71 till 3–3."/>
  </head>
  <body>
    <article>
      <h1>Djurgården föll i sekunddrama</h1>
      <address><time datetime="2019-11-21T20:31:31+00:00">21 Nov 2019, 20:31</time> by <a rel="author" href="https://www.dn.se/av/nils-palmgren/" target="_blank">Nils Palmgren</a></address>
      <p>
        <b>Djurgården var bara 34 sekunder från att bryta den långa raden av förlustmatcher. Då kvitterade HV 71 till 3–3.<br/>Nu blev det sjätte förlusten i rad och bara en poäng sedan HV 71 avgjort när det bara återstod 27 sekunder av förlängningen.</b>
      </p>
      <p>Djurgården kom till Jönköping med fem raka förluster i SHL och en målskillnad på 5–18.</p>
      <p>För hemmalaget HV 71 var läget det omvända. Tre raka segrar och 16–1 i målskillnad.</p>
      <p>Men redan efter 1,57 gjorde Djurgården 1–0 genom Mattias Guter i spel fem mot fyra. Sedan fick bortalaget ägna sig åt att spela box play. Djurgården drog på sig hela fyra utvisningar i den första perioden, men klarade alla och vann också skotten med 10–3.</p>
      <p>Det säger lite om ett bra försvarsspel av Djurgården och ett oerhört ineffektivt power play från HV.</p>
      <p><b>HV 71 fick sedan</b> börja andra perioden i spel 5 mot 3 i en minut sedan Djurgårdens Dick Axelsson snackat till sig en utvisning just när första perioden tog slut.</p>
      <p>Men det hjälpte inte. Niklas Svedberg i Djurgårdens mål höll tätt. När sedan Djurgården fick chansen i 5 mot 3 i en minut och 16 sekunder kom 2–0. Linus Hultström satte ett hårt backskott i nättaket när det återstod 14 sekunder av HV:s dubbelutvisning.</p>
      <p>Djurgården fick fortsätta i numerärt överläge, men då gjorde HV 71 mål. Djurgårdens målvakt Niklas Svedberg misslyckades att slå undan en puck och Joakim Andersson kunde lätt slå in reduceringen.</p>
      <p><b>HV satte hård </b>press i början av den tredje perioden, men Niklas Svedberg höll tätt. </p>
      <p>Efter 11,28<b> </b>kom lite överraskande Djurgårdens tredje mål. Tom Wandell sköt ett inte alltför märkvärdigt skott från blålinjen, som HV-målvakten Jonas Gunnarsson lämnade retur på. Och den tog 17-årige Alexander Holtz tillvara på.</p>
      <p>Två minuter senare åkte Djurgårdens Olle Alsing ut. Då tog det bara fem sekunder så reducerade HV 71 genom Erik Martinsson. Niklas Svedberg var helt skymd.</p>
      <p>Med 1,42 kvar av den tredje perioden tog HV 71 ut målvakten och med 34 sekunder kvar kom kvitteringen genom Simon Önerud.</p>
      <p>Med bara 27 sekunder kvar på övertiden avgjorde sedan Emil Johansson för HV 71. </p>
    </article>
  </body>
</html>