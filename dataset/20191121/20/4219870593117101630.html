<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/drustvo/aktuelno.290.html:831620-Predsednik-o-fotografijama-navodnih-ubica-Olivera-Ivanovica-To-su-dvojica-srpskih-studenata-vidi-se-koliko-je-istraga-Pristine-neozbiljna"/>
    <meta property="og:site_name" content="Вечерње новости"/>
    <meta property="article:published_time" content="2019-11-21T20:40:00+00:00"/>
    <meta property="og:title" content="Predsednik o fotografijama navodnih ubica Olivera Ivanovića: To su dvojica srpskih studenata, vidi se koliko je istraga Prištine neozbiljna"/>
    <meta property="og:description" content="Vučić je istakao i da su ih naši državni organi već ispitali"/>
  </head>
  <body>
    <article>
      <h1>Predsednik o fotografijama navodnih ubica Olivera Ivanovića: To su dvojica srpskih studenata, vidi se koliko je istraga Prištine neozbiljna</h1>
      <address><time datetime="2019-11-21T20:40:00+00:00">21 Nov 2019, 20:40</time> by <a rel="author">Tanjug</a></address>
      <p>
        <b>Vučić je istakao i da su ih naši državni organi već ispitali</b>
      </p>
      <p>Predsednik Srbije Aleksandar Vučić izjavio je, povodom pisanja medija da je kosovska policija objavila fotografije dvojice osumnjičenih u slučaju ubistva Olivera Ivanovića u Severnoj Mitrovici, da nije reč ni o kakvim ubicama, već o dvojici srpskih studenata.</p>
      <p>Vučić je rekao da se i po tome vidi koliko je istraga Prištine neozbiljna, o koliko neozbiljnim ljudima je reč i kakvim se lažima služe.</p>
      <p>"Mi smo iz arhive naše BIA izvukli tu fotografiju i imali ta lica od prvog dana i izučili sve. Ni o kakvim ubicama se ne radi. Reč je o studentima Ivanu Dimitrijeviću i Milošu Radosavljeviću", rekao je Vučić i dodao da njih dvojica, rođeni u Prokuplju, sada studiraju u Kosovskoj Mitrovici.</p>
      <p>Vučić je istakao i da su ih naši državni organi već ispitali i oni su bili, kako kaže, spremni i na poligrafsko ispitivanje i sve drugo na šta neki "koji su se uvek pravili pametni, nikada nisu bili".</p>
      <related>
        <a href="http://www.novosti.rs/vesti/naslovna/politika/aktuelno.289.html:831583-Pocela-sednica-Saveta-za-nacionalnu-bezbednost"/>
      </related>
      <p>"A, kada bismo rekli od koga je potekla informacija da su oni ubice... Opet su Srbi prijavljivali Srbe, i to lažno", rekao je predsednik obraćajući se u Predsedništvu.</p>
      <p>To sve, dodao je, govori sa koliko neozbiljnosti se svemu tome pristupa.</p>
      <p>"Zato Srbija na veoma ozbiljan način pristupa rešavanju svih važnih pitanja, a za nas je ubistvo Olivera Ivanovića jedno od ključnih i prioritetnih pitanja, i uprkos činjenici da nam ni na koji način nisu omogućili da možemo da vodilo racionalno istragu, uz dokazne predmete sa lica mesta, pristup licu mesta, rezultatima uviđaja... Mi ćemo svoj posao da uradimo", rekao je Vučić.</p>
      <p>Predsednik je podsetio da je pre godinu dana, baš na Aranđelovdan 2018, takođe održana sednica Saveta za nacionalnu bezbednost zbog taksi na srpsku robu koje je uvela Priština.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/hronika/aktuelno.291.html:831550-Kosovska-policija-trazi-dvojicu-muskaraca-zbog-ubistva-Olivera-Ivanovica-objavljene-njihove-fotografije"/>
        <a href="http://www.novosti.rs/vesti/naslovna/politika/aktuelno.289.html:831485-Zavrsen-razgovor-Vucica-i-Harcenka-O-sastanku-sa-ruskim-ambasadorom-predsednik-ce-izvestiti-javnost-tokom-dana"/>
        <a href="http://www.novosti.rs/vesti/naslovna/drustvo/aktuelno.290.html:831311-Vulin-hitno-napustio-sednicu-skupstine-dobio-poziv-od-predsednika-Vucica"/>
        <a href="http://www.novosti.rs/vesti/naslovna/politika/aktuelno.289.html:831318-Vucic-razgovarao-sa-Falkonijem-o-bilateralnim-odnosima-i-buducnosti-politike-prosirenja-EU"/>
        <a href="http://www.novosti.rs/vesti/naslovna/politika/aktuelno.289.html:831268-Idi-leci-se-kako-su-samo-bila-fina-tri-dana-bez-tebe-Mektic-opsovao-Vucica-FOTO"/>
      </related>
    </article>
  </body>
</html>