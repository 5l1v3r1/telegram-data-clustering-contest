<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/bloomberg-se-prihlasil-do-prezidentskych-voleb-v-usa-zda-bude-kandidovat-neni_1911212006_ako"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T20:06:00+00:00"/>
    <meta property="og:title" content="Bloomberg se přihlásil do prezidentských voleb v USA. Zda bude kandidovat, není stále jasné"/>
    <meta property="og:description" content="Tarini Partiová, politická reportérka The Wall Street Journal napsala, že podle jejích informací je to další krok ke kandidatuře, o které se ovšem Bloomberg ještě definitivně nerozhodl."/>
  </head>
  <body>
    <article>
      <h1>Bloomberg se přihlásil do prezidentských voleb v USA. Zda bude kandidovat, není stále jasné</h1>
      <address><time datetime="2019-11-21T20:06:00+00:00">21 Nov 2019, 20:06</time> by <a rel="author">ČTK</a></address>
      <p>
        <b>Americký miliardář Michael Bloomberg se ve čtvrtek formálně přihlásil do prezidentských voleb v USA jako demokratický uchazeč. Vyplývá to z příslušného formuláře, který elektronicky podal u Federální volební komise. Tarini Partiová, politická reportérka listu The Wall Street Journal na twitteru poznamenala, že podle jejích informací je to další krok ke kandidatuře, o které se ovšem Bloomberg ještě definitivně nerozhodl.</b>
      </p>
      <p>Fakt, že Bloomberg se ještě s konečnou platností nerozhodl, zda se bude o prezidentský úřad ucházet, napsala s odvoláním na jeho poradce také agentura Reuters.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/new-york-michael-bloomberg-usa-prezidentske-volby-donald-trump-joe-biden_1911121952_nkr"/>
      </related>
      <p>Zakladatel vlivné mediální říše a bývalý newyorský starosta kandidaturu zvažuje dlouhé týdny. Už také vyplnil přihlášky do demokratických primárek v několika státech USA, aby si zajistil případnou účast.</p>
      <p>Sedmasedmdesátiletý Bloomberg přemýšlel o kandidatuře již v roce 2016, ale svůj záměr nakonec odvolal. Pokud se odhodlá nyní, způsobí to podle listu <a href="https://www.nytimes.com/2019/11/07/us/politics/michael-bloomberg-president-2020.html">The New York Times</a> mezi demokraty zemětřesení.</p>
      <p>S využitím svého obrovského jmění, s liberálním centristickým programem a s kontakty v politickém establishmentu bude podle newyorského deníku vážným soupeřem bývalého viceprezidenta Joea Bidena, který je zatím mezi demokratickými uchazeči o prezidentskou kandidaturu favoritem.</p>
      <related>
        <h4>Související články</h4>
        <a href="https://www.irozhlas.cz/zpravy-svet/michael-bloomberg-prezident-usa-kandidatura_1911080651_jak"/>
        <a href="https://www.irozhlas.cz/zpravy-svet/allan-lichtman-volby-prezident-usa_1911041713_zit"/>
        <a href="https://www.irozhlas.cz/zpravy-svet/hillary-clintonova-soukrome-emaily-kauza-usa-prezidentske-volby_1910191329_kro"/>
      </related>
    </article>
  </body>
</html>