<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837126-rosiya-pragne-zrobiti-zakritimi-slukhannya-u-gaazi-schodo-zakhoplennya-ukrayinskikh-suden"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T20:16:00+00:00"/>
    <meta property="og:title" content="Росія прагне зробити закритими слухання у Гаазі щодо захоплення українських суден"/>
    <meta property="og:description" content="КИЇВ. 21 листопада. УНН. Росія прагне зробити закритим слухання в Арбітражному трибуналі щодо захоплення нею трьох українських кораблів з екіпажем в …"/>
  </head>
  <body>
    <article>
      <h1>Росія прагне зробити закритими слухання у Гаазі щодо захоплення українських суден</h1>
      <address><time datetime="2019-11-21T20:16:00+00:00">21 Nov 2019, 20:16</time> by <a rel="author">Тарас Джміль</a></address>
      <p><b>КИЇВ. 21 листопада. УНН.</b> Росія прагне зробити закритим слухання в Арбітражному трибуналі щодо захоплення нею трьох українських кораблів з екіпажем в Азовському морі. Про це на своїй сторінці в Facebook повідомила заступниця міністра закордонних справ України Олена Зеркаль, передає <b>УНН</b>.</p>
      <p>У Гаазі почалось слухання провадження за позовом України проти Росії в Арбітражному трибуналі щодо захоплення українських кораблів у Керченській протоці.</p>
      <p>"Незважаючи на те, що предметом справи є одне просте питання - кричуще порушення РФ фундаментального принципу міжнародного морського права - абсолютного імунітету військових суден та членів їхніх екіпажів, РФ намагається вибороти стільки ж часу для розгляду цієї справи, як і у справі стосовно порушення прав прибережної держави в Чорному і Азовському морях та у Керченській протоці. Крім того, Росія прагне зробити слухання максимально закритими", - зазначила Зеркаль.</p>
      <p>Як повідомила заступниця міністра закордонних справ, Україна наполягає на тому, що справа є терміновою, оскільки не зважаючи на те, що у Росія звільнила українських моряків, кримінальні справи проти них тривають. Зеркаль наголосила, що РФ продовжує порушувати Наказ Міжнародного трибуналу з морського права від 25 травня 2019 року та Конвенцію ООН з морського права.</p>
      <p>Арбітражний трибунал заслухав позиції та аргументи України та Росії. Сторонам у ході засідання, за інформацією Зеркаль, не вдалось дійти згоди. Завтра Арбітраж ухвалить правила процедури своєї діяльності з урахуванням сьогоднішніх слухань.</p>
      <p>Нагадаємо, команда Міністерства закордонних справ України прямує в Гаагу, де в четвер відбудуться <a href="https://www.unn.com.ua/uk/news/1836401-u-chetver-proydut-pershi-slukhannya-tribunalu-schodo-porushennya-imunitetu-ukrayinskikh-suden">перші слухання</a> арбітражного трибуналу у справі щодо порушення імунітету трьох українських військово-морських суден та 24 членів їхніх екіпажів (Україна проти Російської Федерації) за Конвенцією ООН з морського права.</p>
      <p>Як повідомляв <b>УНН</b>, 25 листопада 2018 року прикордонні кораблі ФСБ РФ <a href="https://www.unn.com.ua/uk/exclusive/1836354-povernennya-ukrayini-zakhoplenikh-rf-suden-yde-za-planom-voronchenko?fbclid=IwAR1OL6_qo-okIuO0BnHpTG-5p4Zfch_p8e-Kpnyjj1GV8b1zLiyATxTgWi8">обстріляли і захопили</a> три судна Військово-морських сил ЗС України у складі двох малих броньованих артилерійських катерів "Бердянськ" і "Нікополь" і рейдового буксира "Яни Капу", які здійснювали плановий перехід з порту Одеси в Чорному морі в порт Маріуполь в Азовському морі. Після цього 24 українських моряки заарештували в Криму, потім їх перемістили в російські СІЗО в Москві.</p>
      <p>7 вересня до Києва повернулися 35 заручників, у тому числі 24 моряка. Вони повернулися на батьківщину в рамках обміну між Україною і РФ.</p>
      <p>А 20 листопада українські катери "Нікополь", "Бердянськ" та "Яни Капу" <a href="https://www.unn.com.ua/uk/news/1836898-zyavilis-foto-yak-nikopol-berdyansk-ta-yani-kapu-zakhodyat-v-ochakiv">повернулись</a> з полону в анексованому Росією Криму.</p>
    </article>
  </body>
</html>