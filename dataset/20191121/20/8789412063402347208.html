<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/andy-miller-omylem-ukradl-stevu-jobsovi-notebook/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-21T20:02:21+00:00"/>
    <meta property="og:title" content="Omylem jsem Stevu Jobsovi ukradl notebook, vypráví bývalý manažer o svých začátcích v Applu"/>
    <meta property="og:description" content="Andy Miller, zakladatel společnosti Quattro Wireless, se v jednom ze svých nedávných rozhovorů podělil o zábavný příběh o tom, jaké to bylo pracovat pro Steva Jobse (long story short: stresující) a o tom, jak se mu jednou dokonce podařilo omylem ukrást laptop spoluzakladatele Applu."/>
  </head>
  <body>
    <article>
      <h1>Omylem jsem Stevu Jobsovi ukradl notebook, vypráví bývalý manažer o svých začátcích v Applu</h1>
      <address><time datetime="2019-11-21T20:02:21+00:00">21 Nov 2019, 20:02</time> by <a rel="author">Amaya Tomanová</a></address>
      <p>Andy Miller, zakladatel společnosti Quattro Wireless, se v jednom ze svých nedávných rozhovorů podělil o zábavný příběh o tom, jaké to bylo pracovat pro Steva Jobse (long story short: stresující) a o tom, jak se mu jednou dokonce podařilo omylem ukrást laptop spoluzakladatele Applu.</p>
      <related>
        <a href="https://jablickar.cz/z-historie-applu-jak-apple-nespustil-vlastni-sit-restauraci/"/>
      </related>
      <p>Na počátku všeho byl telefonát. Když Millerovi v roce 2009 zničehonic zavolal samotný Steve Jobs, myslel si, že jde jen o nějaký špatný žert. Teprve opakované volání Millera přesvědčilo, že se nejedná o vtip, a Jobs dostal příležitost mu náležitě vysvětlit, že od něj chce odkoupit jeho společnost. Jak bylo u Jobse zvykem, neměl v plánu na nic čekat, a přesvědčil Millera k tomu, aby se s ním co nejdříve sešel. Někteří ze zaměstnanců Applu se ještě před jednáním snažili Millera na setkání připravit, aby na Jobse zapůsobil co nejlépe.</p>
      <p>První problémy nastaly již při vyjednávání o ceně akvizice. Zatímco Miller byl přesvědčen, že došlo k oboustranné dohodě o odkoupení Quattro Wireless za cenu 325 milionů dolarů, Jobs na schůzce trval na 275 milionech. Millerovi navíc údajně pohrozil zablokováním iOS platformy pro Quattro Wireless SDK v případě, že Miller s cenou nebude souhlasit. Millerovi tedy nezbylo nic jiného, než na dohodu přistoupit.</p>
      <p>Když se posléze Miller připojil k Applu, byl jeho tým jednoho dne pověřen vymyšlením příkladů reklamy, která by náležitě demonstrovala potenciál platformy iAd. Miller se svými kolegy vytvořil příklady reklam na značky Sears či McDonald’s a představil svá díla výkonnému tvůrčímu týmu Applu. Miller popisuje, jak se po deseti minutách všichni přítomní smáli – až na Jobse. „Myslel jsem si, že jsem v háji,“ přiznává.</p>
      <p>Jobs zmíněné značky nesnášel pro jejich nízkou kvalitu a kvůli tomu, že neodrážely high-endovou estetiku, tolik typickou pro Apple. Millera si poté zavolal do své kanceláře, kde mu po vyhrocené konverzaci přikázal, ať se mu ztratí z očí a vše vyřídí na oddělení marketingové komunikace, které bude schopné vytvořit lepší reklamy. Miller spěšně sbalil všechny své věci, aniž by si uvědomil, že do batohu v rychlosti omylem přibalil i Jobsův laptop a myš.</p>
      <figure>
        <a href="https://jablickar.cz/andy-miller-omylem-ukradl-stevu-jobsovi-notebook/steve-jobs-unveiling-apple-macbook-air/">
          <img src="https://jablickar.cz/wp-content/uploads/2019/11/Steve-Jobs-Unveiling-Apple-MacBook-Air.jpg"/>
        </a>
      </figure>
      <p>Když dorazil na příslušné oddělení, byla tvorba reklam již v plném proudu. Tentokrát se jednalo o Jobsovy oblíbené značky – Disney, Dyson a Target. Aby se mohl na práci lépe soustředit, vypnul si Miller svůj mobilní telefon. Zhruba o půl hodiny později k Millerovi přišli dva zaměstnanci bezpečnostní služby a někdo mu podal telefon. Na druhé lince byl Steve Jobs, který se Millera bez obalu dotázal, proč mu ukradl jeho laptop.</p>
      <p>Millerovi se naštěstí podařilo nejen Jobse přesvědčit, že v tom nebyl žádný záměr, ale ujistil ho také, že si z jeho osobního počítače nezkopíroval žádné tajné soubory. Byl nicméně přesvědčen, že toto je jeho definitivní konec. Zaměstnancům bezpečnostní služby pouze předal Jobsův laptop a podložku pro myš, a až se zpožděním si uvědomil, že myš má stále v batohu – a dodnes ji podle svých slov má stále doma.</p>
      <p>Celé videopodcast můžete zhlédnout níže, příběh o (ne)ukradeném laptopu začíná zhruba ve čtyřiadvacáté minutě.</p>
      <figure>
        <iframe src="https://www.youtube.com/embed/k7f-51oy0OA" width="670" height="377" data-service="Youtube" scrolling="no"/>
      </figure>
    </article>
  </body>
</html>