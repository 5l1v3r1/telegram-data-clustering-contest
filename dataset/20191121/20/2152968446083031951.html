<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/21/ide-li-protest-zdravnata-komisiia-othvyrli-iskaniiata-na-medicite.430418"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T20:16:00+00:00"/>
    <meta property="og:title" content="Иде ли протест? Здравната комисия отхвърли исканията на медиците"/>
    <meta property="og:description" content="Мед.сестри, акушерки и други искаха свои съсловни организации | Dnes.bg"/>
  </head>
  <body>
    <article>
      <h1>Иде ли протест? Здравната комисия отхвърли исканията на медиците</h1>
      <h2>Мед.сестри, акушерки и други искаха свои съсловни организации</h2>
      <address><time datetime="2019-11-21T20:16:00+00:00">21 Nov 2019, 20:16</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Здравната комисия в парламента отхвърли и двата законопроекта, които предвиждат медицинските сестри, акушерките, физиотерапевтите, лекарските асистенти и фелдшерите да имат свои собствени съсловни организации, а не да бъдат представлявани от една, както е до момента.</p>
      <p>Това беше основно искане на протестиращите медицински специалисти и след като днес депутатите не подкрепиха настояването им, медицинските сестри се заканиха, че отново излизат на протест.</p>
      <p>Пред Дарик председателят на Асоциацията на медицинските сестри Мая Илиева посочи, че на 15 декември ще направят протест пред Министерския съвет, на който ще отстояват исканията си както за отделяне на съсловните организации, така и за повишаване на възнагражденията на медиците.</p>
      <p>Днес на здравната комисия зад предложението всяка отделна професия да има своя съсловна организация застанаха само от БСП и "Обединени патриоти", които са и автори на двата законопроекта.</p>
      <p>Предложението не получи подкрепата и на здравното министерство, Българския лекарски съюз, както и Българската асоциация на професионалистите по здравни грижи (БАПЗГ), която в момента представлява именно медицинските сестри, акушерките и фелдшерите.</p>
      <p>В текстовете се предвиждаше, съсловната организация на медицинските сестри да е Асоциация на българските медицински сестри (АБМС), на лекарските асистенти и фелдшери - Българска асоциация на лекарските асистенти/фелдшери (БАЛАФ), на акушерките е Алиансът на българските акушерки (АБА), на кинезитерапевтите и рехабилитаторите - Асоциацията на физиотерапевтите в България (АФБ), на лаборантите, ортопедичните техници, масажистите с увредено зрение и санитарните инспектори - Българската асоциация на професионалистите по здравни грижи (БАПЗГ).</p>
      <p>Медицинските специалисти мотивират исканията си с това, че като имат отделна съсловна организация, ще имат и по-добро представителство и ще се обръща повече внимание на пробемите във всяка една от различните професии.</p>
    </article>
  </body>
</html>