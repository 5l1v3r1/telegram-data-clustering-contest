<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474093-da-swidania-gazprom-ale-czemu-milczy-prokuratura"/>
    <meta property="og:site_name" content="wPolityce.pl"/>
    <meta property="article:published_time" content="2019-11-21T20:49:37+00:00"/>
    <meta property="og:title" content="Mówimy Gazpromowi: „Da swidania”, ale dlaczego prokuratura nie mówi nic?"/>
    <meta property="og:description" content="Położyliśmy na stole dokumenty, ujawniliśmy, że dysponują nimi organy ścigania. Jak długo będziemy czekać na decyzje procesowe? Jeśli w tak gardłowej sprawie ministrowie mogą robić co chcą, to mogą w każdej innej."/>
  </head>
  <body>
    <article>
      <h1>Mówimy Gazpromowi: „Da swidania”, ale dlaczego prokuratura nie mówi nic?</h1>
      <address><time datetime="2019-11-21T20:49:37+00:00">21 Nov 2019, 20:49</time> by <a rel="author" href="https://wpolityce.pl/autorzy/255-marek-pyza-2" target="_blank">Marek Pyza</a></address>
      <p>
        <b>Kilka dni temu PGNiG rozpoczęło procedurę rozwodową z Gazpromem. Spodziewaną i słuszną. Za trzy lata (31 grudnia 2022 r.) pozbędziemy się więc obciążającego budżet i niekorzystnego geopolitycznie kontraktu. Ale do pełni gazowego szczęścia brakuje jeszcze jednego elementu – wskazania przez organy ścigania odpowiedzialnych za ten skandal. Można mieć wątpliwości, czy państwo się z tym upora.</b>
      </p>
      <p>Skoro bowiem nie dało rady do tej pory, to skąd mieć nadzieję, że stanie się to w przyszłości? Piotr Woźniak w poniedziałek ogłosił, jak bardzo byliśmy „w plecy” na opłatach za gaz w minionej pięciolatce.</p>
      <p>
        <a href="https://wpolityce.pl/gospodarka/473546-prezes-pgnigza-rosyjski-gaz-przeplacalismy-rocznie-1-mld-zl">CZYTAJ WIĘCEJ: Te dane są po prostu zatrważające! Prezes PGNiG: Od 2014 roku za rosyjski gaz przepłacaliśmy rocznie ok. 1 mld zł</a>
      </p>
      <p>Razem daje to 6 mld zł – niewiele mniej od tego, co obóz władzy chciał dołożyć do budżetu ze zniesienia tzw. 30-krotności składek na ZUS. To czterokrotność kwoty, jaką MON wyda na wyrzutnie HIMARS. To też czterokrotność inwestycji na projekty onkologiczne w ostatnich trzech latach. Albo koszt budowy ponad 150 km autostrady.</p>
      <p>Byłoby na co wydać te pieniądze. Ale ich nie było. Dlaczego? Bo tak polski rząd „negocjował” kontrakt z Rosjanami w latach 2009-2010. Opisaliśmy to w 2017 r. w tygodniku „Sieci” ze szczegółami, ujawniając dokumenty (m.in. rządowe instrukcje negocjacyjne) z KPRM, b. ministerstwa gospodarki i MSZ powstałe w czasie pierwszej kadencji Donalda Tuska.</p>
      <p>
        <a href="https://wpolityce.pl/polityka/365578-szokujace-ustalenia-dziennikarzy-tygodnika-sieci-byly-wicepremier-bardziej-dbal-o-interes-rosyjski-niz-sami-rosjanie">CZYTAJ WIĘCEJ: Szokujące ustalenia dziennikarzy tygodnika „Sieci”! Były wicepremier bardziej dbał o interes rosyjski niż sami Rosjanie</a>
      </p>
      <p>Informowaliśmy wówczas o toczącym się śledztwie w warszawskiej prokuraturze dotyczącym podejrzenia przyjęcia łapówki przez Waldemara Pawlaka. Nawet jeśli śledczy nie znaleźli dowodów na takie przestępstwo, dziś – po dwóch latach od tamtych publikacji – trzeba postawić kilka pytań:</p>
      <p>1) Czy to śledztwo jeszcze się toczy, czy już zostało spisane „na straty”?</p>
      <p>2) Czy ewentualne sprzeczne z prawem działanie wysokich urzędników już się przedawniło, czy też stanie się to dopiero za kilka miesięcy?</p>
      <p>3) Dlaczego mimo posiadania niepodważalnych dokumentów na niekorzystne z punktu widzenia polskiego interesu zachowanie wicepremiera i jego współpracowników nie postawiono jeszcze zarzutów? Te dokumenty nie kłamią. Pawlak naprawdę oferował Rosjanom więcej niż chcieli oni sami. Dodatkowo z dzisiejszej perspektywy doskonale widać, ile kosztowało to budżet.</p>
      <p>4) Czy nasze państwo jest w stanie działać sprawnie, komplementarnie? Czy też jest bezradne wobec ministrów działających wbrew polskim interesom?</p>
      <p>5) Mówimy o sektorze energetycznym – strategicznym dla polskiego bezpieczeństwa. Położyliśmy na stole dokumenty, ujawniliśmy, że dysponują nimi organy ścigania. Jak długo trzeba czekać w takiej sprawie na decyzje procesowe? Jeśli w tak gardłowej kwestii ministrowie mogą robić co chcą, to mogą w każdej innej.</p>
      <p>Waldemar Pawlak żyje jak pączek w maśle. W styczniu miną dwa lata jego prezesowania w Polskich Młynach, największym producencie mąki. Gdyby Marek Martynowski z PiS mniej przyłożył się do kampanii wyborczej, dziś senatorem z Płocka byłby główny negocjator umowy z Gazpromem (Pawlak zdobył 93 tys. głosów, Martynowski – 106 tys.). Możemy tylko zgadywać, jak w obecnej „izbie refleksji” wyglądałoby głosowanie nad uchyleniem mu immunitetu…</p>
    </article>
  </body>
</html>