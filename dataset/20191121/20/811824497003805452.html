<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://androidportal.zoznam.sk/2019/11/legendarne-vecko-je-spat-motorola-razr-ma-ohybny-displej-a-ikonicky-dizajn/"/>
    <meta property="og:site_name" content="Android Portal"/>
    <meta property="article:published_time" content="2019-11-21T20:56:59+00:00"/>
    <meta property="og:title" content="Legendárne véčko je späť: Motorola Razr má ohybný displej a ikonický dizajn"/>
    <meta property="og:description" content="Americká spoločnosť Motorola predstavila smartfón RAZR, ktorý je priamo inšpirovaný legendárnym véčkom z roku 2004."/>
  </head>
  <body>
    <article>
      <h1>Legendárne véčko je späť: Motorola Razr má ohybný displej a ikonický dizajn</h1>
      <address><time datetime="2019-11-21T20:56:59+00:00">21 Nov 2019, 20:56</time> by <a rel="author" href="https://androidportal.zoznam.sk/author/menschik/" target="_blank">Lukáš Zachar</a></address>
      <p>
        <b>Americká spoločnosť Motorola <a href="https://www.techbyte.sk/2019/11/motorola-razr-je-spat-ma-ohybny-displej-a-je-lacnejsia-ako-galaxy-fold/">predstavila</a> smartfón RAZR, ktorý je priamo inšpirovaný legendárnym véčkom z roku 2004. Tlačové podujatie sa konalo v meste Los Angeles.</b>
      </p>
      <p><a href="https://www.techbyte.sk/2019/11/motorola-razr-je-spat-ma-ohybny-displej-a-je-lacnejsia-ako-galaxy-fold/"><b>Motorola RAZR</b></a> sa na svojho predchodcu skutočne podobá, čo istotne poteší všetkých užívateľov, ktorí pôvodný mobilný telefón v minulosti vlastnili, alebo možno ešte vlastnia. Aj keď ho už asi nepoužívajú.</p>
      <p>Nová Moto RAZR stojí <b>1500 dolárov</b> a na americkom trhu bude k dispozícii len u operátora Verizon. Predaj štartuje koncom decembra. Dobrou správou je, že novinka sa bude predávať aj v Európe. Cena však bude vyššia – až <b>1 600 €</b>.</p>
      <p>Pre porovnanie, Samsung Galaxy Fold s ohybnou obrazovkou <a href="https://www.samsung.com/de/smartphones/galaxy-fold-5g-f907b/SM-F907BZKADBT/buy/">sa predáva v Nemecku</a> za <b>2 100 EUR</b>.</p>
      <figure>
        <img src="https://www.techbyte.sk/wp-content/uploads/2019/11/motorola-razr-2.jpg"/>
        <figcaption>Foto: <a href="https://www.motorola.com/us/home">Motorola</a></figcaption>
      </figure>
      <p>Tak ako sa predpokladalo, kľúčovým prvkom nového véčka je <b>flexibilný P-OLED displej</b> s <b>rozlíšením 2142 x 876 pixelov</b>.</p>
      <p>Obrazovka má <b>pomer strán 21:9</b>, je teda o málo kompaktnejšia. Predbežné informácie hovorili o užšom pomere strán 22:9. V hornej časti obrazovky sa nachádza zárez, v ktorom sídli <b>5 Mpx kamera</b> (f/2.0).</p>
      <p>Na veku smartfónu je umiestnený druhý displej. Nazvať ho môžeme ako informačný. Ide o <b>2,7-palcový G-OLED panel s rozlíšením 800 x 600 pixelov</b>. Zobrazí informácie o počasí, čas, upozornenia a poslúži aj pre snímanie autoportrétov hlavným fotoaparátom.</p>
      <figure>
        <img src="https://www.techbyte.sk/wp-content/uploads/2019/11/razr.jpg.jpg"/>
        <figcaption>Foto: <a href="https://www.motorola.com/us/home">Motorola</a></figcaption>
      </figure>
      <p>Smartfón poháňa čipset<b> Snapdragon 710</b> so <b>6 GB operačnou pamäťou</b> a <b>128 GB úložiskom</b>. Hlavný fotoaparát je tvorený iba jedným snímačom obrazu, čo sa dnes už takmer nevidí. Aspoň pri hodnotnejších zariadeniach. Disponuje <b>16 Mpx rozlíšením</b> a <b>svetelnosťou f/1.7</b>.</p>
      <p>Smartfón je vybavený <b>čistým operačným systémom Android</b> s doplnkovými <b>Moto akciami</b>. Telo je odolné voči vode len na nízkej úrovni, má „vodu odpudzujúci povrch“.</p>
      <p>Tŕňom v oku nového zariadenia môže byť pomerne malá, iba <b>2510 mAh batéria</b>. Vo výraznej brade sa nachádzajú <b>reproduktory a snímač odtlačkov prstov.</b> Smartfón nemá slot pre SIM karty. SIM karta je v zariadení zabudovaná napevno už od výroby.</p>
      <figure>
        <img src="https://www.techbyte.sk/wp-content/uploads/2019/11/motorola-razr-4.jpg"/>
        <figcaption>Foto: <a href="https://www.pocket-lint.com/phones/news/motorola/150069-motorola-razr-official-top-features">pocket-lint.com</a></figcaption>
      </figure>
      <p>Tzv.<b> eSIM technológia</b> je stále novinkou, ktorú má vo svojej výbave len málo zariadení. My sme ju <a href="https://www.techbyte.sk/2019/03/recenzia-iphone-xr-esim-orange-test/">testovali vlani so smartfónom iPhone Xr</a>, ktorý nám poskytol Orange ešte pred oficiálnou certifikáciou.</p>
      <p>Nová Motorola RAZR nie je o špičkových parametroch. Hlavným faktorom je <b>unikátny dizajn</b> s presahom do technologickej minulosti, ktorý dokázal využiť ohybnú obrazovku v praktickom formáte.</p>
      <p>Motorola RAZR sa javí vhodnejšia pre každodenné používanie než Galaxy Fold či Mate X, ktoré pôsobia ako ťažkopádne a krehké tablety. Momentálne nevieme, koľko toho ohybný displej modelu RAZR znesie. Určite však prejde záťažovým testom.</p>
      <p>Pôvodná Motorola RAZR sa predávala <b>medzi rokmi 2004 a 2008</b>. K zákazníkom dovedna poputovalo <b>130 miliónov kusov</b>. Uvidíme, ako sa bude predávať nová generácia.</p>
      <h3>Motorola RAZR</h3>
      <figure>
        <iframe src="https://www.youtube.com/embed/FC5FcfZf7xw" width="640" height="360" data-service="Youtube" scrolling="no"/>
      </figure>
    </article>
  </body>
</html>