<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019710/%D8%B1%D8%A7%D9%86%D9%86%D8%AF%DA%AF%D8%A7%D9%86-%D9%84%D8%B1%D8%B3%D8%AA%D8%A7%D9%86-%D8%A8%D8%B1%D8%A7%DB%8C-%D8%AF%D8%B1%DB%8C%D8%A7%D9%81%D8%AA-%D8%B3%D9%87%D9%85%DB%8C%D9%87-%D8%A8%D9%86%D8%B2%DB%8C%D9%86-%D8%A8%D9%87-%D8%B3%D8%A7%D9%85%D8%A7%D9%86%D9%87-%D8%A7%DB%8C%D8%B1%D8%A7%D9%86%DB%8C%D8%A7%D9%86-%D8%A7%D8%B5%D9%86%D8%A7%D9%81"/>
    <meta property="og:site_name" content="ایسنا"/>
    <meta property="article:published_time" content="2019-11-21T20:04:11+00:00"/>
    <meta property="og:title" content="رانندگان لرستان برای دریافت سهمیه بنزین به سامانه &quot;ایرانیان اصناف&quot; مراجعه کنند"/>
    <meta property="og:description" content="ایسنا/لرستان رئیس سازمان صنعت، معدن و تجارت لرستان گفت: رانندگان حمل‌ونقل عمومی این استان برای دریافت سهمیه بنزین به سامانه &quot;ایرانیان اصناف&quot; مراجعه کنند."/>
  </head>
  <body>
    <article>
      <h6 class="kicker">رئیس سازمان صنعت، معدن و تجارت:</h6>
      <h1>رانندگان لرستان برای دریافت سهمیه بنزین به سامانه "ایرانیان اصناف" مراجعه کنند</h1>
      <address><time datetime="2019-11-21T20:04:11+00:00">21 Nov 2019, 20:04</time> by <a rel="author">زهره گودرزی</a></address>
      <p>ایسنا/لرستان رئیس سازمان صنعت، معدن و تجارت لرستان گفت: رانندگان حمل‌ونقل عمومی این استان برای دریافت سهمیه بنزین به سامانه "ایرانیان اصناف" مراجعه کنند.</p>
      <p>محمدرضا صفی خانی در جمع خبرنگاران، اظهار کرد:‌ در راستای حمایت از حوزه خدمات به‌ویژه حمل‌ونقل، شورای اقتصاد برای رانندگان سهمیه لحاظ کرده و علاوه بر آن برای تمامی اتحادیه‌ها، تاکسی‌تلفنی‌ها و تاکسی‌های اینترنتی سهمیه‌ای نیز پیش‌بینی شده است.</p>
      <p>وی تصریح کرد: رانندگان باید در سریع‌ترین زمان اطلاعات خود را در سامانه "ایرانیان اصناف" ثبت کنند تا سهمیه مورد نظر آن‌ها لحاظ شود و از تأثیر افزایش قیمت بنزین در حمل‌ونقل داخلی شهرها جلوگیری کرد.</p>
      <p>رئیس سازمان صنعت، معدن و تجارت لرستان با تأکید بر اینکه افزایش قیمت بنزین بر نرخ کالاها تأثیری نخواهد داشت، خاطرنشان کرد: سازمان حمایت از حقوق مصرف‌کنندگان و تولیدکنندگان موظف شده که از طریق سامانه‌های مربوطه، تمامی گروه‌های کالایی که از مبادی رسمی وارد کشور و یا در کارخانه‌های داخلی تولید می‌شوند را روزانه پایش کنند که هیچ‌گونه افزایش قیمتی اعمال نشود.</p>
      <p>صفی خانی همچنین با اشاره به استقرار ۲۵ تیم بازرسی بازار، افزود: ۳۰۰ واحد صنفی استان روز گذشته (یکشنبه) بازرسی شده که گزارشی در خصوص افزایش قیمت‌ها دریافت نشده است.</p>
      <p>انتهای پیام</p>
    </article>
  </body>
</html>