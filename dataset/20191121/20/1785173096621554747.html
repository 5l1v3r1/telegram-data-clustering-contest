<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/alegeri-prezidentiale-2019-votul-in-strainatate-pentru-al-doilea-tur-de-scrutin-incepe-joi-noapte-715-064-de-alegatori-sunt-asteptati-la-cele-835-de-sectii-de-votare-1922401921212019112019176998"/>
    <meta property="og:site_name" content="News.ro"/>
    <meta property="article:published_time" content="2019-11-21T20:19:21+00:00"/>
    <meta property="og:title" content="Alegeri prezidenţiale 2019 – Votul în străinătate pentru al doilea tur de scrutin începe joi noapte/ 715.064 de alegători sunt aşteptaţi la cele 835 de secţii de votare"/>
    <meta property="og:description" content="Votul în străinătate pentru al doilea tur de scrutin al alegerilor prezidenţiale va începe, în noaptea de joi spre vineri, la ora 1.00, în Noua Zeelandă şi Australia şi se va încheia luni, la ora 7.00. Potrivit Autorităţii Electorale Permanente (AEP) 715.064 de persoane cu drept de vot locuiesc în străinătate şi pot vota la una dintre cele 835 de secţii de votare. În diaspora, votul se derulează pe durata a trei zile. La primul tur au votat în străinătate 675.348 persoane, dintre care 25.189 prin corespondenţă."/>
  </head>
  <body>
    <article>
      <h1>Alegeri prezidenţiale 2019 – Votul în străinătate pentru al doilea tur de scrutin începe joi noapte/ 715.064 de alegători sunt aşteptaţi la cele 835 de secţii de votare</h1>
      <address><time datetime="2019-11-21T20:19:21+00:00">21 Nov 2019, 20:19</time> by <a rel="author">News.ro</a></address>
      <p>
        <b>Votul în străinătate pentru al doilea tur de scrutin al alegerilor prezidenţiale va începe, în noaptea de joi spre vineri, la ora 1.00, în Noua Zeelandă şi Australia şi se va încheia luni, la ora 7.00. Potrivit Autorităţii Electorale Permanente (AEP) 715.064 de persoane cu drept de vot locuiesc în străinătate şi pot vota la una dintre cele 835 de secţii de votare. În diaspora, votul se derulează pe durata a trei zile. La primul tur au votat în străinătate 675.348 persoane, dintre care 25.189 prin corespondenţă.</b>
      </p>
      <p>Votul în străinătate pentru cel de-al doilea tur de scrutin al alegerilor prezidenţiale începe în noaptea de joi spre vineri, la ora 1.00, când se deschid secţiile de votare din Noua Zeelandă şi Austraia.</p>
      <p>Procesul electoral în străinătate se va derula pe durata a trei zile vineri, 22 noiembrie, între orele 12.00 – 21.00, 23 şi 24 noiembrie, între orele 7.00 şi 21.00 (ore locale). În fiecare dintre cele trei zile există posibilitatea prelungirii votului, pâmă la ora 23.59, dacă sunt cozi.</p>
      <p>Astfel, votul în străinătate se va finaliza luni diineaţă, la ora 7.00, odată cu închiderea secţiilor de votare de pe coasta de vest a Statelor Unite ale Americii.<br/>Votul se desfăşoară tot în 835 de secţii, dar locaţia unora dintre acestea a fost schimbată. Astfel, au fost relocate pentru al doilea tur de scrutin secţia 153 din Monaco, secţia 256 Patra (Grecia) şi Secţia 396 Sesto San Giovanni (Italia).<br/>În alte situaţii, au fost modificate adresele altor patru secţii de votare "ca urmare a unor situaţii obiective”.<br/><br/>Astfel, secţia de votare 178 din Leipzig (Germania) a fost mutată după ce autorităţile locale au notificat misiunea diplomatică cu privire la faptul că spaţiul asigurat pentru primul tur de scrutin nu mai este disponibil. Secţia de votare 734 Madridejos (Spania) a fost mutată din cauză locaţia utilizată la primul tur "nu mai corespunde standardelor de siguranţă necesare desfăşurării în condiţii optime a activităţilor specifice votării ca urmare a deteriorării plafonului a unor defecţiuni la sistemul de încălzire". Secţia 578 (Plymouth 1 - Marea Britanie) va fi relocată la Londra pentru a asigura optimizarea fluxurilor anticipate de votanţi la Londra, iar fluxul va fi preluat de secţia 579 din Plymouth, decizia fiind luată în condiţiile n care în această localitate nu s-au înregistrat fluxuri mari de alegători. Şi la secţia de votare nr. 294 din Ladispoli (Italia) primăria oraşului a solicitat relocarea secţiei ca urmare a unor probleme de natură organizatorică interne.<br/><br/>Pentru al doilea tur de scrutin au fost trimise în diaspora, pe baza informărilor misiunilor diplomatice şi consulare, 4.608.175 de buletine de vot şi 2.866.260 de timbre autocolante, numărul buletinelor de vot fiind cu 107.068 mai mare decât cel solicitat pentru primul tur de scrutin.<br/><br/>MAE a solicitat, de asemenea, BEC posibilitatea tipăririi buletinelor de vot pe plan local în cazul a opt secţii de votare din străinătate aflate în zone depărtate şi unde există riscul ca buletinele trimise din ţară să nu ajungă până la 21 noiembrie inclusiv, aşa cum prevede legea. Este vorba despre secţii de votare din Canada, Angola, Cuba, Iran Irak, Siria şi Venezuela, secţii unde la primul tur de scrutin fluxul de alegători a fost unul redus.<br/><br/>Iniţial, în această situaţie au fost 17 secţii care ar fi putut imprima pe plan local buletine de vot, dar între timp materialele electorale au ajuns la secţii precum Australia sau Noua Zeelandă.</p>
      <p>La primul tur al alegerilor prezidenţiale, în străinătate au votat 675.348 persoane, dintre care 25.189 prin corespondenţă.</p>
      <p>Votul în ţară se va derula duminică.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>