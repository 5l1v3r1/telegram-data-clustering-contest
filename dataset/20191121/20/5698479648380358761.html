<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/21/israel-attorney-general-mandelblit-indicts-pm-netanyahu-on-corruption-charges"/>
    <meta property="og:site_name" content="euronews"/>
    <meta property="article:published_time" content="2019-11-21T20:25:48+00:00"/>
    <meta property="og:title" content="اعلام جرم دادستانی اسرائیل علیه بنیامین نتانیاهو"/>
    <meta property="og:description" content="دادستان عمومی اسرائیل روز پنجشنبه ۲۱ نوامبر/۳۰ آبان به طور رسمی علیه بنیامین نتانیاهو نخست وزیر این کشور به اتهام سوءاستفاده از اعتماد، دریافت رشوه و فریب اعلام جرم کرد."/>
  </head>
  <body>
    <article>
      <h1>اعلام جرم دادستانی اسرائیل علیه بنیامین نتانیاهو</h1>
      <address><time datetime="2019-11-21T20:25:48+00:00">21 Nov 2019, 20:25</time> by <a rel="author">یورونیوز فارسی </a></address>
      <p>دادستان عمومی اسرائیل روز پنجشنبه ۲۱ نوامبر/۳۰ آبان به طور رسمی علیه بنیامین نتانیاهو، نخست وزیر این کشور به اتهام سوءاستفاده از اعتماد، دریافت رشوه و فریب اعلام جرم کرد.</p>
      <p>اویشای ماندلبلیت، دادستان کل اسرائیل، در بیانیه‌ای گفته است قصد دارد آقای نتانیاهو را به اتهام فساد مالی و ارتشاء تحت پیگرد قرار دهد.</p>
      <p>این اولین بار در تاریخ اسرائیل است که یک نخست وزیر در زمان زمامداری‌اش تحت پیگرد قرار می‌گیرد. از نظر قانونی بنیامین نتانیاهو مجبور به کناره‌گیری نیست و خود او نیز در واکنش اعلام کرده است که چنین قصدی را ندارد.</p>
      <p>نخست وزیر اسرائيل در چهار پرونده فساد مالی موسوم به هزار، دو هزار، سه هزار و چهار هزار متهم است و در ماه‌های گذشته به همراه همسرش بارها مورد بازجویی قرار گرفته است. بر اساس یکی از این پرونده‌ها که «چهار هزار» لقب گرفته بنیامین نتانیاهو متهم است که در ازای جلب حمایت رسانه‌ای یک پایگاه خبری میلیون‌ها دلار تسهیلات مالی به یک شرکت بزرگ پرداخته است.</p>
      <p>در مورد دیگر نخست وزیر اسرائیل به دریافت هدایایی به ارزش حدود ۱۰۰ هزار دلار از شماری از دوستانش به‌ ویژه در هالیود متهم شده است. پلیس اسرائیل می‌گوید رهبر حزب لیکود از سال ۲۰۰۹ به بعد این «هدایا» را دریافت کرده است. وی همچنین متهم است از جیمز پیکر، میلیاردر استرالیایی سیگارهای گران قیمت هدیه گرفته است.</p>
      <p>در صورت اثبات جرم، آقای نتانیاهو میتواند برای اتهام دریافت رشوه به ده سال زندان و برای اتهام‌های فریب و سوءاستفاده از اعتماد حداکثر به سه سال زندان محکوم شود.</p>
      <p>ایهود اولمرت، نخست وزیر پیشین اسرائیل به دلیل فساد مالی به تحمل هشت ماه زندان محکوم شده بود.</p>
      <p>
        <b>بیشتر بخوانید:</b>
      </p>
      <p>
        <a href="https://farsi.euronews.com/2018/12/02/israel-police-recommend-netanyahu-be-charged-with-bribery">پلیس اسرائيل: مدارک کافی علیه نتانیاهو به جرم فساد مالی و رشوه پیدا کردیم</a>
      </p>
      <p>
        <a href="https://farsi.euronews.com/2019/02/28/israel-awaits-decision-on-netanyahu-corruption-indictment">دادستان کل اسرائیل: نتانیاهو به اتهام فساد مالی تحت تعقیب قضایی قرار می‌گیرد</a>
      </p>
      <p>
        <a href="https://farsi.euronews.com/2019/03/01/netanyahu-corruption-cases-what-happens-next">صدور کیفرخواست علیه نخست‌وزیر اسرائیل؛ سرنوشت نتانیاهو چه خواهد شد؟</a>
      </p>
    </article>
  </body>
</html>