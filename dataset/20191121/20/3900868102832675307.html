<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/noozpets/1562726/emporio-dermatos-gaidoyriwn-ta-chtypoyn-sto-kefali-me-ropalo-enw-einai-akomi-zwntana-kai-demena-vid-pics-"/>
    <meta property="og:site_name" content="NOOZ."/>
    <meta property="article:published_time" content="2019-11-21T20:56:00+00:00"/>
    <meta property="og:title" content="Εμπόριο δέρματος γαϊδουριών: Τα χτυπούν στο κεφάλι με ρόπαλο, ενώ είναι ακόμη ζωντανά και δεμένα [vid] [pics]"/>
    <meta property="og:description" content="Αντιμέτωπα με την μεγαλύτερη πληθυσμιακή κρίση βρίσκονται τα γαϊδουράκια παγκοσμίως, λόγω της τεράστιας ζήτησης για το δέρμα τους στην Κίνα, όπου χρησιμοποιείται για την παρασκευή υγιεινής διατροφής και παραδοσιακής ιατρικής."/>
  </head>
  <body>
    <article>
      <h1>Εμπόριο δέρματος γαϊδουριών: Τα χτυπούν στο κεφάλι με ρόπαλο, ενώ είναι ακόμη ζωντανά και δεμένα [vid] [pics]</h1>
      <address>
        <time datetime="2019-11-21T20:56:00+00:00">21 Nov 2019, 20:56</time>
      </address>
      <p>
        <b>Αντιμέτωπα με την μεγαλύτερη πληθυσμιακή κρίση βρίσκονται τα γαϊδουράκια παγκοσμίως, λόγω της τεράστιας ζήτησης για το δέρμα τους στην Κίνα, όπου χρησιμοποιείται για την παρασκευή υγιεινής διατροφής και παραδοσιακής ιατρικής.</b>
      </p>
      <p>Η ζήτηση για το δέρμα γαϊδάρου για την παρασκευή κινέζικων παραδοσιακών φαρμάκων κινδυνεύει να εξαλείψει περισσότερο από τον μισό παγκόσμιο πληθυσμό των ζώων αυτών μέσα στην επόμενη πενταετία, αναφέρει σε έκθεσή της, η οργάνωση προστασίας των ζώων που εδρεύει στη Βρετανία, <b>Donkey Sanctuary</b> ('Ασυλο Γαϊδουριών).</p>
      <p>Σύμφωνα με<b> ρεπορτάζ του BBC</b>, περίπου 1,8 εκατομμύρια δέρματα χρησιμοποιούνται κάθε χρόνο, ενώ η ζήτηση φτάνει τα 10 εκατ.</p>
      <p>Αυτό έχει σαν αποτέλεσμα, <b>ο πληθυσμός των γαϊδουριών της Κίνας να μειωθεί από 11 εκατ. το 1990 σε 3 εκατ. σήμερα...</b></p>
      <p>Το δέρμα του γαϊδιουριού χρησιμοποιείται για την την <b>παρασκευή ejiao, ενός ζελέ</b> το οποίο στην Κίνα θεωρείται θεραπεία για μια σειρά προβλημάτων, από τα κρυολογήματα έως τη γήρανση.</p>
      <p>Το ejiao -το οποίο παρασκευάζεται από το βράσιμο του δέρματος γαϊδάρου- ήταν κάποτε αυτοκρατορικό προνόμιο, αλλά σήμερα έχει μεγάλη ζήτηση και από μια εκκολαπτόμενη μεσαία τάξη, με την παραγωγή του να έχει αυξηθεί κατά 20% σε ετήσια βάση μεταξύ του 2013 και του 2016, ανακοίνωσε το Donkey Sanctuary.</p>
      <p>Ο εγχώριος πληθυσμός γαϊδουριών στην Κίνα έχει μειωθεί κατά 76% από το 1992 και η χώρα εισάγει το μεγαλύτερο μέρος από τα δέρματα γαϊδάρων που χρησιμοποιεί, κυρίως από εμπόρους στη Νότια Αμερική, την Αφρική και την Ασία.</p>
      <p>Αυτή τη στιγμή στον κόσμο υπάρχουν περίπου 45,8 εκατομμύρια γάιδαροι, σύμφωνα με το Donkey Sanctuary.</p>
      <figure>
        <iframe src="https://www.youtube.com/embed/jCzZKuixoNo" width="640" height="360" data-service="Youtube" scrolling="no"/>
      </figure>
      <h3>"Υποφέρουν σε τεράστιο και ανεπίτρεπτο βαθμό"</h3>
      <p>Το εμπόριο δέρματος γαϊδάρου έχει ως αποτέλεσμα τα ζώα αυτά να "υποφέρουν σε τεράστιο και ανεπίτρεπτο βαθμό", ανέφερε σε ανακοίνωσή του ο επικεφαλής της οργάνωσης, <b>Μάικ Μπέικερ.</b></p>
      <p>"Έχουμε δει εκατομμύρια γαϊδουράκια να υποφέρουν σε κλίμακα που δεν είχα ποτέ δει ποτέ ξανά. Μιλάμε για γαϊδούρια που λιμοκτονούν, προκειμένου να σκοτώνονται και να γδέρνονται ευκολότερα".</p>
      <p>Οι ερευνητές ανέφεραν περιστατικά απάνθρωπων και ανθυγιεινών συνθηκών επεξεργασίας.</p>
      <p>Σε ένα σφαγείο στην Τανζανία, γάιδαροι <b>δέχονται χτυπήματα στο κεφάλι με ρόπαλο, ενώ είναι ακόμη ζωντανοί και δεμένοι.</b></p>
      <p>Στην Κένυα, υπάρχουν 3 σφαγεία, το καθένα από τα οποία σφαγιάζει 150  γαϊδουράκια την ημέρα, <b>τα οποία πυροβολούνται στο κεφάλι με όπλο</b>, πριν το κρέας και το δέρμα τους υποστούν επεξεργασία.</p>
      <p>
        <i>
          <b>Κένυα: Οδηγούν γαϊδουράκια σε σφαγείο</b>
        </i>
      </p>
      <figure>
        <img src="https://www.nooz.gr/Multimedia/2019/11/13edf091-1aec-4593-a853-5223a4b97092.jpg"/>
      </figure>
      <p>Σε κάποιες εγκαταστάσεις στην Βραζιλία, υποσιτισμένοι κρατούνται στους ίδιους χώρους, όπου βρίσκονται<b> "εκατοντάδες πτώματα γαϊδάρων", που έχουν μολύνει τη μοναδική πηγή νερού,</b> "εκθέτοντας τους υπόλοιπους στον κίνδυνο είτε να μολυνθούν από κάποια μολυσματική νόσο είτε να υποστούν σοβαρή αφυδάτωση".</p>
      <p>Οι ερευνητές προειδοποιούν ότι η αλυσίδα προμήθειας, η οποία δεν διέπεται από κανονισμούς και γιγαντώνεται ώστε να ικανοποιεί την αυξανόμενη ζήτηση, μπορεί να εκθέσει σε κίνδυνο τους καταναλωτές του ejiao και ταυτόχρονα να συνεισφέρει στην εξάπλωση ασθενειών.</p>
      <p>Οι ακατάλληλες συνθήκες υγιεινής αυξάνουν τον κίνδυνο "μολυσμένοι φορείς, όπως έντομα, να είναι παρόντες στο προϊόν", σημειώνεται στην έκθεση.</p>
      <p>Ο πληθυσμός, που κατοικεί κοντά σε σφαγεία γαϊδάρων στην Κένυα και στην Μποτσουάνα έχει αναφέρει την ύπαρξη χώρων ρίψης απορριμμάτων γεμάτων με πτώματα γαϊδάρων, τα οποία εγκαταλείπονται εκεί αφού προηγουμένως αφαιρεθεί το πολύτιμο δέρμα τους και μολύνουν τις τοπικές υδάτινες προμήθειες και προκαλούν επιδημίες, προσθέτει η έκθεση.</p>
      <p>
        <i>
          <b>Μποτσουάνα: Κουφάρια γαϊδουριών, αφού έχουν γδαρθεί</b>
        </i>
      </p>
      <figure>
        <img src="https://www.nooz.gr/Multimedia/2019/11/2fe49e21-b180-4e8c-b85b-ac125208fe12.jpg"/>
      </figure>
      <h3>"Ξύπνησα και ο γάιδαρός μου έλειπε"</h3>
      <p>Η πίεση προς τους προμηθευτές έχει επίσης προκαλέσει την αύξηση στις <b>κλοπές γαϊδάρων,</b> απειλώντας τους πόρους ζωής των 500 εκατομμυρίων ανθρώπων στον κόσμο που εξαρτώνται από τα ζώα για τη μεταφορά αγαθών και τις αγροτικές εργασίες, διαπίστωσαν οι ερευνητές.</p>
      <p>Ο προμηθευτής νερού <b>Anthony Maupe Wanyama</b>, 29 ετών, από την Κένυα είχε τέσσερα χρόνια το γαϊδουράκι του, τον Carlos, με τον οποίο ήταν πολύ δεμένοι.</p>
      <p><b>«Ξύπνησα ένα πρωί και ο Κάρλος έλειπε, κοίταξα γύρω στην περιοχή και τον βρήκα νεκρό, το δέρμα του είχε αφαιρεθεί»,</b> λέει, με δάκρυα στα μάτια, καθώς μιλούσε για το αγαπημένο του ζώο.</p>
      <p>Τώρα ενοικιάζει ένα άλλο γαϊδουράκι για να τραβήξει ένα φορτίο από μπλε πλαστικά δοχεία που χρησιμοποιεί για να παραδώσει νερό, αλλά πρέπει να δίνει στον ιδιοκτήτη του ζώου τα μισά από τα τρία ή τέσσερα δολάρια που βγάζει σε μια καλή μέρα.</p>
      <figure>
        <img src="https://www.nooz.gr/Multimedia/2019/11/bcc97acb-c14b-4044-bb86-0e1550d04f8b.jpg"/>
      </figure>
      <h3>"Κάνει φτωχούς τους πολίτες και είναι πολύ σκληρό για τα ζώα"</h3>
      <p>Ορισμένες χώρες έχουν ξεκινήσει να στρέφονται εναντίον του εμπορίου δέρματος γαϊδάρου.</p>
      <p>Χώρες όπως η Ουγκάντα, η Τανζανία, η Μποτσουάνα, ο Νίγηρας, η Μπουρκίνα Φάσο, το Μάλι και η Σενεγάλη απαγόρευσαν στην Κίνα να αγοράζει προϊόντα, που προέρχονται από τα δικά τους γαϊδούρια.</p>
      <p>"Πάνω από δώδεκα κυβερνήσεις έχουν αναλάβει δράση για να σταματήσουν αυτό το εμπόριο και αυτό διότι ξέρουν ότι αυτό κάνει φτωχούς τους πολίτες τους και είναι πολύ σκληρό για τα ζώα", λέει ο Μπέικερ.</p>
      <p>Οι αρχές της Ζιμπάμπουε  επίσης μπλόκαραν την περάτωση ενός υπό κατασκευή ιδιωτικού σφαγείου γαϊδάρων, ενώ η Αιθιοπία έκλεισε το μοναδικό εν λειτουργία σφαγείο της.</p>
      <p>Η Donkey Sanctuary δήλωσε ότι η βιομηχανία του ejiao στην Κίνα θα πρέπει να κατευθυνθεί προς "περισσότερο ανανεώσιμες πηγές πρώτων υλών", όπως το προερχόμενο από γαϊδούρια κολλαγόνο που καλλιεργείται στο εργαστήριο.</p>
      <p>
        <i>
          <b>Γκάνα: Δέρματα γαϊδουριών στεγνώνουν στον ήλιο</b>
        </i>
      </p>
      <figure>
        <img src="https://www.nooz.gr/Multimedia/2019/11/0b58bcd5-686c-4be5-8ed8-9b50cee62caa.jpg"/>
      </figure>
      <p>
        <b>Πηγή φωτό: BBC</b>
      </p>
    </article>
  </body>
</html>