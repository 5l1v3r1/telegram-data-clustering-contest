<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562713/syria-epitheseis-antartwn-me-royketes-sto-chalepi-toylachiston-epta-amachoi-nekroi"/>
    <meta property="og:site_name" content="NOOZ."/>
    <meta property="article:published_time" content="2019-11-21T20:03:00+00:00"/>
    <meta property="og:title" content="Συρία: Επιθέσεις ανταρτών με ρουκέτες στο Χαλέπι- Τουλάχιστον επτά άμαχοι νεκροί"/>
    <meta property="og:description" content="Τουλάχιστον επτά άμαχοι σκοτώθηκαν και περίπου 30 ακόμη τραυματίστηκαν σήμερα από επιθέσεις με ρουκέτες στο Χαλέπι, που ελέγχεται από τις δυνάμεις της Δαμασκού, ανέφερε η κρατική τηλεόραση της Συρίας."/>
  </head>
  <body>
    <article>
      <h1>Συρία: Επιθέσεις ανταρτών με ρουκέτες στο Χαλέπι- Τουλάχιστον επτά άμαχοι νεκροί</h1>
      <address>
        <time datetime="2019-11-21T20:03:00+00:00">21 Nov 2019, 20:03</time>
      </address>
      <p>
        <b>Τουλάχιστον επτά άμαχοι σκοτώθηκαν και περίπου 30 ακόμη τραυματίστηκαν σήμερα από επιθέσεις με ρουκέτες στο Χαλέπι, που ελέγχεται από τις δυνάμεις της Δαμασκού, ανέφερε η κρατική τηλεόραση της Συρίας.</b>
      </p>
      <hr/>
      <p>«Επτά άμαχοι σκοτώθηκαν και 30 άλλοι τραυματίστηκαν σε επίθεση με ρουκέτα που εκτόξευσαν τρομοκρατικές οργανώσεις», μετέδωσε η κρατική τηλεόραση, αναφερόμενη σε παρατάξεις <b>ανταρτών</b> και <b>τζιχαντιστών</b> που δρουν στο δυτικό τμήμα της επαρχίας του <b>Χαλεπίου</b>.</p>
      <p>Πέντε γειτονιές στην πόλη, συμπεριλαμβανομένης της <b>Σαλαχεντίνε</b>, επλήγησαν από μια ομοβροντία ρουκετών, σύμφωνα με το κρατικό μέσο ενημέρωσης.</p>
      <p>Το Συριακό Παρατηρητήριο Ανθρωπίνων Δικαιωμάτων επιβεβαίωσε την επίθεση, τονίζοντας στο Γαλλικό Πρακτορείο πως «μια ρουκέτα, με προέλευση το δυτικό τμήμα του Χαλεπιού, έπεσε σε ένα αυτοκίνητο στη <b>Σαλαχεντίνε</b>, σκοτώνοντας τέσσερα άτομα που επέβαιναν σε αυτό».</p>
      <p>Οι τζιχαντιστές της οργάνωσης <b>Χάγιατ Ταχρίρ αλ-Σαμ</b> (HTS), πρώην συριακό παρακλάδι της <b>Αλ Κάιντα</b>, έχουν παρουσία στο δυτικό τμήμα της περιοχής του Χαλεπιού, που γειτνιάζει με την επαρχία <b>Ιντλίμπ</b>, όπου εδρεύουν μικρές αντάρτικες παρατάξεις.</p>
      <p>Ο απολογισμός των νεκρών μπορεί να αυξηθεί καθώς κάποιοι από τους τραυματίες είναι «σε κρίσιμη κατάσταση», πρόσθεσε ο διευθυντής του Παρατηρητηρίου <b>Ραμί Αμπντέλ Ραχμάν</b>.</p>
      <p>Το <b>Χαλέπι</b>, που ανακατέλαβαν οι δυνάμεις του Σύρου προέδρου Μπασάρ αλ Άσαντ στα τέλη του 2016 γίνεται σποραδικά σκηνή επιθέσεων ισλαμικών παρατάξεων.</p>
    </article>
  </body>
</html>