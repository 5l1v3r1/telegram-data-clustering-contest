<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/golovnu_yalynku_krainy_pochnut_stavyty_5_grudnya_vartist_ii_prykras__27_mln_grn_331368.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-21T20:22:00+00:00"/>
    <meta property="og:title" content="Головну ялинку країни почнуть ставити 5 грудня, вартість її прикрас — 2,7 млн грн"/>
    <meta property="og:description" content="Головну новорічну ялинку України традиційно розмістять на Софійській площі Києва, монтувати її почнуть 5 грудня, а відкриють — на День святого Миколая 19 грудня."/>
  </head>
  <body>
    <article>
      <h1>Головну ялинку країни почнуть ставити 5 грудня, вартість її прикрас — 2,7 млн грн</h1>
      <h2>Головну новорічну ялинку України традиційно розмістять на Софійській площі Києва, монтувати її почнуть 5 грудня, а відкриють — на День святого Миколая 19 грудня.</h2>
      <address>
        <time datetime="2019-11-21T20:22:00+00:00">21 Nov 2019, 20:22</time>
      </address>
      <p>Про це на прес-конференції повідомив засновник проекту Folk Ukraine Ігор Добруцький, передає <a href="https://hromadske.ua/posts/golovnu-yalinku-krayini-pochnut-staviti-5-grudnya-vartist-yiyi-prikras-27-mln-grn">Громадське</a>.</p>
      <p>За його словами, завершити роботи мають 12 грудня.</p>
      <p>«Цього разу вона дуже складна, тому прийдеться працювати в три чи чотири зміни. Висота — 30 метрів. Вартість іграшок і ілюмінацій — 2 мільйони 700 тисяч гривень», — сказав Добруцький.</p>
      <p>Він наголосив, що цьогоріч, як і минулого року, ялинку зберуть з гілок сосни і ялиці, які привезуть з Вінницької та Житомирської області, рубати велике дерево не будуть. Іграшок буде близько тисячі.</p>
      <p>Також Добруцький розповів, що цьогоріч темою святкових заходів крім традиційної української буде казка Лускунчик.</p>
      <p>«Цього року у нас дві тематики — ми продовжуємо завжди українську тему, вже була Яворівська іграшка, Марія Примаченко, цього року — Опішня, Полтавська іграшка. І щороку ми будемо розкривати культуру кожного регіону. Друга тема — європейська, класична, історія про Лускунчика», — сказав засновник проекту Folk Ukraine.</p>
      <p>Він додав, що 19 грудня відбудеться хода із символами року, персонажами лускунчика, а також козаками, що «охоронятимуть ялинку».</p>
      <p>Заступник голови Київської міської державної адміністрації Валентин Мондриївський повідомив, що святкові заходи розпочнуться з 14 грудня, вони відбуватимуться на двох локаціях — на Софійській площі та на Контрактовій площі.</p>
      <p>«У зв’язку з гострою ситуацією на сході країни ми виконуємо рішення Київради і забороняємо в період новорічно-різдвяних свят феєрверки, салюти, використання піротехнічних засобів. Це так само пов’язано із безпекою, але ми повинні усвідомлювати, що свято є свято, але ті складнощі і та ситуація, яка є у нас в країні, не дає можливості святкувати на повну», — наголосив він.</p>
      <p>Мондриївський додав, що «місто категорично проти» продажу в публічних місцях міцного алкоголю.</p>
    </article>
  </body>
</html>