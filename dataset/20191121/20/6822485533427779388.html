<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830088.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T20:43:00+00:00"/>
    <meta property="og:title" content="کیسینجر: جنگ تجاری آمریکا-چین می‌تواند به جنگی واقعی تبدیل شود"/>
    <meta property="og:description" content="وزیر خارجه پیشین آمریکا امروز (پنج‌شنبه) گفت، مذاکرات تجاری میان ایالات متحده و چین صرفا &quot;جایگزینی&quot; برای مذاکرات مهمتر درباره درگیری‌ها میان دو کشور است. هنری کیسینجر هشدار داد در صورتی که آن‌ها از حل جنگ تجاری خودشان ناکام بمانند، یک درگیری مسلحانه می‌تواند رخ دهد."/>
  </head>
  <body>
    <article>
      <h1>کیسینجر: جنگ تجاری آمریکا-چین می‌تواند به جنگی واقعی تبدیل شود</h1>
      <address>
        <time datetime="2019-11-21T20:43:00+00:00">21 Nov 2019, 20:43</time>
      </address>
      <p>وزیر خارجه پیشین آمریکا امروز (پنج‌شنبه) گفت، مذاکرات تجاری میان ایالات متحده و چین صرفا "جایگزینی" برای مذاکرات مهمتر درباره درگیری‌ها میان دو کشور است. هنری کیسینجر هشدار داد در صورتی که آن‌ها از حل جنگ تجاری خودشان ناکام بمانند، یک درگیری مسلحانه می‌تواند رخ دهد.</p>
      <p>به گزارش ایسنا، به نقل ازخبرگزاری آسوشیتدپرس، اظهارات هنری کیسینجر، وزیر خارجه پیشین آمریکا در کنفرانسی در پکن با موضوع آینده این دو غول اقتصادی جهان مطرح شد. او در مجمع اقتصادی جدید بلومبرگ گفت: «اگر اجازه داده شود که این درگیری نامحدود شود، نتیجه آن ممکن است بدتر از آن چیزی باشد که در اروپا رخ داد. جنگ جهانی اول بابت بحران‌های به مراتب کوچکتر اتفاق افتاد... و امروز تسلیحات بسیار قدرتمندتر شدند.»     </p>
      <p>این دیپلمات کهنه‌کار آمریکا افزود: «چین یک کشور اقتصادی مهم است. ما هم همینطور. بنابراین ممکن است که در سراسر جهان پا روی پای یکدیگر بگذاریم.»</p>
      <p>کیسینجر گفت، در دوران جنگ سرد میان ایالات متحده و شوروی، طرحی برای کاهش ظرفیت هسته‌ای دو کشور اولویت اول بود. او هشدار داد، اما به دلیل اینکه درگیری‌ها میان آمریکا و چین همواره "غیر فعال" بوده است، هیچ چارچوبی برای واشنگتن وجود ندارد که با پکن همانند یک "قدرت نظامی" تعامل کند.</p>
      <p>او گفت، این ممکن است برای بشریت خطرناک باشد، اگر دو طرف هر مسئله‌ای در جهان را از منظر رویارویی با یکدیگر ببینند. کیسینجر گفت مذاکرات تجاری فقط "جایگزین" برای گفت‌وگوهای اساسی‌تر در مورد درگیری بین این دو، از جمله تنش‌ها در مورد هنگ‌کنگ است.</p>
      <p>کیسینجر در پاسخ به این سؤال که آیا ناآرامی در این منطقه نیمه‌خودمختار چین می‌تواند "نقطه عطف" برای جنگ سرد جدید باشد، اظهار داشت امیدوار است که این موضوع "بسیار احساسی" با مذاکرات حل شود.</p>
      <p>در این نشست اقتصادی همچنین هنری پالسون، وزیر خزانه‌داری پیشین آمریکا گفت، باور دارد که آمریکا و چین قطعا اکنون در مسیر نادرستی حرکت می‌کنند. او هشدار داد، رشد موانع در مورد صدور ویزا و جابجایی مردم، محدودیت در تجارت و فناوری و تنش‌های مداوم اقتصادی "کشورها و کل جهان را بدتر خواهد کرد."</p>
      <p>این مقام که وزیر خزانه‌داری دولت جورج بوش بود، گفت: «اگر دو اقتصاد بزرگ جهان ساز و کارهای لازم را برای همکاری نداشته باشند، وقتی بحران بعدی پیش آید که به دلیل بروز بحران‌های مالی پیش خواهد آمد، پشیمانی ما بسیار بزرگ خواهد بود.»</p>
    </article>
  </body>
</html>