<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426186/nea-dioikhsh-exelegh-ston-pan-rodiako-syllogo-neas-yorkhs-apollwn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-21T20:45:01+00:00"/>
    <meta property="og:title" content="Νέα διοίκηση εξελέγη στον Παν-Ροδιακό σύλλογο Νέας Υόρκης-”Απόλλων”"/>
    <meta property="og:description" content="ΑΣΤΟΡΙΑ ΝΕΑ ΥΟΡΚΗ – Την Κυριακή 17 Νοεμβρίου 2019, πραγματοποιήθηκε η καθιερωμένη χειμερινή συνέλευση του Παν-Ροδιακού συλλόγου Νέας Υόρκης – “Απόλλων”, στον συνεδριακό χώρο των Κώων στην Αστόρια της Νέας Υόρκης η οποία ολοκληρώθηκε με την ετήσια εκλογική διαδικασία."/>
  </head>
  <body>
    <article>
      <h1>Νέα διοίκηση εξελέγη στον Παν-Ροδιακό σύλλογο Νέας Υόρκης-”Απόλλων”</h1>
      <address>
        <time datetime="2019-11-21T20:45:01+00:00">21 Nov 2019, 20:45</time>
      </address>
      <p>
        <b>ΑΣΤΟΡΙΑ ΝΕΑ ΥΟΡΚΗ – Την Κυριακή 17 Νοεμβρίου 2019, πραγματοποιήθηκε η καθιερωμένη χειμερινή συνέλευση του Παν-Ροδιακού συλλόγου Νέας Υόρκης – “Απόλλων”, στον συνεδριακό χώρο των Κώων στην Αστόρια της Νέας Υόρκης η οποία ολοκληρώθηκε με την ετήσια εκλογική διαδικασία.</b>
      </p>
      <p>Ο απερχόμενος πρόεδρος του συλλόγου Σάββας Σωτρίλλης, ευχαρίστησε τον κόσμο για την προσέλευσή του, αλλά και την πρόεδρο της Δωδεκανησιακής Ομοσπονδίας Αμερικής, Μαρία Μαραγκού (Κάλυμνος), την Ευαγγελία Καμμά (πρόεδρος του Συλλόγου Συμαίων η «Αίγλη»), τον Μανώλη Κασσώτη (Κάρπαθος - πρόεδρος του Εθνικού Δωδεκανησιακού Συμβουλίου Αμερικής), τον Δημοσθένη Τριανταφύλλου (Νίσυρος - πρόεδρος του Ινστιτούτου Δωδεκανησιακών Μελετών) και τον δάσκαλο Τιμολέωντα Κόκκινο.</p>
      <p>Στον απολογισμό του ο Σάββας Σωτρίλλης αναφέρθηκε στο έργο του απερχομένου Δ.Σ, αλλά τόνισε ότι μετά από μια δεκαετία ήρθε η ώρα της νέας γενιάς να παραλάβει τη σκυτάλη του συλλόγου. Ακολούθησε η ετήσια οικονομική ενημέρωση από τον απερχόμενο ταμεία Πέτρο Χατζημιχάλη και η γενική ενημέρωση από τον απερχόμενο Γενικό Γραμματέα Νίκο Καρτάλη, με εκτενείς αναφορές στις δράσεις του Παν-Ροδιακού συλλόγου όπως εκφράστηκαν στο γενικό συνέδριο το οποίο πραγματοποιήθηκε στη Βαλτιμόρη στις 4-6 Οκτωβρίου 2019, συμπεριλαμβανομένων θεμάτων όπως η παραχώρηση από τον Δήμο Ρόδου, προς αξιοποίηση παραθαλάσσιου χώρου στα Κολύμπια, η δωρεά του Αγάλματος του Δωριέα από τον Σύλλογο στο νησί της Ρόδου και η ίδρυση δυο νέων συλλόγων υπό την αιγίδα του Παν-Ροδιακού, ο Σύλλογος Ρόδιων Επιστημών και Επαγγελματιών και ο Σύλλογος Φοιτητών Ρόδου. Επίσης έγινε αναφορά στις δυο σημαντικές εκδηλώσεις που πραγματοποιήθηκαν στα κέντρα Ελληνικών σπουδών “Παιδεία” 12-13 Οκτωβρίου 2019, στο Κονέκτικατ, η εκδήλωση που πραγματοποιήθηκε με αφορμή τα 100 χρόνια από το Αιματηρό Πάσχα και η τιμητική εκδήλωση για την ιστορία της Εβραϊκής κοινότητας στη Ρόδο όπου την κυβέρνηση εκπροσώπησε ο Γενικός Πρόξενος της Ελλάδος στη Νέα Υόρκη, Κωνσταντίνος Κούτρας.</p>
      <figure>
        <img src="https://www.rodiaki.gr/medias/2019/11/20/b773b5352fc7f086950c371f54bfdb55.jpg"/>
      </figure>
      <p>Το νέο Δ.Σ. από αριστερά 1η σειρά: Ελένη Σακέλλη, Πόπη Ζιάγκος, Νίκος Καρτάλης, Σάββας Σωτρίλλης. 2η σειρά: Αικατερίνη Φραγκοπούλου, Πέτρος Χατζημιχάλης, Ευαγγελία Πλατέλα, Ειρήνη Χατζημιχάλη (απουσιάζει η Θάλεια Τζώρζη-Βλεπάκη)</p>
      <p>Ακολούθησε η εκλογική διαδικασία με την ομόφωνη εκλογή του νέου Δ.Σ. με την εξής σύνθεση: πρόεδρος Νίκος Καρτάλης, αντιπρόεδρος Καλλιόπη Ζιάγκος, γενικός γραμματέας Ελένη Σακέλλη, ταμίας Θάλεια Τζώρζη-Βλεπάκη και σύμβουλοι Αικατερίνη Φραγκοπούλου, Σάββας Σωτρίλλης, Πέτρος Χατζημιχάλης, Ευαγγελία Πλατέλα, Ειρήνη Χατζημιχάλη.<br/>Ο νέος πρόεδρος Νίκος Καρτάλης ευχαρίστησε το προηγούμενο σχήμα για την εμπιστοσύνη τους, αλλά κυρίως για της ζωτικής σημασίας έργο τους, όπου σε δύσκολους καιρούς, κατάφεραν και κρατήσαν το σύλλογο όρθιο και ζωντανό. Το νέο Δ.Σ. έδωσε το στίγμα του θέτοντας τον πρώτο και κύριο στόχο για την επόμενη χρονιά, που δεν είναι άλλος από τη συσπείρωση των Ρόδιων ομογενών και δικτύωση τους σε όλους τους τομείς μέσω του συλλόγου.</p>
      <p>Η ημέρα ολοκληρώθηκε με την πρώτη επαφή του νέου Δ.Σ. με τον πρόεδρο του Παν-Ροδιακού Συλλόγου κ. Ηλία Τομάζο και του επίτιμου προέδρου κ. Χρήστου Κωτιάδη, όπου σε ζεστό κλήμα πραγματοποιήθηκε η πρώτη επαφή και γνωριμία με το νέο σχήμα και συζητήθηκε η περαιτέρω συνεργασία του τμήματος της Νέας Υόρκης με την κεντρική έδρα.</p>
      <p><b>ΤΟ ΙΣΤΟΡΙΚΟ ΤΟΥ ΣΥΛΛΟΓΟΥ “ΑΠΟΛΛΩΝ”</b><br/>Το 1927, με σύνθημα «Έθνος-Πατρίς-Θρησκεία-Γλώσσα», ιδρύθηκε ο Παν-Ροδιακός σύλλογος «Απόλλων» που αγκάλιασε όλους τους Ροδίτες, με τη δημιουργία 20 τμημάτων, εννέα γυναικείων στοών και τριών τμημάτων νεολαίας σε όλη την Αμερική και υπήρξε ένας από τους Δωδεκανησιακούς συλλόγους που πρωτοστάτησαν στη δημιουργία της Δωδεκανησιακής Νεολαίας Αμερικής και του Εθνικού Δωδεκανησιακού Συμβουλίου Αμερικής, και αγωνίστηκε για την απελευθέρωση και ενσωμάτωση της Δωδεκανήσου με την Ελλάδα. Και ήταν η πρώτη απ’ όλες τις Ελληνοαμερικανικές οργανώσεις που πραγματοποίησε το συνέδριό του στην Ελλάδα (1960, στη Ρόδο).</p>
    </article>
  </body>
</html>