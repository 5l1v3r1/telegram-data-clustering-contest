<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/regiony/dod-v-nitre-poskytol-informacie-o-sluz/431598-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-21T20:53:00+00:00"/>
    <meta property="og:title" content="DOD v Nitre poskytol informácie o službách obetiam trestných činov"/>
    <meta property="og:description" content="Išlo o druhé zo série podujatí, ktoré pripravilo Ministerstvo vnútra SR v ôsmich informačných kanceláriách pre obete trestných činov."/>
  </head>
  <body>
    <article>
      <h1>DOD v Nitre poskytol informácie o službách obetiam trestných činov</h1>
      <h2>Išlo o druhé zo série podujatí, ktoré pripravilo Ministerstvo vnútra SR v ôsmich informačných kanceláriách pre obete trestných činov.</h2>
      <address><time datetime="2019-11-21T20:53:00+00:00">21 Nov 2019, 20:53</time> by <a rel="author">TASR</a></address>
      <p>Nitra 21. novembra (TASR) – Bližšie informácie o národnom projekte, ktorého cieľom je zlepšenie prístupu obetí trestných činov k službám, poskytol deň otvorených dverí (DOD) v informačnej kancelárii pre obete trestných činov v Nitre.</p>
      <p>Išlo o druhé zo série podujatí, ktoré pripravilo Ministerstvo vnútra SR v ôsmich informačných kanceláriách pre obete trestných činov. Tie fungujú v súčasnosti v každom krajskom meste na Slovensku. Projekt kontaktných bodov spustil rezort vnútra vlani v novembri.</p>
      <p>Informačná kancelária pre obete trestných činov bola v Nitre otvorená začiatkom mája tohto roka. Podľa riaditeľa odboru prevencie kriminality kancelárie Ministra vnútra SR Jozefa Halcina sa pracovníci kancelárie zameriavajú predovšetkým na tri cieľové skupiny, ktorými sú seniori, obete obchodovania s ľuďmi a obete extrémizmu. Bezplatnú pomoc im poskytujú v troch oblastiach, a to právnej, psychologickej a sociálnej.</p>
      <p><i>„Pomoc spočíva najmä v komunikácii s obeťami a ich blízkymi. Obete trestných činov dokážeme nasmerovať na právnu pomoc a zastupovanie, poskytneme sociálne a psychologické poradenstvo a zabezpečujeme sprevádzanie obetí počas trestného konania voči páchateľovi,“</i> konkretizovala pomoc kancelárie asistentka koordinátora na regionálnej úrovni Valéria Domaracká.</p>
    </article>
  </body>
</html>