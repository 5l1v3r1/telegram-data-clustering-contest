<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/voto_rousseau_m55_regionali-6596506/news/2019-11-21/"/>
    <meta property="og:site_name" content="Agi"/>
    <meta property="article:published_time" content="2019-11-21T20:46:00+00:00"/>
    <meta property="og:title" content="Su Rousseau vince il no, il Movimento parteciperà alle prossime regionali"/>
    <meta property="og:description" content="Per Di Maio è &quot;un segnale forte&quot;. Poi precisa: &quot;In Emilia Romagna e in Calabria ci presenteremo e i parlamentari e i consiglieri regionali mi hanno chiesto di correre da soli&quot;"/>
  </head>
  <body>
    <article>
      <h1>Su Rousseau vince il no, il Movimento parteciperà alle prossime regionali</h1>
      <h2>Per Di Maio è "un segnale forte". Poi precisa: "In Emilia Romagna e in Calabria ci presenteremo e i parlamentari e i consiglieri regionali mi hanno chiesto di correre da soli"</h2>
      <address><time datetime="2019-11-21T20:46:00+00:00">21 Nov 2019, 20:46</time> by <a rel="author">AGI - Agenzia Giornalistica Italia</a></address>
      <p>La base del <b>Movimento 5 stelle</b> si è espressa a favore (70,6%) della presentazione delle liste pentastellate alle prossime elezioni regionali. È quanto risulta al termine della votazione sulla <b>piattaforma Rousseau</b>.</p>
      <p>Questo il messaggio apparso sul <b>Blog delle Stelle</b>: "Alle ore 20 di oggi, giovedì 21 novembre 2019, si è conclusa la votazione su Rousseau attraverso la quale gli iscritti abilitati al voto hanno potuto esprimere la propria opinione per decidere se il Movimento 5 stelle dovesse osservare una pausa elettorale fino a marzo per preparare gli Stati Generali, evitando di partecipare alle elezioni di gennaio in <b>Emilia-Romagna e Calabria</b>. Sono state espresse 27.273 preferenze su un totale di 125.018 aventi diritto al voto".</p>
      <p>Nello specifico, alla domanda "Vuoi che il Movimento 5 stelle osservi una pausa elettorale fino a marzo per preparare gli Stati Generali evitando di partecipare alle elezioni di gennaio in Emilia-Romagna e Calabria?" hanno risposto Si': 8.025 (29,4%), hanno risposto No: 19.248 (70,6%).</p>
      <h3>Le parole del capo politico</h3>
      <p>"Dobbiamo essere tutti felici del risultato della votazione di oggi". Lo scrive il ministro degli Esteri e capo politico M5s <b>Luigi Di Maio</b>, secondo cui è giunto "un segnale forte" dagli iscritti. "Era necessario fare questo voto - afferma - perché in tanti, anche persone che hanno fatto la storia del Movimento, mi hanno espresso i loro dubbi sulla partecipazione al voto in questo momento storico e c'erano tanti strani retroscena sui giornali. Per questo abbiamo deciso, anche con Beppe, di lasciare questa decisione a tutti gli iscritti, che ci hanno dato un <b>mandato chiaro e fortissimo</b>: dobbiamo partecipare alle elezioni regionali con tutte le nostre forze. Ed è quello che faremo. Adesso, con questo segnale forte da parte dei nostri iscritti - fa notare Di Maio - c'è solo una cosa da fare: mettersi pancia a terra e dare il massimo per queste due regioni". </p>
      <p>"In Emilia Romagna e in Calabria ci presenteremo e i parlamentari e i consiglieri regionali mi hanno chiesto di correre da soli. Alcuni avevano espresso delle perplessità e anche contrarietà rispetto a votare sulla nostra piattaforma. Ma noi siamo il Movimento 5 Stelle e questo è quello che facciamo quando dobbiamo prendere una decisione importante. La settimana prossima individueremo i candidati presidenti". Per poi precisare: "In Calabria c'è già un candidato civico che sosterremo".</p>
      <h3>Il M5s in Emilia Romagna</h3>
      <p>"Anche se in ritardo adesso si può realmente partire, innanzitutto aprendo i meccanismi di selezione dei nostri candidati per le elezioni del 26 gennaio 2020. Quella che abbiamo davanti, inutile negarlo, sarà una sfida difficile e in salita. Ma siamo convinti che il Movimento 5 Stelle avrà la forza necessaria per affrontarla con la passione e l'impegno di sempre".</p>
      <p>Così M5s dell'Emilia Romagna dopo il voto sulla piattaforma Rousseau che ha dato il via libera alla presentazione della lista per le elezioni regionali. "Allo stesso modo - scrivono i pentastellati emiliano-romagnoli sul proprio profilo Facebook - gli <b>Stati Generali</b> saranno un momento importante e di riflessione per aiutare il Movimento 5 Stelle a crescere. E l'Emilia Romagna non mancherà di certo di offrire il suo contributo".</p>
    </article>
  </body>
</html>