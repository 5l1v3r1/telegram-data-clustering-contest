<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/in-primo-piano/fcin-rinnovi-e-pastorello-time-chiuso-quello-di-d-ambrosio-a-buon-punto-per-candreva-asamoah-nel-2020-323689"/>
    <meta property="og:site_name" content="FcInterNews.it"/>
    <meta property="article:published_time" content="2019-11-21T20:35:00+00:00"/>
    <meta property="og:title" content="FcIN - Rinnovi, è Pastorello-time: chiuso quello di D'Ambrosio, a buon punto per Candreva. Asamoah nel 2020"/>
    <meta property="og:description" content="In casa Inter si lavora ad alcuni rinnovi contrattuali con un unico comun denominatore: l'agente e intermediario Federico Pastorello. Manca solo l'annuncio ufficiale ma anche gli ultimi..."/>
  </head>
  <body>
    <article>
      <h1>FcIN - Rinnovi, è Pastorello-time: chiuso quello di D'Ambrosio, a buon punto per Candreva. Asamoah nel 2020</h1>
      <address><time datetime="2019-11-21T20:35:00+00:00">21 Nov 2019, 20:35</time> by <a rel="author">Redazione FcInterNews.it</a></address>
      <p>In casa Inter si lavora ad alcuni rinnovi contrattuali con un unico comun denominatore: l'agente e intermediario <b>Federico Pastorello</b>. Manca solo l'annuncio ufficiale ma anche gli ultimi dettagli burocratici sono stati risolti per il prolungamento fino al 2022 di<b> Danilo D'Ambrosio</b>, che avrà anche un congruo aumento del salario a 2,2 milioni netti a stagione. Un rinnovo curato da Pastorello insieme all'agente <b>Vincenzo Pisacane</b>. Con i dirigenti interisti Pastorello ha avviato <b>nelle ultime ore anche i dialoghi già impostati un mese fa per il rinnovo fino al 2022 di Antonio Candreva</b>, tra i più positivi in questa prima parte di stagione. Da esubero con Spalletti a intoccabile per Conte, il passo è stato breve per l'ex laziale, che sta vivendo una seconda giovinezza. Ecco perché le chance di un altro ulteriore anno di contratto (attualmente è in scadenza nel 2021) appaiono elevate. Con piena soddisfazione di tutte le parti in causa.</p>
      <p>Un altro giocatore portato in nerazzurro da Pastorello, insieme all'agente <b>Edoardo Crnjar</b>, è<b> Kwadwo Asamaoh</b>: pure per il ghanese (in scadenza nel 2021) <b>si sta iniziando a parlare di rinnovo fino al 2022</b>. Avanti insieme e possibili fumate bianche attese già entro fine anno per D'Ambrosio e Candreva, mentre per l'ex Juve i tempi potrebbero essere leggermente più lunghi e scollinare all'inizio del 2020.</p>
      <p>
        <a href="https://www.videointer.it/watch.php?vid=35a85bbea">
          <b>VIDEO - COSI' DE PAUL HA CONQUISTATO L'ARGENTINA IN COPPA AMERICA</b>
        </a>
      </p>
    </article>
  </body>
</html>