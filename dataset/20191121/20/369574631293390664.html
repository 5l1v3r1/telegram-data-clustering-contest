<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/oceneni-ustr-ziskal-rusky-novinar-a-putinuv-kritik-vladimir/r~aef154640c9a11ea88f50cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-21T20:28:31+00:00"/>
    <meta property="og:title" content="Ocenění ÚSTR získali Putinův kritik, romský aktivista i odbojář"/>
    <meta property="og:description" content="Dalšími oceněnými jsou romský aktivista Čeněk Růžička nebo účastník odboje proti nacismu i komunismu František Wiendl."/>
  </head>
  <body>
    <article>
      <h1>Ocenění ÚSTR získali Putinův kritik, romský aktivista i odbojář</h1>
      <address>
        <time datetime="2019-11-21T20:28:31+00:00">21 Nov 2019, 20:28</time>
      </address>
      <p>"Naším úkolem je odhalování lží, projevů korupce a zneužívání moci, které se staly poznávacím znamením režimu Vladimira Putina. Nejsme ochotni nést spoluvinu na zločinech režimu, který prý reprezentuje naši zemi," uvedl Kara-Murza. V projevu připomenul také disidentku Natalju Gorbaněvskou, která spolu s dalšími sedmi statečnými protestovala v roce 1968 proti sovětské okupaci tehdejšího Československa.</p>
      <p>Kara-Murza získal cenu za následování hodné počiny při hájení principů demokracie, svobody a lidských práv. Byl poradcem někdejšího vicepremiéra a zavražděného ruského opozičního politika Borise Němcova, sám dvakrát čelil travičskému pokusu.</p>
      <p>Předseda klatovské pobočky Konfederace politických vězňů Wiendl působil se svým otcem v protinacistické odbojové skupině Lidice. Po roce 1948 se zapojil do převádění uprchlíků do Bavorska, za což byl odsouzen k 18 letům vězení za velezradu.</p>
      <p>Cenu za statečné občanské postoje v době nacistické okupace a komunistické diktatury získala také protikomunistická aktivistka Miloslava Števichová, jedna z prvních signatářek Charty 77. Šířila její texty, podporovala Výbor na obranu nespravedlivě stíhaných, v roce 1982 byla donucena k emigraci.</p>
      <p>Růžička obdržel cenu za mimořádný přínos k reflexi novodobých dějin. Dostal ji za své úsilí o nápravu následků romského holokaustu včetně podílu na obnově památky tábora v Letech u Písku.</p>
      <p>Zvláštní uznání získal jezuita Richard Čemus, který se podílel na pomoci exulantům a vysílání vatikánského rozhlasu.</p>
      <p>Související</p>
      <h3>Ruský opozičník, hospitalizovaný s příznaky těžké otravy, se probral z kómatu</h3>
      <figure>
        <img src="https://cdn.xsd.cz/resize/1f6d9fbc3fad39caaac8411cb5d0cfa1_extract=98,0,1406,792_resize=240,135_.jpg?hash=c840a49a6b178bdeafc7685809fa7d8f"/>
      </figure>
      <p>"Odvaha a spravedlivé lidské odhodlání vedou k činům, které se zapisují do dějin. Když nám nějací mocní chtějí diktovat, jaký máme mít život, je důležité se vzepřít," složil hold oceněným předseda ÚSTR Zdeněk Hazdra.</p>
      <p>Místopředsedkyně Senátu Miluše Horská připomenula nedávné oslavy pádu komunistického režimu v roce 1989. Zdůraznila, že se jich nezúčastnil prezident republiky, že vládu drží u moci i "u krku" komunisté a že jsou napadány ústavní instituce. "Je něco shnilého v Republice České," dodala.</p>
    </article>
  </body>
</html>