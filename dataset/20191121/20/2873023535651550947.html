<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/koinonia/219871_neoi-ptyhioyhoi-zitoyn-na-mi-hasoyn-tis-doyleies-toys"/>
    <meta property="og:site_name" content="Efsyn.gr"/>
    <meta property="article:published_time" content="2019-11-21T20:05:00+00:00"/>
    <meta property="og:title" content="Νέοι πτυχιούχοι ζητούν να μη χάσουν τις δουλειές τους"/>
    <meta property="og:description" content="Την ανανέωση των συμβάσεών τους για τουλάχιστον ένα έτος διεκδικούν οι νέοι εργαζόμενοι στο Ειδικό Πρόγραμμα Απασχόλησης του ΟΑΕΔ για 5.500 πτυχιούχους ηλικίας 22-29 ετών, τονίζοντας ότι προσφέρουν έργο σε υποστελεχωμένους δημόσιους οργανισμούς και υπηρεσίες και καλύπτουν δυσλειτουργικά κενά."/>
  </head>
  <body>
    <article>
      <h1>Νέοι πτυχιούχοι ζητούν να μη χάσουν τις δουλειές τους</h1>
      <address><time datetime="2019-11-21T20:05:00+00:00">21 Nov 2019, 20:05</time> by <a rel="author">Διαλεκτή Αγγελή</a></address>
      <p>
        <b>Αφού επί ένα χρόνο κάλυψαν νευραλγικά κενά του Δημοσίου, στο πλαίσιο του Ειδικού Προγράμματος Απασχόλησης του ΟΑΕΔ, 3.200 πτυχιούχοι 22-29 ετών βρίσκονται τώρα εκ νέου στο κατώφλι της ανεργίας και διεκδικούν την ανανέωση των συμβάσεών τους</b>
      </p>
      <p>Την ανανέωση των συμβάσεών τους για τουλάχιστον ένα έτος διεκδικούν οι νέοι εργαζόμενοι στο Ειδικό Πρόγραμμα Απασχόλησης του ΟΑΕΔ για 5.500 πτυχιούχους ηλικίας 22-29 ετών, τονίζοντας ότι προσφέρουν έργο σε υποστελεχωμένους δημόσιους οργανισμούς και υπηρεσίες και καλύπτουν δυσλειτουργικά κενά.</p>
      <p>Το πρόγραμμα με τίτλο «Ειδικό πρόγραμμα απασχόλησης για ανέργους πτυχιούχους Ανώτατων Εκπαιδευτικών και Τεχνολογικών Ιδρυμάτων, ηλικίας 22-29 ετών, σε υπουργεία και εποπτευόμενους δημόσιους φορείς» του ΟΑΕΔ ξεκίνησε στις αρχές του 2019 και είχε 12μηνη χρονική διάρκεια. Στόχος του ήταν η άμεση αντιμετώπιση της ανεργίας νέων πτυχιούχων καθώς και του φαινομένου διαρροής επιστημονικού δυναμικού σε άλλες χώρες (brain drain).</p>
      <p>Οι εργαζόμενοι στο πρόγραμμα διαπιστώνουν τεράστιες ελλείψεις προσωπικού στους τομείς -ενδεικτικά αναφέρουμε τους τομείς διοίκησης, πληροφορικής, ασφάλισης και υγείας- όπου απασχολούνται, υπογραμμίζοντας παράλληλα την εγγενή αντίφαση αυτών των βραχυχρόνιων προγραμμάτων: «Παρότι στις προκηρύξεις διατείνονται πως στοχεύουν στην καταπολέμηση της ανεργίας, οδηγούν μόνο στην ανακύκλωσή της. Με τις συμβάσεις ορισμένου χρόνου και την οριστική και αμετάκλητη απόλυση, στην πραγματικότητα διαιωνίζεται ένα καθεστώς επισφάλειας, εργασιακής περιπλάνησης, ανεργίας και μετανάστευσης, με αποτέλεσμα οι αρχικοί στόχοι του προγράμματος να αποδεικνύονται επίπλαστοι και επιφανειακοί, αφού επί της ουσίας εντείνουν τις παθογένειες τις οποίες έχουν αναγνωρίσει», αναφέρει η ανακοίνωση του Συντονιστικού Αγώνα Εργαζομένων του ειδικού προγράμματος του ΟΑΕΔ για 5.500 άνεργους νέους πτυχιούχους.</p>
      <h3>Πόρτες κλειστές</h3>
      <p>«Χρειαζόμουν τα χρήματα για ένα μεταπτυχιακό που με ενδιαφέρει πάνω στην Εφαρμοσμένη Στατιστική, που κοστίζει 6.000 ευρώ, αλλά όπου κι αν ζήτησα δουλειά στον ιδιωτικό τομέα, βρήκα κλειστές πόρτες. Με πτυχίο, ξένες γλώσσες, θέληση για δουλειά, κι όμως ακόμη και για γραμματειακή υποστήριξη η απάντηση ήταν: «Ευχαριστούμε, θα σας καλέσουμε», χωρίς ποτέ να παίρνω πίσω θετική απάντηση. Εδώ και σχεδόν έναν χρόνο εργάζομαι στην Εισαγγελία Πρωτοδικών Αθήνας μέσω του προγράμματος του ΟΑΕΔ και η σύμβασή μου λήγει σε λίγους μήνες. Δεν είναι ότι είχα όνειρο να πιάσω μια θέση στο Δημόσιο και τέλος, αλλά όταν στον ιδιωτικό τομέα δεν υπάρχει δυνατότητα απασχόλησης, τα όρια στενεύουν και η ανεργία είναι μια εξαιρετικά δύσκολη κατάσταση...» δηλώνει στην «Εφ.Συν.» η Εβίτα Δούκα, πολιτική επιστήμονας και εργαζόμενη στο ειδικό πρόγραμμα του ΟΑΕΔ.</p>
      <figure>
        <img src="https://www.efsyn.gr/sites/default/files/images/2019/11/ptyxiouxoi-kinitopoiisi-2.jpg"/>
      </figure>
      <p>Χθες το μεσημέρι, αρκετές εκατοντάδες εργαζομένων συγκεντρώθηκαν έξω από το υπουργείο Εργασίας πραγματοποιώντας αργότερα πορεία προς τη Βουλή. «Είμαστε απαραίτητοι, είμαστε αναγκαίοι, 5.500 πτυχιούχοι νέοι» φώναζαν οι συγκεντρωμένοι, διεκδικώντας την άμεση ανανέωση-παράταση των συμβάσεων για τουλάχιστον ένα έτος.</p>
      <p>Παρά τα επανειλημμένα αιτήματα για συνάντηση με τον ίδιο τον υπουργό Εργασίας Γιάννη Βρούτση και τον διοικητή του ΟΑΕΔ Σπύρο Πρωτοψάλτη, αντιπροσωπεία του Συντονιστικού συναντήθηκε με τον προϊστάμενο Γενικής Διεύθυνσης εργασιακών σχέσεων, υγείας και ασφάλειας στην εργασία και ένταξης στην εργασία, του υπουργείου, Κωνσταντίνο Αγραπιδά, ο οποίος προσπάθησε να πετάξει από πάνω του την ευθύνη, υποστηρίζοντας ότι υπεύθυνο υπουργείο είναι το υπουργείο Εσωτερικών, παρότι το πρόγραμμα ξεκίνησε με απόφαση της τέως υπουργού Εργασίας Εφης Αχτσιόγλου και υλοποιήθηκε από τον ΟΑΕΔ, οργανισμό εποπτευόμενο από το υπουργείο Εργασίας. Η αντιπροσωπεία ανανέωσε το ραντεβού για την ερχόμενη Τετάρτη, ζητώντας αυτή τη φορά να παρευρεθεί στη συνάντηση τόσο ο αρμόδιος υπουργός όσο και ο διοικητής του Οργανισμού.</p>
      <h3>3.200, όχι 5.500</h3>
      <p>«Το αρχικό κονδύλι είχε υπολογιστεί για 5.500 εργαζόμενους, αλλά τελικά είμαστε περίπου 3.200 άτομα στο πρόγραμμα. Αυτό σημαίνει ότι περισσεύουν χρήματα για να καλυφθούν οι οικονομικές ανάγκες της ανανέωσης των συμβάσεων για ακόμη ένα έτος. Επομένως το θέμα δεν είναι δημοσιονομικό, αλλά είναι ζήτημα πολιτικής βούλησης», μας λέει ο Δημήτρης Πανέλης, μέλος του Συντονιστικού, πτυχιούχος τηλεπικοινωνιακών συστημάτων και δικτύων, που εργάζεται στο υπουργείο Ανάπτυξης και του οποίου η σύμβαση λήγει στα τέλη του ερχόμενου Φλεβάρη.</p>
      <p>«Δεν είμαστε “ωφελούμενοι”, αλλά εργαζόμαστε ισότιμα με κάθε άλλο υπάλληλο στους φορείς όπου υπαγόμαστε. Αλλωστε, οι ίδιοι οι μόνιμοι συνάδελφοί μας αλλά και οι προϊστάμενοι και οι διευθυντές μας με αιτήματα προς το υπουργείο ζητούν την παραμονή μας στις θέσεις που καλύπτουμε» προσθέτει ο Δ. Πανέλης.</p>
      <p>Δυστυχώς, τα δείγματα που έρχονται -τουλάχιστον προσώρας- από το υπουργείο Εργασίας δεν είναι αισιόδοξα, με τους εργαζόμενους του προγράμματος να δηλώνουν αποφασισμένοι να συνεχίσουν τις κινητοποιήσεις τους μέχρι να δικαιωθούν.</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/koinonia/164075_exigiseis-gia-tis-apolyseis"/>
        <a href="https://www.efsyn.gr/ellada/koinonia/93669_anarmosti-apolysi"/>
        <a href="https://www.efsyn.gr/ellada/koinonia/219075_apergies-gia-tin-apolysi-sti-wind"/>
        <a href="https://www.efsyn.gr/node/209514"/>
        <a href="https://www.efsyn.gr/ellada/koinonia/191102_oi-nteliberades-den-einai-analosimoi"/>
        <a href="https://www.efsyn.gr/ellada/koinonia/190892_epanaproselifthi-hari-stin-allileggyi"/>
      </related>
    </article>
  </body>
</html>