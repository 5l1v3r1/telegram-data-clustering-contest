<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/cesko-porusuje-mezinarodni-umluvu-pomoci-sirotkum-v-recku-je-nase-povinnost-83246"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-21T20:50:41+00:00"/>
    <meta property="og:title" content="Česko porušuje mezinárodní úmluvu. Pomoci sirotkům v Řecku je naše povinnost - Seznam Zprávy"/>
    <meta property="og:description" content="Řecko začátkem září vyzvalo všechny ministry vnitra EU, aby jejich země přijaly děti bez doprovodu z řeckých uprchlických táborů."/>
  </head>
  <body>
    <article>
      <h1>Česko porušuje mezinárodní úmluvu. Pomoci sirotkům v Řecku je naše povinnost - Seznam Zprávy</h1>
      <address>
        <time datetime="2019-11-21T20:50:41+00:00">21 Nov 2019, 20:50</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/domaci">Domácí<br/></a>»<br/><a href="https://www.seznamzpravy.cz/sekce/politika">Politika<br/></a>»<br/><a href="https://www.seznamzpravy.cz/clanek/cesko-porusuje-mezinarodni-umluvu-pomoci-sirotkum-v-recku-je-nase-povinnost-83246">Česko porušuje mezinárodní úmluvu. Pomoci sirotkům v Řecku je naše povinnost</a></p>
      <h3>Česko porušuje mezinárodní úmluvu. Pomoci sirotkům v Řecku je naše povinnost</h3>
      <p><a href="https://www.seznamzpravy.cz/autor/zdislava-pokorna-639">Zdislava Pokorná<br/></a>včera 21:50</p>
      <p>Řecko začátkem září vyzvalo všechny ministry vnitra EU, aby jejich země přijaly děti bez doprovodu z řeckých uprchlických táborů.</p>
      <p>Česká republika před třiceti lety ratifikovala mezinárodní Úmluvu o ochraně práv dítěte. Tím se mimo jiné zavázala k pomoci při začleňování dětí, které pocházejí z oblastí, kde probíhá válka nebo s nimi bylo nelidsky zacházeno. A pravě řecká žádost se na takovou situaci vztahuje. Česká vláda ale otálí a ministr vnitra Jan Hamáček (ČSSD) vzkázal Řecku, ať poskytne konkrétní seznam 40 dětí, které by ČR mohla přijmout.</p>
      <p>„Mezinárodní stanovisko, jež jsme podepsali, nerozděluje děti na základě rasy, pohlaví nebo národnosti. Dítě je prostě osoba, která je mladší 18 let,“ komentovala europoslankyně za KDU-ČSL Michaela Šojdrová stanovisko české vlády. „Porušujeme mezinárodní úmluvu a hledáme výmluvy, proč bychom měli, neměli pomoci,“ doplnila.</p>
      <related>
        <a href="https://www.seznamzpravy.cz/clanek/babis-o-kauze-syrskych-deti-vrteti-psem-jsou-to-virtualni-sirotci-56038?autoplay=1"/>
        <a href="https://www.seznamzpravy.cz/clanek/babis-o-kauze-syrskych-deti-vrteti-psem-jsou-to-virtualni-sirotci-56038"/>
        <a href="https://www.seznamzpravy.cz/clanek/skocil-jsem-na-spek-hajil-se-babis-pred-svymi-poslanci-v-patek-se-ale-kvuli-sirotkum-sejde-se-sojdrovou-55979"/>
      </related>
      <p>Hamáček pak uvedl, že se Řecko jen snaží znovu vyvolat debatu o přerozdělování uprchlíků.</p>
      <p>Dalším důvodem, proč Česko podle Hamáčka nemá přijmout 40 sirotků, je ten, že v přesouvání sedmnáctiletých dětí po Evropě bez nároku na azyl nevidí smysl. Dříve také uvedl, že by to pro Česko mohlo znamenat bezpečnostní riziko.</p>
      <h4>„Absurdní chování”</h4>
      <p>„Riziko vidím do budoucna hlavně v chování politiků, jako je Miloš Zeman nebo Tomio Okamura, kteří svůj program vyměnili za šíření strachu. Připojují se k nim i další politici, jako je Andrej Babiš a Jan Hamáček, kteří se na této vlně nesou, protože si myslí, že jim to zajistí znovuzvolení,” reagoval místopředseda hnutí STAN Jan Farský.</p>
      <p>Iniciativa Češi pomáhají spolu s Lékaři bez hranic, Organizací pro pomoc uprchlíkům a Amnesty International vyzvala vládu, aby projevení solidarity nebránila a vytvořila meziresortní skupinu, která by navrhla přesný postup přijetí dětských běženců bez doprovodu z Řecka. Iniciativa na tiskové konferenci také uvedla, že má seznam zhruba dvou stovek rodin, které by byly ochotny přijmout dětské uprchlíky z řeckých táborů.</p>
      <related>
        <a href="https://www.seznamzpravy.cz/clanek/babis-pro-seznam-cesko-se-neumi-postarat-o-svoje-sirotky-syrske-deti-by-tady-nebyly-stastne-56037?autoplay=1"/>
        <a href="https://www.seznamzpravy.cz/clanek/babis-pro-seznam-cesko-se-neumi-postarat-o-svoje-sirotky-syrske-deti-by-tady-nebyly-stastne-56037"/>
      </related>
      <p>Na kabinet chtějí ve Sněmovně tlačit i opoziční politici. Podle nich je absurdní, že desetimilionová bohatá země s humanistickou tradicí za víc než rok pomoc neposkytla. „Kdybychom rozmístili 40 dětí po celé republice, pro Prahu by to byly čtyři děti, pro Liberec dvě. To je přece nic,“ řekl místopředseda STAN Jan Farský.</p>
      <h4>„Chceme být multikulturní společnost”</h4>
      <p>Ještě před dvaceti lety ale česká vláda jednala jinak.</p>
      <p>„Vláda učiní vše pro to, aby se česká společnost v co největší přijatelné míře otevírala Evropě i světu a přetvářela se ve společnost multikulturní,“ stojí v prohlášení vlády Miloše Zemana z roku 1998, kterou podržel a podpořil u moci Václav Klaus.</p>
      <p>„Skutečně se tak chovali. Česká vláda od roku 1998 do roku 2002 přijala kolem 50 tisíc migrantů, z nichž více než 4 tisíce migrantů byli Afghánci,“ uvedl Jan Farský.</p>
      <p>S návrhem přijmout 50 syrských sirotků z řeckých táborů přišla loni europoslankyně Michaela Šojdrová. Babiš tehdy uvedl, že Česko žádné migranty přijímat nebude a uprchlíkům je třeba pomáhat v jejich zemích. Zmínil plán vybudovat sirotčinec v Sýrii. Týdeník Respekt před nedávnem informoval o tom, že se záměr neuskuteční.</p>
    </article>
  </body>
</html>