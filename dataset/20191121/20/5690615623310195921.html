<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837127-u-nbu-planyut-z-kvitnya-2020-roku-perevesti-sistemu-elektronnikh-platezhiv-u-rezhim-23-7"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T20:31:00+00:00"/>
    <meta property="og:title" content="У НБУ планують з квітня 2020 року перевести Систему електронних платежів у режим 23/7"/>
    <meta property="og:description" content="КИЇВ. 21 листопада. УНН. З квітня 2020 року планується перехід системи електронних платежів Національного банку (СЕП) на розширений регламент роботи - 23 …"/>
  </head>
  <body>
    <article>
      <h1>У НБУ планують з квітня 2020 року перевести Систему електронних платежів у режим 23/7</h1>
      <address><time datetime="2019-11-21T20:31:00+00:00">21 Nov 2019, 20:31</time> by <a rel="author">Тоня Туманова</a></address>
      <p><b>КИЇВ. 21 листопада. УНН.</b> З квітня 2020 року планується перехід системи електронних платежів Національного банку (СЕП) на розширений регламент роботи - 23 години на добу 7 днів на тиждень, передає <b>УНН</b> із посиланням на повідомлення пресслужби НБУ.</p>
      <p>Як повідомили у НБУ, розширений регламент роботи СЕП передбачатиме доступність системи для проведення міжбанківських платежів 23 години на добу 7 днів на тиждень (23/7) з урахуванням технологічної перерви в одну годину під час переходу на новий банківський день.</p>
      <p>"Робота СЕП у режимі 23/7 стане першим етапом для переходу СЕП на цілодобовий режим роботи. Для реалізації цілодобової роботи СЕП Національний банк планує модернізувати деякі технологічні питання роботи системи. Зокрема йдеться про технологію включення/виключення учасників СЕП, а також встановлення лімітів для виконання примусового/безспірного списання та арешту коштів", - йдеться у повідомленні.</p>
      <p>Нагадаємо, <a href="https://www.unn.com.ua/uk/news/1836046-nbu-sprostiv-vidachu-litsenziyi-na-perekaz-koshtiv-dlya-nebankivskikh-ustanov">НБУ спростив видачу ліцензії</a> на переказ коштів для небанківських установ.</p>
    </article>
  </body>
</html>