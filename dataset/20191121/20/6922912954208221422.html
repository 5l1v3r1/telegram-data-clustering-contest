<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/siria-toulaxiston-epta-nekri-se-epi8esis-antarton-me-rouketes-sto-xalepi"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-21T20:31:57+00:00"/>
    <meta property="og:title" content="Συρία: Τουλάχιστον επτά νεκροί σε επιθέσεις ανταρτών με ρουκέτες στο Χαλέπι"/>
    <meta property="og:description" content="Τουλάχιστον επτά άμαχοι σκοτώθηκαν και περίπου 30 ακόμη τραυματίστηκαν από επιθέσεις με ρουκέτες στο Χαλέπι, που ελέγχεται από τις δυνάμεις της Δαμασκού, ανέφερε η κρατική τηλεόραση της Συρίας."/>
  </head>
  <body>
    <article>
      <h1>Συρία: Τουλάχιστον επτά νεκροί σε επιθέσεις ανταρτών με ρουκέτες στο Χαλέπι</h1>
      <address>
        <time datetime="2019-11-21T20:31:57+00:00">21 Nov 2019, 20:31</time>
      </address>
      <p>Τουλάχιστον επτά άμαχοι σκοτώθηκαν και περίπου 30 ακόμη τραυματίστηκαν από επιθέσεις με ρουκέτες στο Χαλέπι, που ελέγχεται από τις δυνάμεις της Δαμασκού, ανέφερε η κρατική τηλεόραση της Συρίας.</p>
      <p>«Επτά άμαχοι σκοτώθηκαν και 30 άλλοι τραυματίστηκαν σε επίθεση με ρουκέτα που εκτόξευσαν τρομοκρατικές οργανώσεις», μετέδωσε η κρατική τηλεόραση, αναφερόμενη σε παρατάξεις ανταρτών και τζιχαντιστών που δρουν στο δυτικό τμήμα της επαρχίας του Χαλεπίου.</p>
      <p>Πέντε γειτονιές στην πόλη, συμπεριλαμβανομένης της Σαλαχεντίνε, επλήγησαν από μια ομοβροντία ρουκετών, σύμφωνα με το κρατικό μέσο ενημέρωσης.</p>
      <p>Το Συριακό Παρατηρητήριο Ανθρωπίνων Δικαιωμάτων επιβεβαίωσε την επίθεση, τονίζοντας στο Γαλλικό Πρακτορείο πως «μια ρουκέτα, με προέλευση το δυτικό τμήμα του Χαλεπιού, έπεσε σε ένα αυτοκίνητο στη Σαλαχεντίνε, σκοτώνοντας τέσσερα άτομα που επέβαιναν σε αυτό».</p>
      <p>Οι τζιχαντιστές της οργάνωσης Χάγιατ Ταχρίρ αλ-Σαμ (HTS), πρώην συριακό παρακλάδι της Αλ Κάιντα, έχουν παρουσία στο δυτικό τμήμα της περιοχής του Χαλεπιού, που γειτνιάζει με την επαρχία Ιντλίμπ, όπου εδρεύουν μικρές αντάρτικες παρατάξεις.</p>
      <p>Ο απολογισμός των νεκρών μπορεί να αυξηθεί καθώς κάποιοι από τους τραυματίες είναι «σε κρίσιμη κατάσταση», πρόσθεσε ο διευθυντής του Παρατηρητηρίου Ραμί Αμπντέλ Ραχμάν.</p>
    </article>
  </body>
</html>