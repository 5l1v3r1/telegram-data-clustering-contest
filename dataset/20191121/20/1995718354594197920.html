<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152731-volynianka-rozpovila-pro-cikave-navchannia-u-kytai"/>
    <meta property="og:site_name" content="ВолиньPost"/>
    <meta property="article:published_time" content="2019-11-21T20:16:00+00:00"/>
    <meta property="og:title" content="Волинянка розповіла про цікаве навчання у Китаї"/>
    <meta property="og:description" content="Волинянка Таня Торчило здобуває освіту в Duke Kunshan University (DKU), що у Китаї."/>
  </head>
  <body>
    <article>
      <h1>Волинянка розповіла про цікаве навчання у Китаї</h1>
      <address>
        <time datetime="2019-11-21T20:16:00+00:00">21 Nov 2019, 20:16</time>
      </address>
      <p>Волинянка <b>Таня Торчило</b> здобуває освіту в Duke Kunshan University (DKU), що у Китаї.<br/><br/>DKU – це університет вільних мистецтв, який спільно заснували Duke University (США) та Wuhan University (Китай) у 2013 році. Обидва ці університети входять у топ-10 кращих у своїх країнах. Про навчання вона розповіла для Ukraine Global Scholars, - пише <a href="https://konkurent.in.ua/publication/49091/volinyanka-yakiy-ne-vidkrivali-vizu-v-ssha-vstupila-v-kitayskiy-universitet/">ІА Конкурент</a>.<br/><br/>"Найбільше мені подобається, що DKU не просто фізично розбудовується, а й розвивається навколо мене і кожного іншого студента. У нас, одних із перших студентів, є шанс фактично започаткувати "свій" університет: ми засновуємо традиції, клуби, організації та закладаємо основу "обличчя" університету в майбутньому. DKU як жоден інший університет дослухається до своїх студентів і готовий підтримати будь-які їхні ініціативи", – поділилася враженнями волинянка. <br/><br/>Із її слів, академічний рік в DKU ділиться на 4 сесії по 7 тижнів (+ по тижню екзаменів після кожної сесії). Кожної сесії вивчають 3-4 предмети. У середньому на тиждень студент повинен витрачати 24 години на домашнє завдання для одного предмету. <br/><br/>"Мені надзвичайно імпонує те, що в DKU ми не просто вчимо конкретні предмети, ми вчимося, як вивчати та аналізувати цілі сфери наук. Один з предметів, які я вивчала минулої сесії, – "Політика природних криз" (Public Policy). Під час цього курсу ми навіть не запам’ятовували всі можливі природні кризи й не зазубрювали, що й коли уряд робив, аби їх зупинити. Натомість ми розвивали механізм, який дозволяє розглянути й проаналізувати будь-яку природну кризу через призму державного управління. Від моменту, коли кризу виявили, до того, коли її висновки "вивчили", ми розбирали усі тонкощі, що допомогли б нам у майбутньому зрозуміти будь-яку іншу природну кризу", – пояснила дівчина. <br/><br/>Хоч навчання й забирає левову частину часу, університет також заохочує студентів пізнавати Китай, тому оплачує одну поїздку на 3 дні в малотуристичний куточок країни: бамбуковий ліс в Анджі, гори Сімінг чи в Тибет. Також є програма Хост сім’ї (коли студентом опікується місцева родина, як власною дитиною), Фланчу (спільні ланчі студентів із професорами задля ближчого спілкування за кошт університету) та багато інших.<br/><br/>"Мій університет не тільки має потужне фінансування, що дозволяє запрошувати найкращих світових професорів та давати величезну фінансову допомогу обдарованим студентам, головне в тому, що він плекає особистість, готову долати сучасні цивілізаційні виклики. Я дуже щаслива, що завдяки підтримці UGS моя мрія здобувати освіту світового класу таки здійснилася. Вірю, що так само здійсниться вона й у цьогорічних вступників", – написала вона.</p>
      <figure>
        <img src="http://www.volynpost.com/img/modules/news/9/bd/a77dbdc9848cdee589cf5d4eed4dabd9/cb-6cfb6a8e196d24deb48190d221dc3a21.jpg"/>
      </figure>
      <figure>
        <img src="http://www.volynpost.com/img/modules/news/9/bd/a77dbdc9848cdee589cf5d4eed4dabd9/cb-755a85e4be5451843d4ebc6754e77c40.jpg"/>
      </figure>
      <figure>
        <img src="http://www.volynpost.com/img/modules/news/6/26/5c3feb7dee040da5d24984aa98346266/cb-a3c41b72b1fce180583c296ab32d8a35.jpg"/>
      </figure>
      <figure>
        <img src="http://www.volynpost.com/img/modules/news/6/26/5c3feb7dee040da5d24984aa98346266/cb-a556d383af853a251b131e76ceff346d.jpg"/>
      </figure>
      <figure>
        <img src="http://www.volynpost.com/img/modules/news/6/26/5c3feb7dee040da5d24984aa98346266/cb-f73d9575a4f1dc3c9a546415edd6aef2.jpg"/>
      </figure>
    </article>
  </body>
</html>