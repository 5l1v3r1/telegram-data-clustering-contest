<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549051.html/%D9%81%D9%88%D8%AA-%D8%B3%D8%A7%D9%84%D8%A7%D9%86%D9%87-100-%D9%87%D8%B2%D8%A7%D8%B1-%DA%A9%D9%88%D8%AF%DA%A9-%DB%8C%D9%85%D9%86%DB%8C-%D8%A8%D8%B1-%D8%A7%D8%AB%D8%B1-%D9%85%D8%AD%D8%A7%D8%B5%D8%B1%D9%87-%D8%A7%D8%A6%D8%AA%D9%84%D8%A7%D9%81-%D8%B3%D8%B9%D9%88%D8%AF%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T20:15:00+00:00"/>
    <meta property="og:title" content="فوت سالانه 100 هزار کودک یمنی بر اثر محاصره ائتلاف سعودی"/>
    <meta property="og:description" content="وزارت بهداشت یمن از فوت سالانه 100 هزار کودک بر اثر حملات و محاصره ائتلاف سعودی در این کشور خبر داد."/>
  </head>
  <body>
    <article>
      <h1>فوت سالانه 100 هزار کودک یمنی بر اثر محاصره ائتلاف سعودی</h1>
      <address>
        <time datetime="2019-11-21T20:15:00+00:00">21 Nov 2019, 20:15</time>
      </address>
      <p>وزارت بهداشت یمن از فوت سالانه 100 هزار کودک بر اثر حملات و محاصره ائتلاف سعودی در این کشور خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> سخنگوی وزارت بهداشت دولت نجات ملی مستقر در صنعاء، امروز (پنجشنبه) آمار کودکانی که بر اثر انواع بیماری‌ها، بمباران‌ها و سوء تغذیه در این کشور جان خود را از دست می‌دهند را اعلام کرد.</p>
      <p>به نوشته وبگاه <a href="https://www.almasirah.net/details.php?es_id=47470&amp;cat_id=3">المسیره</a>، دکتر «یوسف الحاضری» در تشریح این موضوع گفت که ۷۲۰۰ کودک در پی بمباران‌های هوایی کشته و زخمی و ۸۰۰ کودک نیز دچار قطع عضو شده‌اند. همچنین دو میلیون ۲۰۰ هزار نفر به بیماری وبا دچار شده‌اند که از بین آنها ۳۷۵۰ نفر فوت کرده‌اند و کودکان در این میان سهم ۳۲ درصدی دارند.</p>
      <p>۳۴۵۲۰ نفر نیز به بیماری حصبه مبتلا شده‌اند که ۲۷۳ مورد منجر به فوت شده و ۶۵ درصد آنها از کودکان بودند. ۴۵۰۰ نفر نیز به بیماری دیفتری  دچار شده‌اند که از میان آنها ۲۵۳ نفر جان خود را از دست داده‌اند.</p>
      <p>به گزارش وزارت بهداشت یمن، ۲.۹ میلیون کودک به سوءتغذیه دچار شده‌اند که این تعداد ۵۵ درصد کل کودکان یمنی است و ۴۰۰ هزار نفر از آنها به سوءتغذیه شدید مبتلا هستند.</p>
      <p>بنابراین گزارش ۸۶ درصد کودکان یمنی دچار کم خونی هستند و ۴۶ درصد نیز از رشد نیافتگی جسمانی رنج می‌برند. ۸۰ درصد کودکان نیز به علت صداهای مهیب جنگنده‌ها و انفجارها به بیماری‌های روحی مبتلا شده‌اند.</p>
      <p>به گزارش فارس، سخنگوی وزارت بهداشت یمن همچنین خبر داد که به علت نبود خدمات بهداشتی هر ساعت شش کودک در زمان تولد جان خود را از دست می‌دهند و ۳۲۰ هزار نفر به علت بسته بودن فرودگاه صنعاء امکان انتقال به خارج از کشور برای مداوا را ندارند.</p>
      <p>«یوسف الحاضری» در پایان گفت که ۱۲ میلیون نفر از کودکان یمن به کمک‌های بشردوستانه و بهداشتی نیاز دارند و این در حالی است که ۵۱ درصد از مراکز بهداشتی توانایی ارائه خدمات ندارند.</p>
      <p>حمله نظامی دولت سعودی به همراه متحدان خود به یمن و محاصره همه جانبه این کشور از ششم فروردین سال ۹۴ تا کنون صدها هزار کشته و زخمی و میلیون‌ها آواره در پی داشته است و در حالی که بیش از ۱۰ میلیون نفر از مردم یمن در آستان قحطی قرار دارند، گزارش‌ها می‌گویند که «عبد ربه مصنور هادی» رئیس جمهور مستعفی یمن و عربستان سعودی، میلیاردها دلار نفت و گاز این کشور را با قاچاق، چپاول می‌کنند. (<a href="https://www.farsnews.com/news/13980830000201/%DA%86%D9%BE%D8%A7%D9%88%D9%84-%D9%86%D9%81%D8%AA-%D9%88-%DA%AF%D8%A7%D8%B2-%DB%8C%D9%85%D9%86-%D8%A8%D9%87-%D8%B1%D9%88%D8%A7%DB%8C%D8%AA-%D8%A2%D9%85%D8%A7%D8%B1-%D9%88-%D8%A7%D8%B1%D9%82%D8%A7%D9%85">جزئیات بیشتر</a>)</p>
      <p>انتهای پیام/</p>
    </article>
  </body>
</html>