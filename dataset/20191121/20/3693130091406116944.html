<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/bolivya-da-morales-in-partisi-yeni-adaylarla-secime-katilacak-1210208.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-21T20:22:00+00:00"/>
    <meta property="og:title" content="Bolivya'da Morales'in partisi yeni adaylarla seçime katılacak"/>
    <meta property="og:description" content="Bolivya'da istifa eden Devlet Başkanı Evo Morales'in liderliğini yaptığı Sosyalizm Hareketi (MAS) partisinin yeni adaylarla devlet başkanlığı seçimlerinde yarışacağı açıklandı."/>
  </head>
  <body>
    <article>
      <h1>Bolivya'da Morales'in partisi yeni adaylarla seçime katılacak</h1>
      <h2>Bolivya'da istifa eden Devlet Başkanı Evo Morales'in liderliğini yaptığı Sosyalizm Hareketi (MAS) partisinin yeni adaylarla devlet başkanlığı seçimlerinde yarışacağı açıklandı.</h2>
      <address>
        <time datetime="2019-11-21T20:22:00+00:00">21 Nov 2019, 20:22</time>
      </address>
      <p><b>Bolivya Çokuluslu Yasama Meclisinin (ALP) </b>alt kanadı olan<b> Milletvekilleri Meclisi Başkan Yardımcısı </b>ve <b>MAS milletvekili Henry Cabrera</b>, ülkede yayın yapan Unitel televizyonunda katıldığı programda, <b>MAS'ın Yüksek Seçim Mahkemesi (TSE) </b>için üye göstermeyeceği ve Morales ile istifa eden yardımcısı Garcia Linera'dan farklı adaylarla seçime katılacağını duyurdu.</p>
      <p>Cabrera, ülkedeki şiddet eylemlerinin durulması çağrısı yaparak, "MAS, Yüksek Seçim Mahkemesi için hiçbir isim önermeyecek. Biz, seçim sürecini yönetecek bu isimlerin, hiçbir siyasi partiye mensup olmayan, halk tarafından kabul gören, şeffaf kişiler olmasını tercih ediyoruz." dedi.</p>
      <p><b>Anayasa Mahkemesi</b> kararına rağmen Morales'in tekrar seçime girmeyeceğini açıklayan Cabrera, "Anayasaya göre iki dönemden fazla devlet başkanlığı yapan bir kişi tekrar bu göreve gelemiyor. Şunu söylemek istiyorum ki <b>MAS</b>, devlet başkanlığı seçimlerine yeni devlet başkanı ve yardımcısı adayıyla katılacak." ifadelerini kullandı.</p>
      <p>Morales, 20 Ekim'deki seçimlerde tekrar aday olabilmek için gerekli anayasa değişikliğini öngören 2016 referandumundan hayır oyu çıkmasına rağmen Anayasa Mahkemesinin "yeniden seçilmenin politik hak" olduğuna hükmetmesiyle seçimlere katılmıştı.</p>
      <p>Öte yandan, <b>Morales</b>, 10 Kasım'da istifa ettiğini açıklamasına rağmen şiddet olayları ve ülkedeki siyasi kriz nedeniyle hızlı toplanamayan MAS'ın çoğunlukta olduğu ALP, Morales'in istifasını halen onaylamadı.</p>
      <p>Morales taraftarları, liderlerinin Meksika'ya sığınmasının ardından geçici devlet başkanlığı görevine getirilen muhalif <b>Jeanine Anez'in </b>başkanlığını kabul etmiyordu.</p>
      <p>
        <b>Bolivya'da Morales'i istifaya götüren süreç</b>
      </p>
      <p>Bolivya'da 20 Ekim'de düzenlenen ve Morales'in ilk turda kazandığı devlet başkanlığı seçim sonuçlarını muhalefet kabul etmemiş ve destekçilerini sokak gösterileri düzenlemeye çağırmıştı. Bu sokak gösterilerine ülkedeki bazı sendikal kuruluşlar da katılmış ve gösteriler şiddet olaylarına dönüşmüştü.</p>
      <p><b>Morales</b>, muhalefetin düzenlediği gösterilere bazı polislerin de destek vermesinin ardından ülkede bir darbe girişiminin olduğunu duyurmuş ve destekçilerini pasif sokak gösterilerine çağırmıştı.</p>
    </article>
  </body>
</html>