<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-vietnam-appreciates-india-position-on-south-china-sea-2862133.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T20:11:29+00:00"/>
    <meta property="og:title" content="साउथ चाइना सी पर भारत के रुख को वियतनाम ने सराहा, चीन से चल रहा है विवाद "/>
    <meta property="og:description" content="भारत में वियतनाम के राजदूत फाम सान चाउ ने बृहस्पतिवार (21 नवंबर) को कहा कि वियतनाम दक्षिण चीन सागर (एससीएस) मुद्दे पर भारत के रुख की सराहना करता है। राजदूत ने यहां एक कार्यक्रम को संबोधित करते हुए..."/>
  </head>
  <body>
    <article>
      <h1>साउथ चाइना सी पर भारत के रुख को वियतनाम ने सराहा, चीन से चल रहा है विवाद </h1>
      <address><time datetime="2019-11-21T20:11:29+00:00">21 Nov 2019, 20:11</time> by <a rel="author">एजेंसी,नई दिल्ली</a></address>
      <p>भारत में वियतनाम के राजदूत फाम सान चाउ ने बृहस्पतिवार (21 नवंबर) को कहा कि वियतनाम दक्षिण चीन सागर (एससीएस) मुद्दे पर भारत के रुख की सराहना करता है। राजदूत ने यहां एक कार्यक्रम को संबोधित करते हुए कहा कि वियतनाम एससीएस मुद्दे पर भारत की भूमिका की सराहना करता है जो वियतनाम में क्षेत्रीय जल से संबंधित हाल की घटनाओं के संदर्भ में विशेष रूप से प्रासंगिक है।</p>
      <p>फाम ने कहा कि वियतनाम क्षेत्रीय समग्र आर्थिक समझौते (आरसीईपी) में शामिल नहीं होने को लेकर भारत की ''वास्तविक" चिंताओं को समझता है। उन्होंने कहा, ''इसलिए हम भारत के साथ सेवाओं के सहयोग को मजबूत करने का प्रयास करते हैं।" इस मौके पर विदेश मंत्रालय में सचिव (पूर्व) विजय ठाकुर भी मौजूद थी। ठाकुर ने कहा कि भारत का मानना है कि दक्षिण चीन सागर से गुजरने वाले संचार के समुद्री संपर्क हिंद-प्रशांत क्षेत्र की शांति, स्थिरता, समृद्धि और विकास के लिए महत्वपूर्ण हैं।</p>
      <p>फाम ने कहा कि वियतनाम दक्षिण चीन सागर मुद्दे पर भारत के रुख का स्वागत और सराहना करता है। ठाकुर ने कहा, ''हम मानते हैं कि एक नियम आधारित व्यवस्था होनी चाहिए जहां संप्रभुता और क्षेत्रीय अखंडता के लिए सम्मान हो और विवादों का शांतिपूर्ण समाधान होना चाहिए तथा बल का उपयोग या खतरा नहीं होना चाहिए। देश आचार संहिता पर बातचीत करने में लगे हुए हैं।"</p>
      <p>उन्होंने 'वियतनाम-भारत संबंधों: पारंपरिक संबंधों से लेकर व्यापक रणनीतिक साझेदारी तक' पर एक गोलमेज बैठक में कहा, ''हम उम्मीद करते हैं कि यह आचार संहिता, अंतरराष्ट्रीय कानून के सम्मान के संबंध में होगी।" चीन पूरे दक्षिण चीन सागर पर संप्रभुता का दावा करता है। वियतनाम, मलेशिया, फिलीपीन, ब्रुनेई और ताइवान भी इस पर अपने दावे करते हैं। फाम ने कहा कि भारत और वियतनाम दोनों एक दूसरे का जबरदस्त समर्थन करते है और दोनों पक्षों ने नियमित राजनीतिक संवाद बनाए रखा है।</p>
    </article>
  </body>
</html>