<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/sports/mpasket/story/1031400/panathinaiki-trela-sto-monaxo-photos"/>
    <meta property="og:site_name" content="Newsbomb"/>
    <meta property="article:published_time" content="2019-11-21T20:17:04+00:00"/>
    <meta property="og:title" content="Παναθηναϊκή τρέλα στο Μόναχο! (photos)"/>
    <meta property="og:description" content="Μέσα σε κλίμα συγκίνησης από 150 και πλέον ομογενείς πραγματοποιήθηκε το βράδυ της Πέμπτης σε ξενοδοχείο του Μονάχου η εκδήλωση του PAO ALIVE στη γερμανική πόλη."/>
  </head>
  <body>
    <article>
      <h1>Παναθηναϊκή τρέλα στο Μόναχο! (photos)</h1>
      <h2>Μέσα σε κλίμα συγκίνησης από 150 και πλέον ομογενείς πραγματοποιήθηκε το βράδυ της Πέμπτης σε ξενοδοχείο του Μονάχου η εκδήλωση του PAO ALIVE στη γερμανική πόλη.</h2>
      <address><time datetime="2019-11-21T20:17:04+00:00">21 Nov 2019, 20:17</time> by <a rel="author">Newsroom</a></address>
      <p>Σύσσωμη η ομάδα μπάσκετ, οι αθλητές και το επιτελείο, συνοδευόμενοι από τους Δημήτρη Διαμαντίδη και Φραγκίσκο Αλβέρτη συνάντησαν τους Παναθηναϊκούς της ομογένειας, οι οποίοι έδειξαν την αγάπη και το έμπρακτο ενδιαφέρον τους για το μέλλον του συλλόγου, σε μια συγκινητική εκδήλωση.</p>
      <p>Στην έναρξή της μίλησαν οι Φραγκίσκος Αλβέρτης και Δημήτρης Διαμαντίδης, πριν εισέλθει στην αίθουσα η ομάδα καταχειροκροτούμενη από τους παρευρισκόμενους.</p>
      <p>Ακολούθως, άπαντες έβγαλαν αμέτρητες φωτογραφίες και υπέγραψαν αυτόγραφα στους φίλους της ομάδας.</p>
      <p>Συγκλονιστικές ομιλίες Αλβέρτη και Διαμαντίδη στον κόσμο</p>
      <p>Ο Φραγκίσκος Αλβέρτης είπε μεταξύ άλλων: «Όταν είσαι Παναθηναϊκός είσαι Παναθηναϊκός για μια ζωή. Όταν βάζεις μέσα σου την ιδέα και την έννοια του Παναθηναϊκού δεν μπορείς παρά να την υπηρετείς και να την υποστηρίζεις και στις χαρές και στις λύπες</p>
      <p>Γίνεται μια προσπάθεια να βοηθήσουμε όλοι μας το Σύλλογο τον οποίο πιστεύουμε. Είναι ο Σύλλογος που μας έχει κάνει σαν Παναθηναϊκούς υπερήφανους πάρα πολλές φορές. Τόσο στην Ελλάδα τόσο και στην Ευρώπη, έχει πετύχει κατορθώματα τα οποία είναι γνωστά ανά τον κόσμο. Πιστεύω ως Παναθηναϊκός ότι έχουμε κάνει όλους τους Έλληνες του εξωτερικού και περισσότερο τους Παναθηναϊκούς, πάρα πολλές φορές υπερήφανους.</p>
      <p>Έτσι, τώρα, σε μια δύσκολη στιγμή της Παναθηναϊκής ιδέας, που χρειάζεται τη βοήθεια όλων μας, από τον πιο μικρό μέχρι τον πιο μεγάλο ηλικιακά φίλαθλο αυτής της ομάδας, κάνουμε μια προσπάθεια ώστε να κρατήσουμε το όνειρο και την ομάδα ζωντανή!</p>
      <p>Πιστεύω και εύχομαι πως αυτή η προσπάθεια θα αποδώσει έτσι ώστε να μπορούμε να έχουμε το δικό μας γήπεδο, το δικό μας όνειρο, όλα τα τμήματα και όλα τα αθλήματα του Παναθηναϊκού να έχουν τη δική τους στέγη και να συνεχίσουμε την Αυτοκρατορία μας».</p>
      <p>Ο Δημήτρης Διαμαντίδης ανέφερε μεταξύ άλλων στην ομιλία του: «Είμαι πολύ χαρούμενος που βρίσκομαι εδώ. Κανονικά δεν ήταν προγραμματισμένο να είμαι σήμερα στην εκδήλωση αλλά μου ζητήθηκε και με μεγάλη μου χαρά παρευρίσκομαι. Χαίρομαι που έχει νεαρό κόσμο αλλά και κόσμο μεγαλύτερο σε ηλικία. Νομίζω ότι ο Φραγκίσκος τα είπε πολύ καλά. Πρόκειται για ένα εγχείρημα σαφώς πολύ δύσκολο, ωστόσο είμαστε όλοι πρόθυμοι να προσπαθήσουμε σκληρά ώστε να γίνει πράξη.</p>
      <p>Εύχομαι ο καθένας όσο μπορεί να δείξει έμπρακτα την αγάπη σε αυτό τον Σύλλογο τον οποίο τον υπηρετήσαμε και ζήσαμε όλοι μαζί όμορφες στιγμές. Και νομίζω ότι θα τα καταφέρουμε. Σας ευχαριστώ πάρα πολύ».</p>
      <p>ΠΗΓΗ: <a href="https://www.leoforos.gr/panathinaikos/basket/story/158151/panathinaiki-trela-sto-monaxo-photos">Leoforos.gr</a></p>
    </article>
  </body>
</html>