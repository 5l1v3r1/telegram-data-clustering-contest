<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/politiki/article/to-ke-agonizete-gia-dimosia-ka8oliki-ipoxreotiki-kinoniki-asfalisi"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-21T20:21:56+00:00"/>
    <meta property="og:title" content="«Το ΚΚΕ αγωνίζεται για δημόσια, καθολική, υποχρεωτική Κοινωνική Ασφάλιση»"/>
    <meta property="og:description" content="Κριτική στις πολιτικές της κυβέρνησης, άσκησε ο γενικός γραμματέας του ΚΚΕ Δημήτρης Κουτσούμπας κατά την ομιλία του απόψε, σε κομματική συνεστίαση στα Ιωάννινα, ενώ υπογράμμισε πως το κόμμα του δίνει τη μάχη για να μη μπει ο λαός κάτω από τη σημαία των στόχων του κεφαλαίου, να βγει μπροστά, να βάλει το επίκεντρο τις δικές του πραγματικές ανάγκες, τα δικά του δικαιώματα."/>
  </head>
  <body>
    <article>
      <h1>«Το ΚΚΕ αγωνίζεται για δημόσια, καθολική, υποχρεωτική Κοινωνική Ασφάλιση»</h1>
      <address>
        <time datetime="2019-11-21T20:21:56+00:00">21 Nov 2019, 20:21</time>
      </address>
      <p>Κριτική στις πολιτικές της κυβέρνησης, άσκησε ο γενικός γραμματέας του ΚΚΕ Δημήτρης Κουτσούμπας κατά την ομιλία του απόψε, σε κομματική συνεστίαση στα Ιωάννινα, ενώ υπογράμμισε πως το κόμμα του δίνει τη μάχη για να μη μπει ο λαός κάτω από τη σημαία των στόχων του κεφαλαίου, να βγει μπροστά, να βάλει το επίκεντρο τις δικές του πραγματικές ανάγκες, τα δικά του δικαιώματα.</p>
      <p>Ο κ. Κουτσούμπας τόνισε, πως η υλοποίηση των δεσμεύσεων της Ν.Δ ως κυβέρνηση, δείγματα των οποίων έχει ήδη καταλάβει ο λαός, δεν είναι τίποτα άλλο, παρά η υλοποίηση της αντιδραστικής πολιτικής για λογαριασμό του κεφαλαίου, η οποία πάει χέρι - χέρι, με την ένταση του αυταρχισμού και της καταστολής.</p>
      <p>Αναφερόμενος στο φορολογικό νομοσχέδιο της Ν.Δ, επισήμανε πως πρόκειται για αντιλαϊκό και άδικο εγχείρημα. Ειδικότερα τόνισε :</p>
      <p>«Το φορολογικό της νομοσχέδιο, που η ίδια ονομάζει φορολογική μεταρρύθμιση με αναπτυξιακή διάσταση για την Ελλάδα του αύριο, το μόνο που κάνει, είναι να μετατρέπει όλο και περισσότερο, τη φορολογία σε μέσο εξυπηρέτησης των επιδιώξεων των επιχειρηματικών ομίλων.</p>
      <p>Κι ενώ ήδη, υπάρχουν ειδικά φορολογικά καθεστώτα, δηλαδή φοροαπαλλαγές κι άλλα προνόμια ευνοϊκά για κλάδους της οικονομίας, όπως είναι εφοπλιστές, ενώ ήδη, οι μεγάλες επιχειρήσεις συμμετέχουν μόνο κατά 7% στο σύνολο των φορολογικών εσόδων, τώρα η κυβέρνηση της Ν.Δ, έρχεται να τους μειώσει κι άλλο τους φορολογικούς συντελεστές από το 28% στο 24% και για τα διανεμόμενα κέρδη από το 10% στο 5%.</p>
      <p>Οι όποιες παρεμβάσεις για τα λαϊκά εισοδήματα, επιχειρούν να νομιμοποιήσουν στη λαϊκή συνείδηση ένα άδικο φορολογικό σύστημα, το οποίο γίνεται ακόμα πιο αντιλαϊκό, αφού τελικά οι εργαζόμενοι, τα λαϊκά στρώματα θα συνεχίζουν να πληρώνουν το 93% των φορολογικών εσόδων, θα συνεχίζουν δηλαδή, να ματώνουν και σε συνθήκες καπιταλιστικής ανάκαμψης για τα κέρδη των λίγων, των εκμεταλλευτών».</p>
      <p>Ο γενικός γραμματέας του ΚΚΕ υπογράμμισε πως η ΝΔ νομοθετεί , ό,τι συμφέρει το μεγάλο κεφάλαιο και τις επενδύσεις του, καθώς όπως είπε, οι καπιταλιστές για τις επενδύσεις τους , δεν έχουν ανάγκη μόνο από ενισχυμένη κρατική χρηματοδότηση και διαφόρων ειδών διευκολύνσεις, θέλουν και το πεδίο ελεύθερο, απαλλαγμένο από κάθε εμπόδιο, όπως είναι η συνδικαλιστική δράση και τα εργατικά σωματεία.</p>
      <p>Ο Δημήτρης Κουτσούμπας επανέλαβε, πως η Ν.Δ πιάνει το νήμα της αντιλαϊκής πολιτικής από κει που το άφησε ο ΣΥΡΙΖΑ και συνεχίζει.</p>
      <p>«Αυτό έκανε με τις διευκολύνσεις, τα προνόμια και τις μειώσεις φόρων στο κεφάλαιο, αυτό κάνει με τις αλλαγές στο συνδικαλιστικό νόμο, το χτύπημα της απεργίας, την κατάργηση των συλλογικών συμβάσεων εργασίας. Αυτό ετοιμάζεται να κάνει τώρα και με το νέο ασφαλιστικό.</p>
      <p>Η Ν.Δ , έρχεται να εφαρμόσει κι όχι να ακυρώσει το νόμο Κατρούγκαλου, το νόμο- λαιμητόμο της κυβέρνησης του ΣΥΡΙΖΑ. Δηλαδή να ολοκληρώσει το έγκλημα στην Κοινωνική Ασφάλιση.</p>
      <p>Γιατί το κυβερνητικό σχέδιο, είναι σχέδιο συνολικής ιδιωτικοποίησης του Ασφαλιστικού Συστήματος, έτσι ώστε η κοινωνική ασφάλιση από κοινωνικό δικαίωμα ,να μετατρέπεται σε "επένδυση" και ατομικό ρίσκο», υπογράμμισε χαρακτηριστικά.</p>
      <p>Στον αντίποδα ο κ. Κουτσούμπας, είπε πως η αντίληψη του ΚΚΕ δεν αντιμετωπίζει το ασφαλιστικό ως κόστος, γι' αυτό χρειάζεται άλλη οικονομία, άλλη κοινωνία, που δεν θα φρενάρει, αλλά θα ικανοποιεί τις λαϊκές ανάγκες, ενώ πρόσθεσε:</p>
      <p>«Γι' αυτό αγωνιζόμαστε για δημόσια, καθολική, υποχρεωτική Κοινωνική Ασφάλιση, για την οικοδόμηση ενιαίου συστήματος Κοινωνικής Ασφάλισης, που περιλαμβάνει τα συνταξιοδοτικά δικαιώματα, τις υπηρεσίες πρόληψης και αποκατάστασης της υγείας, τις παροχές και υπηρεσίες Κοινωνικής Πρόνοιας».</p>
      <p>Ο γενικός γραμματέας του ΚΚΕ έκανε λόγο για κουβάρι ενεργής συμμετοχής στα σχέδια των ΗΠΑ και του ΝΑΤΟ, που άνοιξε η κυβέρνηση του ΣΥΡΙΖΑ, το οποίο συνεχίζει να ξετυλίγει η κυβέρνηση της Ν.Δ, ρίχνοντας στην φωτιά τους εργαζόμενους , τη νεολαία και συνέχισε:</p>
      <p>« Επειδή ο ΣΥΡΙΖΑ ανέβασε πολύ ψηλά τον πήχη, η ΝΔ είναι υποχρεωμένη να τον ξεπεράσει.</p>
      <p>Γι' αυτό τώρα να δυναμώσει η πάλη:</p>
      <p>Ενάντια στη συμφωνία στρατιωτικής συνεργασίας των ΗΠΑ και της Ελλάδας. Για την άμεση απεμπλοκή της Ελλάδας από τους ιμπεριαλιστικούς σχεδιασμούς και επεμβάσεις. Για να κλείσουν όλες οι ξένες στρατιωτικές βάσεις στην χώρα μας. Για να μην μεταφερθούν στον 'Αραξο ή αλλού πυρηνικά όπλα των ΗΠΑ. Για να επιστρέψουν εδώ και τώρα όλα τα στελέχη των Ενόπλων Δυνάμεων που υπηρετούν σε αποστολές των ΗΠΑ-ΝΑΤΟ εκτός συνόρων. Για αποδέσμευση από το ΝΑΤΟ και την ΕΕ, με το λαό αφέντη στον τόπο του».</p>
      <p>Ο Δημήτρης Κουτσούμπας, νωρίτερα είχε συνάντηση με το Δ.Σ του Εργατικού Κέντρου Ιωαννίνων καθώς και με αντιπροσωπεία πρώην εργαζομένων, απολυμένων σε επιχείρηση της πόλης οι οποίοι τον ευχαρίστησαν για τη στήριξη του ΚΚΕ .</p>
      <p>Αύριο δεύτερη ημέρα της επίσκεψης στα Γιάννενα θα έχει διαδοχικές συναντήσεις με τον περιφερειάρχη Ηπείρου, με εργαζόμενους σε εργοστάσια και τον δήμαρχο Ιωαννιτών.</p>
      <p>Πηγή: ΑΠΕ</p>
    </article>
  </body>
</html>