<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/sd-ska-fatta-nytt-beslut-om-svensk-identitet/"/>
    <meta property="og:site_name" content="DN.SE"/>
    <meta property="article:published_time" content="2019-11-21T20:33:16+00:00"/>
    <meta property="og:title" content="SD ska fatta nytt beslut om svensk identitet"/>
    <meta property="og:description" content="ÖREBRO. Efter hård debatt om SD:s syn på vem som kan ha en svensk identitet vill partiledningen ändra principprogrammet."/>
  </head>
  <body>
    <article>
      <h1>SD ska fatta nytt beslut om svensk identitet</h1>
      <address><time datetime="2019-11-21T20:33:16+00:00">21 Nov 2019, 20:33</time> by <a rel="author" href="https://www.dn.se/av/hans-rosen/" target="_blank">Hans Rosén</a></address>
      <p>
        <b>ÖREBRO. Efter hård debatt om SD:s syn på vem som kan ha en svensk identitet vill partiledningen ändra principprogrammet. Den judiske debattören Willy Silberstein kallar ändringen ”kosmetisk”.<br/>– Sverigedemokraterna gör en uppdelning av människor som inte stärker sammanhållningen i Sverige, säger han.</b>
      </p>
      <p>På torsdagskvällen inleds Sverigedemokraternas landsdagar i Örebro. SD-politiker från hela landet samlas för att fatta beslut om vilken linje partiet ska driva i olika frågor. Från partistyrelsens sida finns förslag om ändringar i principprogrammet, SD:s grundläggande ideologiska dokument. Ett av ändringsförslagen gäller frågan om nationella minoriteter och svensk identitet.</p>
      <p>SD:s uppfattning om detta har debatterats intensivt sedan den ledande sverigedemokraten Björn Söder gav sin syn på saken i en <a href="https://www.dn.se/nyheter/politik/den-leende-nationalismen/">DN-intervju 2014</a>. Debatten blossade upp igen förra hösten när det blev strid i riksdagen om Björn Söders kandidatur till en post som vice talman.</p>
      <p><b>Särskilt ett citat från Björn Söder </b>uppmärksammades, bland annat klassades det av Simon Wiesenthal-centret, en internationell människorättsorganisation, som <a href="https://www.dn.se/nyheter/sverige/soders-uttalande-bland-de-tio-varsta-under-2014/">ett av 2014 års värsta antisemitiska uttalanden</a>. Det berörde de fem folkgrupper som har en särskild ställning i svensk lag som nationella minoriteter (judar, samer, romer, sverigefinnar och tornedalingar).</p>
      <p>– Jag tror att de flesta med judiskt ursprung som blivit svenskar lämnar sin judiska identitet. Men gör de inte det behöver inte det vara ett problem. Man måste skilja på medborgarskap och nationstillhörighet. De kan fortfarande vara svenska medborgare och leva i Sverige. Samer och judar har levt i Sverige under lång tid, sade Björn Söder i intervjun.</p>
      <p><a href="https://www.dn.se/nyheter/politik/den-leende-nationalismen/"><b>Läs mer: </b>Hela DN-intervjun med de omdebatterade uttalandena från Björn Söder</a> </p>
      <p>Enligt förslaget som landsdagarna ska ta ställning till på fredagen läggs följande formulering till i <a href="https://sd.se/wp-content/uploads/2019/11/Justering-av-Principprogram.pdf">principprogrammet</a> (det nya kursiverat):</p>
      <p>”<i>Även om den som tillhör en nationell minoritet kan ha en svensk identitet, ska de som grupper</i> undantas från allmänna assimileringssträvanden och ges långtgående kulturell autonomi.”</p>
      <p><b>Mattias Karlsson är</b> SD:s gruppledare i riksdagen, partiets ledande ideolog och ansvarig för ändringarna i principprogrammet. Han medger att omformuleringen har med debatten om Björn Söders uttalanden att göra. Enligt Mattias Karlsson innebär det inte att partiet har bytt ståndpunkt. Ändringen görs för att undvika missförstånd, som han uttrycker det.</p>
      <p>– Vi tycker att människor som kommer hit från andra länder har en plikt att anpassa sig till vårt land, vårt språk, vår kultur. Men det ska inte gälla nationella minoriteter, i kraft av deras juridiska särställning. Det är komplexa frågor så därför försöker vi förtydliga vad vi menar, säger Mattias Karlsson.</p>
      <p>Fortfarande kräver SD av andra minoriteter med ursprung i andra länder att de ska växla sin tidigare identitet mot en svensk. Assimileras med andra ord.</p>
      <p>
        <b>Varför kan man enligt SD inte ha både exempelvis en irakisk och en svensk identitet?</b>
      </p>
      <p>– Det är det säkert många som har men målsättningen ska vara assimilering. Vi kräver av en person som har invandrat att om det uppstår lojalitetskonflikter så ska det svenska perspektivet och kulturen gå i första rummet. Om man har en tradition som förbjuder dig att ta i hand, då är det svenska normer som gäller, säger Mattias Karlsson.</p>
      <p>Det som gör att SD inte kräver assimilering av de nationella minoriteterna är enligt Mattias Karlsson deras ”hemortsrätt”. Det är en fråga om tid och historia. </p>
      <p>– De har hemortsrätt i kraft av att de har funnits i landet så pass länge. Deras kultur har formats här. </p>
      <p>
        <b>Finns det inte en fara i att sortera människor efter vem som är svensk eller inte, som ni gör?</b>
      </p>
      <p>– Jag tror att det är farligt att överge nationalitetsprincipen och inte förstå betydelsen av nationell identitet. Det är grunden för vårt samhälle, vår stat, vår fördelningspolitik, vår demokrati, att vi har en nationell identitet som håller oss samman, säger Mattias Karlsson.</p>
      <figure>
        <img src="https://cached-images.bonnier.news/cms30/UploadedImages/2019/11/21/5a6c14b8-c2db-4cef-b3ba-f5ae479788fc/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Willy Silberstein.<cite>Foto: Thomas Karlsson</cite></figcaption>
      </figure>
      <p><b>Journalisten Willy Silberstein</b> är medlem i den judiska församlingen i Stockholm och var tidigare ordförande i Svenska kommittén mot antisemitism. Han är en av dem som tidigare har debatterat frågan om nationella minoriteter och svensk identitet med sverigedemokrater. </p>
      <p>– Jag tror att det har varit väldigt jobbigt för SD att ta en debatt om oss judar. Nu försöker de med kosmetika förändra hur de framstår i den här frågan men jag litar inte på deras omsvängning, säger Willy Silberstein.</p>
      <p>Han vänder sig emot att politiker överhuvud taget ska ha någon uppfattning om i vilken grad han – som vuxit upp i Norrköping, gjort värnplikten, arbetat och betalat skatt, röstat i svenska val – kan ha en svensk identitet.</p>
      <p>– Jag förstår inte den här fixeringen vid svenskhet. Vi lever i en tid där antisemitismen är ett växande problem. Då är det väldigt onödigt att fixera sig vid den här icke-frågan och politisera den. </p>
      <p><b>SD vurmar för nationell sammanhållning</b> men Willy Silberstein anser att deras politik verkar i motsatt riktning.</p>
      <p>– Jag ser inte att sammanhållningen blir sämre i Sverige för att jag firar en judisk högtid istället för jul. Jag tycker däremot att SD själva gör en uppdelning som inte stärker sammanhållningen i Sverige. De pekar istället ut andra som annorlunda. Problemet är i så fall SD.</p>
      <details>
        <summary>Fakta. SD:s landsdagar</summary>
        <p>Pågår i Örebro torsdag 21 till söndag 24 november.</p>
        <p>Beslut ska fattas om vilken linje partiet ska driva i ett antal frågor.</p>
        <p><b>Ideologi: </b>Ändringar i principprogrammet, bland annat att SD sk acceptera samkönade äktenskap och adoptioner. Även nya formuleringar om svensk identitet.</p>
        <p><b>Aborter:</b> Partistyrelsen vill att partiet släpper kravet om att tidsgränsen för aborter ska stramas åt. </p>
        <p><b>Jämställdhet:</b> Riktlinjer för en arbetsgrupp som ska ta fram ny politik ska spikas.</p>
        <p><b>Kultur och demokrati: </b>Riklinjer för en arbetsgrupp kring bland annat mediepolitik.</p>
        <p><b>Migration:</b> Förhandlingsdirektiv ska tas fram inför eventuella kommande uppgörelser med andra partier. Gäller även kriminalpolitik och energifrågor.</p>
        <p><b>Förtroendeposter:</b> En delvis ny partistyrelse ska väljas. Bland annat föreslås tillträdande gruppledaren i riksdagen Henrik Vinge bli ny förste vice ordförande.</p>
      </details>
    </article>
  </body>
</html>