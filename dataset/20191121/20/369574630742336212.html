<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/domaci/kristalova-lupa-nejpopularnejsi-je-televize-dvtv-projektem-r/r~7a00aa4a0ca711eaac60ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-21T20:56:49+00:00"/>
    <meta property="og:title" content="Křišťálová Lupa: Nejpopulárnější je televize DVTV, projektem roku je Deník N"/>
    <meta property="og:description" content="Do hlasování se vedle odborné poroty zapojilo více než 90 000 lidí, což je zhruba stejně jako loni."/>
  </head>
  <body>
    <article>
      <h1>Křišťálová Lupa: Nejpopulárnější je televize DVTV, projektem roku je Deník N</h1>
      <address>
        <time datetime="2019-11-21T20:56:49+00:00">21 Nov 2019, 20:56</time>
      </address>
      <p>Do hlasování se vedle odborné poroty zapojilo více než 90 000 lidí, což je zhruba stejně jako loni. Anketu každoročně pořádá server Lupa.cz.</p>
      <p>První místo v kategorii internetové obchodování obhájila Alza.cz, ocenění za nástroje a služby získaly Mapy.cz. V kategorii One (wo)man show ocenění dostal Tomáš Břínek známější pod zkratkou TMBK. Nejlepším on-line videem je průvodce Honest Guide, na první příčce v kategorii zájmové weby stojí Databazeknih.cz. Ocenění za zpravodajství a publicistiku znovu obdržela DVTV.</p>
      <p>Marketingovou inspirací je podle výsledků ankety Milion chvilek pro demokracii, obsahovou inspirací Živá rekonstrukce okupace 1939 - Český rozhlas. E-commerce inspirací je Zásilkovna.cz. Průša3D.cz zvítězil v kategorii globální projekty českých tvůrců, veřejně prospěšnou službou roku je podle odborné poroty aplikace Záchranka.</p>
      <p>Anketa Křišťálová Lupa - Cena českého Internetu je pravidelným hlasováním veřejnosti a odborné poroty, v němž se vybírají a oceňují nejoblíbenější a nejzajímavější projekty, služby a osobnosti české on-line scény. Provozovatelem serveru Lupa.cz je společnost Internet Info.</p>
    </article>
  </body>
</html>