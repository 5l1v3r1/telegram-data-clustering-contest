<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1417205/stirixi-ton-organomenon-ston-erasitehni-paok"/>
    <meta property="og:site_name" content="gazzetta.gr"/>
    <meta property="article:published_time" content="2019-11-21T20:02:38+00:00"/>
    <meta property="og:title" content="Στήριξη των οργανωμένων στον Ερασιτέχνη ΠΑΟΚ"/>
    <meta property="og:description" content="Κάλεσμα στήριξης στον Ερασιτέχνη, έκαναν οι Σ.Φ. ΠΑΟΚ, μέσω μακροσκελής τους ανακοίνωσης, προαναγγέλλοντας από την πλευρά τους μαζικές εγγραφές."/>
  </head>
  <body>
    <article>
      <h1>Στήριξη των οργανωμένων στον Ερασιτέχνη ΠΑΟΚ</h1>
      <h2>Κάλεσμα στήριξης στον Ερασιτέχνη, έκαναν οι Σ.Φ. ΠΑΟΚ, μέσω μακροσκελής τους ανακοίνωσης, προαναγγέλλοντας από την πλευρά τους μαζικές εγγραφές.</h2>
      <address><time datetime="2019-11-21T20:02:38+00:00">21 Nov 2019, 20:02</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Οι οργανωμένοι οπαδοί του ΠΑΟΚ αποφάσισαν να στηρίξουν με μαζικές εγγραφές τον Ερασιτέχνη ΠΑΟΚ, ούτως ώστε να συνεχίσει ο «Δικέφαλος» να συνεχίσει να πρωταγωνιστεί σ’ όλα τα αθλήματα.</p>
      <p>
        <b>
          <u>Στην ανακοίνωσή τους οι οργανωμένοι αναφέρουν:</u>
        </b>
      </p>
      <p>«Σε μια περίοδο που ο σύλλογος εμφανίζει επιτέλους μέρος της τεράστιας δυναμικής του σε όλα τα επίπεδα, γινόμαστε για ακόμα μια φορά μάρτυρες, της οργανωμένης και πολυεπίπεδης προσπάθειας των αιώνια ευνοημένων, να ανακόψουν με οποιοδήποτε τρόπο και μέσο, την προσπάθεια του συλλόγου να κατακτήσει αυτά που εδώ και δεκαετίες δικαιούται, αυτά που χρόνια του στερούν ετσιθελικά και αυτά για τα οποία έχουμε μάθει να παλεύουμε, αρνούμενοι να συμβιβαστούμε με την ιδέα, πως τα εμπόδια, είτε θα μας λυγίσουν, είτε θα μας κάνουν να αγαπήσουμε τον Π.Α.Ο.Κ. λιγότερο.</p>
      <p>Στην μέχρι τώρα πορεία του συλλόγου, έχουμε καλά μάθει, πως ποτέ δεν μας χαρίστηκε τίποτα. Και έχουμε καλύτερα μάθει πως δεν θέλουμε και ποτέ να μας χαριστεί κάτι. Ο διαρκής αγώνας μας για την γιγάντωση του συλλόγου επιτάσσει την ενεργή συμμετοχή μας ώστε να συνεχίσουμε να αποτελούμε όχι μόνο την δύναμη του αλλά και την ασπίδα προστασίας του.</p>
      <p>Την στιγμή λοιπόν αυτή, ο σύλλογος μας έχει για ακόμα μια φορά ανάγκη. Καλούμαστε λοιπόν, όλοι να συσπειρωθούμε ενεργά γύρω από τα τέσσερα ιερά γράμματα, να εγγραφούμε μαζικά στον ερασιτέχνη και με την ενεργή συμμετοχή και στάση μας, να ενισχύσουμε τους αγώνες που δίνει και θα κληθεί να δώσει στο μέλλον, απέναντι σε όσους έχουν ως σκοπό να βλάψουν το σύλλογο.</p>
      <p>Η ενεργή συμμετοχή όλων μας στην μάνα του συλλόγου, είναι απαραίτητη και επιβεβλημένη.</p>
      <p>Συνεισφέρουμε οικονομικά και βοηθάμε με αυτόν τον τρόπο τα ερασιτεχνικά τμήματα, όχι απλά να είναι βιώσιμα, αλλά και να πρωταγωνιστούν.</p>
      <p>Συμμετέχουμε με την ψήφο μας, στις αποφάσεις που καθορίζουν το μέλλον του Π.Α.Ο.Κ.. Προστατεύουμε τον σύλλογο από αυτούς που θέλουν να τον βλάψουν, δίνουμε την δυνατότητα στον σύλλογο να διεκδικήσει όλα όσα δικαιούται.<br/>Δυνατός ερασιτέχνης σημαίνει Δυνατός Π.Α.Ο.Κ.</p>
      <p>Απόφαση μας σαν οργανωμένοι οπαδοί, είναι η μαζική εγγραφή μας στον ερασιτέχνη. Η υπόθεση αυτή ωστόσο, δεν αφορά μόνο τους οργανωμένους. Αφορά το σύνολο του κόσμου του Π.Α.Ο.Κ.</p>
      <p>Θα θέλαμε λοιπόν να καλέσουμε τους απανταχού συν-οπαδούς μας, οργανωμένους και μη, όλους όσους ζουν και αναπνέουν για τον μεγάλο Π.Α.Ο.Κ. να συμμετέχουν ενεργά στα κοινά του συλλόγου.</p>
      <p>Ο Π.Α.Ο.Κ. μας, μας χρειάζεται και μας χωράει όλους. Είναι ιερή υποχρέωση όλων μας, να αποτελέσουμε επίσημο μέλος του συλλόγου. Είναι ιερή υποχρέωση όλων μας, να μην αφήσουμε τον Π.Α.Ο.Κ. ποτέ μόνο του.<br/>Για όσους ενδιαφερόμενους, εγγραφές πραγματοποιούνται σε ούλους τους κατά τόπους Συνδέσμους.</p>
      <p>Υγ: Οι λίστες των Συνδέσμων πρέπει να παραδοθούν με Ονοματεπώνυμα, αριθμό ταυτότητας και τα 50€ της εγγραφής και του πρώτου χρόνου μέχρι τις 22 Δεκεμβρίου</p>
      <p>Υγ2: Γνωστοποιούμε στον κόσμο του ΠΑΟΚ ότι θα πρέπει να μείνει άγρυπνος για τις επόμενες κινήσεις που ετοιμάζονται από το Οπαδικό κίνημα για την βοήθεια του συλλόγου σε όλα τα μέτωπα.</p>
      <p>ΔΥΝΑΜΗ ΣΟΥ – ΟΙ ΟΠΑΔΟΙ ΣΟΥ<br/>ΣΤΗΝ ΠΡΑΞΗ, ΟΧΙ ΣΤΑ ΛΟΓΙΑ….».</p>
    </article>
  </body>
</html>