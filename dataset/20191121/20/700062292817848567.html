<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/world/714655-treis-anthropoi-echasan-th-zoh-toys-sth-roymania-apo-epicheirhsh-myoktonias.html"/>
    <meta property="og:site_name" content="madata.gr"/>
    <meta property="article:published_time" content="2019-11-21T20:45:00+00:00"/>
    <meta property="og:title" content="Τρεις άνθρωποι έχασαν τη ζωή τους στη Ρουμανία από επιχείρηση μυοκτονίας"/>
    <meta property="og:description" content="Καταστροφικά ήταν τα αποτελέσματα μιας επιχείρησης μυοκτονίας στην Τιμισοάρα της Ρουμανίας, καθώς τρεις άνθρωποι έχασαν τη ζωή τους, ενώ στο νοσοκομείο εξακολουθούν να νοσηλεύονται σαράντα"/>
  </head>
  <body>
    <article>
      <h1>Τρεις άνθρωποι έχασαν τη ζωή τους στη Ρουμανία από επιχείρηση μυοκτονίας</h1>
      <address>
        <time datetime="2019-11-21T20:45:00+00:00">21 Nov 2019, 20:45</time>
      </address>
      <p>Καταστροφικά ήταν τα αποτελέσματα μιας επιχείρησης μυοκτονίας στην Τιμισοάρα της Ρουμανίας, καθώς τρεις άνθρωποι έχασαν τη ζωή τους, ενώ στο νοσοκομείο εξακολουθούν να νοσηλεύονται σαράντα άτομα. Τα θύματα ήταν ένα νεογέννητο βρέφος μίας μόλις εβδομάδας, ένα τρίχρονο παιδί και η μητέρα των δύο παιδιών.<br/><br/>Οι ρουμανικές Αρχές απέδωσαν τον θάνατο των τριών ανθρώπων στην τοξικότητα του προϊόντος που χρησιμοποιήθηκε και ο αντιπεριφερειάρχης της περιφέρειας, Κριστιαν Φραντέσκου, δήλωσε ότι τα άτομα που νοσηλεύονται είναι «29 παιδιά και 11 ενήλικες».<br/><br/>Παράλληλα, πρόσθεσε, διενεργούνται έλεγχοι στο κτήριο όπου είχε γίνει η επιχείρηση εξόντωσης των ποντικιών, αλλά και στην ευρύτερη περιοχή, προκειμένου να εξακριβωθεί εάν είναι ασφαλή για τη στέγαση των ενοίκων τους. Επίσης, σύμφωνα με το Αθηναίκό - Μακεδονικό Πρακτορείο Ειδήσεων, ο Φραντέσκου ενημέρωσε για τους ελέγχους τον υπουργό Εσωτερικών, Μαρτσέλ Βέλα, ο οποίος υπογράμμισε ότι η κυβέρνηση κάνει ό,τι είναι δυνατόν για να συμβάλλει στην επίλυση του ζητήματος.<br/><br/>Η Εισαγγελία της Τιμισοάρα ξεκίνησε έρευνα για ανθρωποκτονία από αμέλεια, πρόκληση σωματικών βλαβών και διακίνηση τοξικών ουσιών σε βάρος του ιδιοκτήτη της εταιρείας, ο οποίος συνελήφθη.<br/><br/>Η Εθνική Υγειονομική και Κτηνιατρική Αρχή (ANSVSA) ανακοίνωσε ότι από ελέγχους που έγιναν αποκαλύφθηκε η παρουσία φωσφιδίου, πιθανόν φωσφορούχου αργιλίου, άνω του ανώτατου επιτρεπτού ορίου, σε θανατηφόρο δόση στο προϊόν που χρησιμοποιήθηκε.</p>
    </article>
  </body>
</html>