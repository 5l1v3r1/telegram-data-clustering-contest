<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://t24.com.tr/haber/washington-dan-ankara-ya-s-400-lerden-kurtulun-cagrisi,849136"/>
    <meta property="og:site_name" content="T24"/>
    <meta property="article:published_time" content="2019-11-21T20:06:00+00:00"/>
    <meta property="og:title" content="Washington'dan Ankara'ya &quot;S-400'lerden kurtulun&quot; çağrısı"/>
    <meta property="og:description" content="Dışişleri Bakanlığı yetkilisi, Türkiye'nin CAATSA yaptırımlarına hedef olabileceğini söyledi"/>
  </head>
  <body>
    <article>
      <h1>Washington'dan Ankara'ya "S-400'lerden kurtulun" çağrısı</h1>
      <h2>Dışişleri Bakanlığı yetkilisi, Türkiye'nin CAATSA yaptırımlarına hedef olabileceğini söyledi</h2>
      <address>
        <time datetime="2019-11-21T20:06:00+00:00">21 Nov 2019, 20:06</time>
      </address>
      <p>ABD Dışişleri Bakanlığı'nda görevli bir üst düzey yetkili, "Türkiye'nin S-400 savunma sistemlerinden kurtulması gerektiğini" söyledi. Adının saklı kalması koşulu ile basın mensuplarına açıklama yapan ABD'li yetkili, Washington-Ankara hattındaki ihtilaf konularından birini oluşturan Rus hava savunma sistemlerine yönelik, "Türkiye için (müzakere) masasında hâlâ yer var. Bunun olabilmesi için ise S-400'leri ya yok etmeleri ya da geri vermeleri gerektiğini biliyorlar" ifadelerini kullandı.<br/>Cumhurbaşkanı Recep Tayyip Erdoğan'ın S-400'ler konusundaki restine de değinen yetkili, "(Türkiye) ilerleme seçeneklerinin olduğunu biliyor, bu seçenek de bizim ilerleyebilmemiz için kendilerini S-400'lerden kurtarmaları" diye konuştu. Dışişleri Bakanlığı yetkilisi, Amerika'nın Hasımlarıyla Yaptırımlar Yoluyla Mücadele Etme Yasası (CAATSA) uyarınca yaptırımlara hedef olabileceğini de sözlerine ekledi. ABD'den gelen daha önceki açıklamalarda da, CAATSA yaptırımlarının devreye girebileceği tehdidi gündeme gelmişti.</p>
      <h3>Akar: S-400 çalışacak</h3>
      <p>Milli Savunma Bakanı Hulusi Akar da, TBMM Plan ve Bütçe Komisyonu'nda S-400'lerden geri adım atılmayacağı mesajı verdi. Milletvekillerinin sorularını yanıtlayan Akar, "S-400 çalışacak" dedi ve Türk Silahlı Kuvvetleri personelinin eğitim süreci tamamlandığında planlanan faaliyetlerin uygulanacağını söyledi. Akar, "S-400'lerin birinci filo ve iki bataryası Türkiye'ye intikal etmiş bulunuyor. İki bataryanın kuruluş ve TSK personelinin eğitim süreci devam ediyor. Bunlar tamamlanınca planladığımız faaliyet neyse onu uygulayacağız" şeklinde konuştu.<br/>Bakan Akar, ABD'den alınan F-35'lere ilişkin olarak da, "Beş F-35'ten dördünü fiilen teslim aldık, biri teslim edilmek üzere hangarlarda bekliyor" dedi.<br/><b>TIKLAYIN -</b> <a href="https://t24.com.tr/haber/hulusi-akar-400-binden-fazla-suriyeli-afrin-e-donus-yapti,849099">Hulusi Akar: S-400 çalışacak</a></p>
      <h3>Erdoğan "geri adım yok" demişti</h3>
      <p>Cumhurbaşkanı Recep Tayyip Erdoğan Salı günü yaptığı açıklamada, "F-35 meselesindeki mevcut uzlaşmaz" tavır sürerse, Türkiye'nin orta vadeli ihtiyaçlarını karşılamak için başka arayışlara girmek zorunda kalacağını ABD Başkanı Donald Trump'ın daveti üzerine ABD'ye yaptığı çalışma ziyaretinde Washington'a ilettiklerimi söylemişti. Türkiye'nin Rusya'dan satın aldığı S-400 savunma sistemleri ile ilgili olarak geri adım atmayacağını vurgulayan Erdoğan "Sayın Trump'a, Türkiye'nin S-400 hava savunma sistemi alma noktasına nasıl geldiğini bir kez daha ifade ettim. Zaten kendisi de bu konuda bize hak veriyor. Ülkemizin artık bu savunma sisteminden vazgeçmesinin söz konusu olamayacağını, çözümün bu gerçek ışığında bulunması gerektiğini söyledik" diye konuşmuştu.<br/><b>TIKLAYIN -</b> <a href="https://t24.com.tr/haber/erdogan-grup-toplantisinda-konusuyor,848734">Erdoğan: Azil süreci ve bir yıl sonra yapılacak seçimlerin Başkan Trump'ı temkinli hareket etmeye yönelttiği açık</a></p>
      <p>
        <b>Haber, değiştirilmeden kaynağından otomatik olarak eklenmiştir</b>
      </p>
    </article>
  </body>
</html>