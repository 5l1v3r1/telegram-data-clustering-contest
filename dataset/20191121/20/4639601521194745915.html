<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/21/vimatv/psifos-apodimon-ekklisi-theodorikakou-gia-sygklisi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-21T20:04:20+00:00"/>
    <meta property="og:title" content="Ψήφος αποδήμων: Έκκληση Θεοδωρικάκου για σύγκλιση"/>
    <meta property="og:description" content="Στάση αναμονής από ΣΥΡΙΖΑ - ΚΚΕ"/>
  </head>
  <body>
    <article>
      <h1>Ψήφος αποδήμων: Έκκληση Θεοδωρικάκου για σύγκλιση</h1>
      <h2>Στάση αναμονής από ΣΥΡΙΖΑ – ΚΚΕ</h2>
      <address><time datetime="2019-11-21T20:04:20+00:00">21 Nov 2019, 20:04</time> by <a rel="author">ΤοΒΗΜΑ Team</a></address>
      <p>Έκκληση στα κόμματα να ψηφίσουν το άρθρο 54 του Συντάγματος, που αφορά στο εκλογικό σύστημα αλλά και του εφαρμοστικού νόμου, απηύθυνε ο υπουργός Εσωτερικών, Τάκης Θεοδωρικάκος.</p>
      <p>Παράλληλα, ισχυρές δείχνουν οι ενδείξεις για ομόφωνη υπερψήφιση του νόμου.</p>
      <p>
        <a href="https://www.in.gr/2019/11/21/greece/eksarxeia-ta-eksi-ypo-katalipsi-ktiria-pou-thelei-na-ekkenosei-el/">Εξάρχεια : Τα έξι υπό κατάληψη κτίρια που θέλει να εκκενώσει η ΕΛ.ΑΣ.</a>
      </p>
      <p>Όπως επισήμανε ο υπουργός Εσωτερικών, στη συζήτηση για την αναθεώρηση του Συντάγματος, «θα είναι μήνυμα ευθύνης, ότι η πατρίδα θέλει ισχυρούς δεσμούς μαζί τους και ο πιο άμεσος πολιτικός δεσμός είναι η ψήφος που θα κάνουμε πράξη αλλάζοντας το άρθρο 54 και ψηφίζοντας ομόφωνα το νόμο για ψήφο Ελλήνων εξωτερικού την άλλη εβδομάδα».</p>
      <p>Η πρόταση της πλειοψηφίας μπορεί μέχρι και την τελευταία στιγμή, πριν δηλαδή, την ψηφοφορία της Δευτέρας, να επαναδιατυπωθεί. Σύμφωνα πάντως, με το κείμενο που διανεμήθηκε, στο άρθρο 54προστίθεται νέα παράγραφος 4 που έχει ως ακολούθως:</p>
      <p>«4. Με τον νόμο της παραγράφου 4 του άρθρου 51 μπορεί να τίθενται προϋποθέσεις στην άσκηση του εκλογικού δικαιώματος στον τόπο διαμονής τους από τους εκλογείς που κατοικούν έξω από την Επικράτεια, όπως αυτοπρόσωπη παρουσία σε εκλογικό τμήμα, χρόνος απουσίας από τη χώρα ή παρουσία στη χώρα για ορισμένο χρόνο στο παρελθόν. Με τον νόμο του προηγούμενου εδαφίου μπορεί να ορίζεται ότι ορισμένες θέσεις του ψηφοδελτίου επικρατείας κάθε κόμματος της παραγράφου 3 του παρόντος άρθρου καταλαμβάνονται υποχρεωτικά από απόδημους. Νόμος μπορεί να προβλέπει ότι η ψήφος των εκλογέων που ψηφίζουν σε εκλογικά τμήματα έξω από την Επικράτεια δεν προσμετράται σε συγκεκριμένη εκλογική περιφέρεια, αλλά μόνο σε επίπεδο επικρατείας. Με τον νόμο της παραγράφου 1 του παρόντος άρθρου μπορεί να καθιερώνονται μία ή περισσότερες εκλογικές περιφέρειες απόδημου Ελληνισμού, κατά παρέκκλιση της παραγράφου 2 του παρόντος άρθρου».</p>
      <figure>
        <iframe src="https://www.youtube.com/embed/90VQ0yVs7lY" width="640" height="360" data-service="Youtube" scrolling="no"/>
      </figure>
      <p>«Η συγκεκριμένη προσθήκη στο άρθρο 54 του Συντάγματος, γίνεται για να θωρακισθούν συνταγματικά οι περιορισμοί που θέτουν ορισμένα κόμματα σε ό,τι αφορά τις διευκολύνσεις που θα γίνονται στους εκτός επικρατείας Έλληνες να ψηφίζουν από τον τόπο κατοικίας τους. Πολλές εξ αυτών είναι δυνητικές και όχι υποχρεωτικές γιατί είναι κρίμα να γίνει το λάθος που έγινε σε προηγούμενη αναθεώρηση και να δεσμεύσουμε αμετάκλητα νέες κοινοβουλευτικές πλειοψηφίες στο μέλλον», υπογράμμισε ο κ. Θεοδωρικάκος.</p>
      <p>«Με πράξεις, οι πολιτικές δυνάμεις της χώρας, πρέπει να δείξουμε ότι θέλουμε τη στήριξη αυτής της άλλης Ελλάδας, που ζει εκτός των συνόρων της χώρας. Και ένας τρόπος με ιδιαίτερη σημειολογική αλλά και πρακτική αξία είναι να τους διευκολύνουμε στην άσκηση του δικαιώματος που έχουν να ψηφίζουν, όσοι, βεβαίως είναι εγγεγραμμένοι στους εκλογικούς καταλόγους» τόνισε χαρακτηριστικά ο κ. Θεοδωρικάκος και πρόσθεσε:</p>
      <p>«Το Σύνταγμα ρητώς αναγνωρίζει το δικαίωμα των εκτός επικρατείας Ελλήνων να μετέχουν στην εκλογική διαδικασία και παραπέμπει σε νόμο, ο οποίος θα τους διευκολύνει για να ψηφίζουν από τον τόπο κατοικίας τους. Νόμος, ο οποίος, για να ισχύσει, απαιτείται πλειοψηφία των 2/3 της Βουλής. Σε εμάς ανήκει η ευθύνη να δημιουργήσουμε εκείνες τις συγκλίσεις ώστε να υπάρξει η πλειοψηφία των 200 εδρών για να περάσει από τη Βουλή ο νόμος».</p>
      <p>Ο Υπουργός Εσωτερικών, τόνισε ακόμα ότι η θέση της Νέας Δημοκρατίας παραμένει στο να ψηφίζουν από τον τόπο κατοικίας τους όλοι οι Έλληνες του εξωτερικού που είναι εγγεγραμμένοι στους εκλογικούς καταλόγους και το δικαίωμα αυτό θα έπρεπε να ασκείται μέσω της επιστολικής ψήφου.</p>
      <p>Ωστόσο, όπως είπε, αυτή η θέση της, με βάση τους σημερινούς κοινοβουλευτικούς συσχετισμούς, δεν θα συγκέντρωνε τον απαιτούμενο αριθμό των 200 ψήφων που προβλέπει το Σύνταγμα».</p>
      <p>«Δυστυχώς οι περιορισμοί που τέθηκαν από κόμματα δεν επιτρέπουν να κάνουν χρήση της ευεργετικής διάταξης όλοι οι εγγεγραμμένοι στους εκλογικούς καταλόγους. Όσοι δεν θα μπορέσουν να κάνουν χρήση του νόμου θα μπορούν να ασκήσουν το εκλογικό τους δικαίωμα, όπως προβλεπόταν μέχρι σήμερα, ερχόμενοι στην Ελλάδα και στις εκλογικές περιφέρειες που είναι εγγεγραμμένοι».</p>
      <p>«Σαφώς δεν είναι αυτό που επιδιώκαμε. Πρόκειται για μια συνθήκη συμβιβασμού, η οποία όμως επιτρέπει να κάνουμε ένα σημαντικότατο πρώτο βήμα», κατέληξε ο κ. Θεοδωρικάκος.</p>
      <h3>Στάση αναμονής από τον ΣΥΡΙΖΑ – ΚΚΕ</h3>
      <p>«Έχουμε δεχτεί να συζητήσουμε στην βάση της πρότασης ΚΚΕ που έχει ως αναφορά την πρόταση της ΝΔ. Όμως, έχουμε θέσει ορισμένες προϋποθέσεις και περιμένουμε την τελική διατύπωση του άρθρου 54 για να προσδιορίσουμε την τελική μας στάση», ανέφερε στη Βουλή ο γενικός εισηγητής του ΣΥΡΙΖΑ, Γιώργος Κατρούγκαλος. Αν και όπως σημείωσε ο ίδιος, ο ΣΥΡΙΖΑ θεωρεί καλύτερη την πρόταση που είχε καταθέσει αρχικά για τη μη προσμέτρηση της ψήφου των Ελλήνων του εξωτερικού στο αποτέλεσμα της επικράτειας.</p>
      <p>«Το ΚΚΕ αντιμετώπισε το θέμα εξ αρχής χωρίς μικροκομματικές σκοπιμότητες, τακτικισμούς και χωρίς να μετράει κουκιά. Είναι θετικό που έγινε βάση συζήτησης η πρόταση του ΚΚΕ. Τονίσαμε ότι η τελική μας στάση θα διαμορφωθεί με την κατάθεση του νομοσχεδίου από την κυβέρνηση κι εφόσον αυτές οι προϋποθέσεις καλύπτονται και συνταγματικά στο άρθρο 54 και νομοτεχνικά στο νομοσχέδιο. Είμαστε σύμφωνοι στο άρθρο 54 του Συντάγματος με την προϋπόθεση να συμπεριληφθεί ο χρόνος απουσίας ή παρουσίας, αλλά χρειάζεται να προβλεφθεί και η ύπαρξη πραγματικού δεσμού με τη χώρα», ανέφερε ο βουλευτής του ΚΚΕ, Γιάννης Γκιόκας.</p>
      <p>
        <a href="https://www.tovima.gr/2019/11/21/finance/ethniko-sxedio-gia-tin-energeia-ependyseis-34-dis-eyro-se-10-imeres-i-diavouleysi/">Εθνικό σχέδιο για την ενέργεια : Επενδύσεις 34 δισ. ευρώ – Σε 10 ημέρες η διαβούλευση</a>
      </p>
    </article>
  </body>
</html>