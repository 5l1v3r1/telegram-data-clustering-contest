<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/erdoganin-bu-kadar-etkisiz-olmasi-hayal-kirikligi-21111958.html"/>
    <meta property="og:site_name" content="OdaTV"/>
    <meta property="article:published_time" content="2019-11-21T20:57:00+00:00"/>
    <meta property="og:title" content="&quot;Erdoğan'ın bu kadar etkisiz olması hayal kırıklığı&quot;"/>
    <meta property="og:description" content="İstanbul’da FETÖ’cü 15 Temmuz darbe girişimi sırasında eşi Erol Olçok ve oğlu Abdullah Tayyip Olçok’u kaybeden Nihal Olçok, “Bu ülkede FETÖ borsası var yargı borsası var” dedi..."/>
  </head>
  <body>
    <article>
      <h1>"Erdoğan'ın bu kadar etkisiz olması hayal kırıklığı"</h1>
      <h2>İstanbul’da FETÖ’cü 15 Temmuz darbe girişimi sırasında eşi Erol Olçok ve oğlu Abdullah Tayyip Olçok’u kaybeden Nihal Olçok, “Bu ülkede FETÖ borsası var yargı borsası var” dedi...</h2>
      <address>
        <time datetime="2019-11-21T20:57:00+00:00">21 Nov 2019, 20:57</time>
      </address>
      <p>İstanbul’da FETÖ’cü 15 Temmuz darbe girişimi sırasında eşi Erol Olçok ve oğlu Abdullah Tayyip Olçok’u kaybeden Nihal Olçok, <b>“Bu ülkede FETÖ borsası var yargı borsası var”</b> dedi. Olçok, Cumhurbaşkanı Recep Tayyip Erdoğan için de <b>“FETÖ ile mücadelede bu kadar etkisiz olması benim için hayal kırıklığıdır” </b>ifadelerini kullandı.</p>
      <p>Babıali TV’de Suat Toktaş’ın sunduğu Babıali Yokuşu programına konuk olan Nihal Olçok, AKP hükümetinin FETÖ ile mücadelede samimi olmadığını söyledi.</p>
      <p>Olçok, <b>“Erdoğan’ın tek sözüyle ölüme giden milyonlar varken, ben de milyonlar için ölebilen bir başkan beklerdim. FETÖ ile mücadelede bu kadar etkisiz olması benim için hayal kırıklığıdır. Daha güçlüsünü beklerdim. Erdoğan ile karşılaştığımda şunu söyledim, sizin için ölecek Abdullahlar istiyorsanız arkanızda oturttuklarınıza dikkat edin. Onlar sizin için ölmez. Erdoğan’ın güvenlik paranoyası Abdülhamid’den daha kötü. Sürekli Emine Hanım ile birlikte”</b> dedi.</p>
      <p>
        <b>“DEVLET Mİ BENİ KORUYACAK BEN Mİ DEVLETİ KORUYACAĞIM”</b>
      </p>
      <p>Sürece dair kimsenin eleştirilemediğini söyleyen Olçok, <b>“Ben orduyu eleştiremiyorum. Darbeci askere müdahale etmeyen polisi de eleştiremiyorum, Nihal Olçok olarak hükümete de laf söyleyemiyorum. Pardon da devlet mi beni korumak için var yoksa ben mi devleti korumak için varım? FETÖ aileleri bile mağdur oldu. Benim kabahatim Abdullah’ı doğurmak mıydı?”</b> dedi.</p>
      <p>Darbeci askerlere müdahalede geç kalındığını da söyleyen Olçok, <b>“Sabahın 6’sında hala şehit haberi geliyordu. Bu kadar saat müdahale edilmemesi, bu acziyet beni korkutuyor. Köprüde bir sürü insan öldü. Erol öldü, Abdullah öldü. Uçursana havaya köprüyü. Neden izin veriyorsun ateş etmelerine”</b> dedi.</p>
      <p>
        <b>“BU ÜLKEDE FETÖ BORSASI VAR”</b>
      </p>
      <p>FETÖ mensuplarının çeşitli şekillerde aklandığını söyleyen Olçok, <b>“FETÖ’nün direkt içinde olan, orada görevli bir sürü insan para karşılığında davalarda aklandı. Bu ülkede insanlar nasıl hukuka güvenecek? Bu ülkede FETÖ borsası var, rapor borsası var yargı borsası var” </b>dedi.</p>
      <p>Dava sürecinde avukatlara büyük iş düşeceğini söyleyen Olçok, <b>“Bizlere gözü pek ve gözü tok avukatlar lazım. Hukuki süreç davalarla bitmiyor. Sonrasında temyiz ve itiraz süreçleri devam edecek. Benim korkum bu süreç. Bu süreci takip etmek zor. O nedenle namuslu avukatlar lazım”</b> ifadelerini kullandı.</p>
      <p>
        <b>“MİT MÜSTEŞARI İFADE VERMEDİ”</b>
      </p>
      <p>FETÖ’nün siyasi ayağının ortaya çıkarılmasında ve örgütün soruşturulmasında eksikli bir süreç işlediğini söyleyen Olçok, <b>“Mesela bir komisyon kuruldu. Başında Reşat Petek var. O komisyondaki raporların tartışılmasını çok istiyorum. Çünkü o raporlar tartışıldığında resmi olarak kimlerin ifade vermediği de ortaya çıkacak. Örneğin MİT Müsteşarı ifade vermedi. MİT müsteşarının ifadesi belki de bizim kafamızdaki soruları cevaplayacak. Ben bir anneyim. Çocuğumun ve çocuklarımın babasının katili kim? Neden öldüler merak ediyorum”</b> dedi.</p>
      <p>Mahkemelerde kimsenin suçunu itiraf etmediğini ve kimsenin isim vermediğini belirten Olçok, <b>“Davaları herkesten çok takip ediyorum belki de. Yüzlerinde pişmanlık göremiyorum. En azından yanlarında ateş edenlerin isimlerini verirler diye bekliyorum. Yok. Boğaz Köprüsü’ndeki Harbiyeliler’in hepsi tahliye edildi. Çocuğa soruyoruz, yanında silah sıkan kim diyoruz, hatırlamıyorum diyor. O Harbiyeliler hangileri mesela? Soruların çalındığı dönem girenler mi? Bakılması lazım bunlara”</b> ifadelerini kullandı.</p>
      <p>
        <b> “TÜRK MİLLETİ’NE KIRGINIM”</b>
      </p>
      <p>Dava sürecini intikam duygusu ile takip etmediğini söyleyen Olçok, <b>“Ben Türk Milleti’ne kırgınım, küskünüm. Türk Milleti olması gereken itidal ve vefayı göstermedi. Benim asıl kavgam intikam değil. Kavgam, çocuklarımın hukuka inanması, devlete, askere inanması kavgası”</b> dedi.</p>
      <p>
        <b>Odatv.com</b>
      </p>
      <figure>
        <a href="https://www.odakitap.com/metastaz-kitabi-baris-pehlivan">
          <img src="https://odatv.com/images2/2019_02/2019_02_05/metastaz-banner.jpg"/>
        </a>
      </figure>
      <p><a href="https://twitter.com/share?ref_src=twsrc%5Etfw">Tweet<br/></a><br/>52,421 Bu habere tepkiniz:</p>
      <p> </p>
      <related>
        <h4>İLGİLİ HABERLER</h4>
        <a href="https://odatv.com/kahpe-anneniz-olabilir-mi-25051942.html"/>
      </related>
    </article>
  </body>
</html>