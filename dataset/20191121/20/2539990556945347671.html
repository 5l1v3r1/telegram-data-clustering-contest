<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/1222/Artykul/2407908,Nowy-raport-OECD-ws-PKB-Wzrost-gospodarczy-bedzie-solidny"/>
    <meta property="og:site_name" content="Polskie Radio"/>
    <meta property="article:published_time" content="2019-11-21T20:23:00+00:00"/>
    <meta property="og:title" content="Nowy raport OECD ws. PKB. &quot;Wzrost gospodarczy będzie solidny&quot;"/>
    <meta property="og:description" content="Organizacja Współpracy Gospodarczej i Rozwoju (OECD) podnosi prognozy wzrostu PKB dla Polski - poinformował Paweł Jurek, rzecznik prasowy Ministerstwa Finansów. Ekonomiści OECD zwracają uwagę, że &quot;wzrost gospodarczy pozostanie solidny, choć spowolni do 3,0 proc. z 3,8 proc. w 2020 r.&quot;."/>
  </head>
  <body>
    <article>
      <h1>Nowy raport OECD ws. PKB. "Wzrost gospodarczy będzie solidny"</h1>
      <address>
        <time datetime="2019-11-21T20:23:00+00:00">21 Nov 2019, 20:23</time>
      </address>
      <p>
        <b>Organizacja Współpracy Gospodarczej i Rozwoju (OECD) podnosi prognozy wzrostu PKB dla Polski - poinformował Paweł Jurek, rzecznik prasowy Ministerstwa Finansów. Ekonomiści OECD zwracają uwagę, że "wzrost gospodarczy pozostanie solidny, choć spowolni do 3,0 proc. z 3,8 proc. w 2020 r.".</b>
      </p>
      <ul>
        <li>
          <b>Wzrost PKB w Polsce wyniesie 4.3 proc.</b>
        </li>
        <li>
          <b>OECD prognozuje wyhamowanie wzrostu PKB w Polsce w 2021 r.</b>
        </li>
        <li>
          <b>Inflacja w Polsce w 2020 r. wyniesie 2,9 proc. - informuje OECD</b>
        </li>
      </ul>
      <p>Jak napisał Paweł Jurek, zgodnie z prognozami OECD w 2019 r. wzrost PKB w Polsce wyniesie 4.3 proc. (wcześniejsza prognoza wynosiła 4,2 proc. ) oraz 3,8 proc. w 2020 r. (przy wcześniejszej prognozie 3,5 proc.). "OECD obniża także prognozę deficytu i długu sektora gg" - napisał rzecznik resortu finansów.</p>
      <related>
        <a href="https://polskieradio24.pl/42/273/Artykul/2407580,Maly-ZUS-Plus-Premier-zapowiedzial-kolejne-ulgi-dla-malych-firm"/>
      </related>
      <figure>
        <iframe data-src="https://twitter.com/Pawel_Jurek/status/1197461757373157376?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Jednocześnie OECD prognozuje wyhamowanie wzrostu PKB w Polsce w 2021 r. do 3,0 proc. i utrzymywanie się w tym horyzoncie inflacji blisko 3 proc. Ekonomiści OECD zalecają Polsce zacieśnienie fiskalne i wcześniejsze podwyżki stóp proc., by ograniczyć presję inflacyjną.</p>
      <p><b>Wzrost gospodarczy - solidny</b><br/><br/>"Wzrost gospodarczy pozostanie solidny, choć spowolni do 3,0 proc. z 3,8 proc. w 2020 r. Zarówno prywatne, jak i publiczne inwestycje spowolnią, a niski wzrost globalnego handlu ograniczy dynamikę eksportu. Wzrost konsumpcji prywatnej stopniowo wyhamuje, wraz z zanikiem wpływu nowych transferów socjalnych i obniżek podatków" - napisano w raporcie.</p>
      <related>
        <a href="https://polskieradio24.pl/5/3/Artykul/2406109"/>
      </related>
      <figure>
        <iframe data-src="https://twitter.com/MF_GOV_PL/status/1197521695919099904?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>OECD prognozuje, że inflacja w Polsce w 2020 r. wyniesie 2,9 proc., a rok później 2,8 proc., w związku z czym wcześniejsza niż w 2021 r. podwyżka stóp procentowych mogłaby ograniczyć presję inflacyjną.</p>
      <p>
        <b>Rosnące ograniczenia po stronie podażowej</b>
      </p>
      <p>"Wzrost płac może pozostać solidny, co odzwierciedla rosnące ograniczenia po stronie podażowej, stałe podwyżki płacy minimalnej oraz podwyżki w sektorze publicznym. Rosnące koszty pracy, ceny energii, a także podwyżki akcyzy na tytoń, będą pchać inflację w górę w latach 2020-21. Choć oczekuje się, że bank centralny utrzyma stopy procentowe na niezmienionym poziomie w najbliższych 2 latach, rozpoczęcie wcześniejszych podwyżek stóp procentowych pomogłoby ograniczyć presję inflacyjną" - napisano w raporcie.<br/><br/>OECD rekomenduje Polsce przeprowadzenie reform strukturalnych, które miałyby wzmocnić wzrost gospodarczy w średnim terminie, dotyczących spadającej liczby osób w wieku produkcyjnym oraz niskiej wydajności pracy.</p>
      <p>pb</p>
      <related>
        <a href="https://www.polskieradio.pl/42/273/Artykul/2403297,Znamy-dane-GUS-o-wzroscie-gospodarczym-W-trzecim-kwartale-wzrost-ponizej-4-procent"/>
      </related>
      <related>
        <a href="https://www.polskieradio.pl/42/259/Artykul/2403499,Eksperci-o-wzroscie-PKB-widac-hamowanie-ale-to-nie-zagraza-gospodarce"/>
      </related>
      <related>
        <a href="https://www.polskieradio.pl/42/273/Artykul/2404124,Odchodzacy-minister-finansow-dynamika-PKB-w-calym-roku-przekroczy-4-procent"/>
      </related>
    </article>
  </body>
</html>