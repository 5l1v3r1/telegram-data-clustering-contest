<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/planeta.299.html:831612-Senat-SAD-podrzao-Hongkong-Kina-porucila-Trampu-Stavite-veto-na-odluku"/>
    <meta property="og:site_name" content="Вечерње новости"/>
    <meta property="article:published_time" content="2019-11-21T20:46:00+00:00"/>
    <meta property="og:title" content="Senat SAD podržao Hongkong, Kina poručila Trampu: Stavite veto na odluku!"/>
    <meta property="og:description" content="Sve manje demonstranata u kampusu"/>
  </head>
  <body>
    <article>
      <h1>Senat SAD podržao Hongkong, Kina poručila Trampu: Stavite veto na odluku!</h1>
      <address><time datetime="2019-11-21T20:46:00+00:00">21 Nov 2019, 20:46</time> by <a rel="author">I. S.</a></address>
      <p>
        <b>Sve manje demonstranata u kampusu</b>
      </p>
      <p>PEKING zahteva od američkog predsednika Donalda Trampa da stavi veto na zakon kojim se podržavaju ljudska prava u Hongkongu, koji je usvojio Senat SAD. U krvavom sukobu između građana Hongkonga i kineske matice, Vašington ovim zakonom pruža podršku demonstrantima protiv Pekinga. Kina je ponovila da će, ukoliko zakon stupi na snagu, "preduzeti snažne kontramere".</p>
      <p>Predlog ovog zakona prethodno je prošao u drugom, Predstavničkom domu Kongresa, pa sada predstoji usaglašavanje i prosleđivanje Trampu na potpis. Bela kuća je ranije nagovestila da će Tramp parafirati dokument. Zakon predviđa da SAD svake godine potvrđuju visok stepen autonomije Hongkonga koji će opravdati njegov poseban trgovinski status. Propisuje i sankcije kineskim i hongkonškim zvaničnicima, ako bi suzbijali slobode na toj teritoriji.</p>
      <p>Portparol kineskog Ministarstva spoljnih poslova Geng Šuang ocenjuje da "hongkonški zakon o ljudskim pravima i demokratiji podriva interese Kine, kao i interese SAD u toj poluautonomnoj teritoriji".</p>
      <related>
        <a href="http://www.novosti.rs/vesti/planeta.299.html:823744-SAD-i-Kina-prekidaju-trgovinski-rat"/>
      </related>
      <p>- Tražili smo od SAD da shvati situaciju i zaustavi svoje pogrešno ponašanje pre nego što bude prekasno, spreči ovaj zakonski akt da postane zakon i odmah obustavi mešanje u unutrašnje stvari Hongkonga i Kine - rekao je Geng na konferenciji za novinare.</p>
      <p>U međuvremenu, mala grupa demonstranata i u četvrtak je bila zabarikadirana u kampusu hongkonškog Politehničkog univerziteta. Ne zna se koliko ih je tačno, ali su najmanje 23 demonstranta u četvrtak napustili kampus i predalise policiji.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/drustvo/aktuelno.290.html:831179-Vulin-Inzinjerijska-jedinica-opremljena-novim-sredstvima"/>
        <a href="http://www.novosti.rs/vesti/planeta.299.html:830879-Odmah-prestanite-da-demonstrirate-silu-Kina-odgovorila-SAD-na-provokacije"/>
        <a href="http://www.novosti.rs/vesti/planeta.299.html:830767-Tramp-pohvalio-Bajdena-Donekle-je-bolji-od-besnog-psa"/>
        <a href="http://www.novosti.rs/vesti/planeta.299.html:830741-Kineski-nosac-aviona-u-Tajvanskom-moreuzu"/>
      </related>
    </article>
  </body>
</html>