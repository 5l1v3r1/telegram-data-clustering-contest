<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/po-twitteru-se-placene-politicke-reklame-stavi-i-google-co-facebook-83251"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-21T20:11:26+00:00"/>
    <meta property="og:title" content="Po Twitteru se placené politické reklamě staví i Google. Co Facebook? - Seznam Zprávy"/>
    <meta property="og:description" content="V pátek vstupuje v platnost zákaz používání jakékoliv placené politické reklamy na sociální síti Twitter. Na konci října to oznámil zakladatel platformy Jack Dorsey. K podobnému kroku se nyní uchýlil i nejpoužívanější internetový vyhledávač Google. Inzerentům znemožní zaměřovat politickou reklamu na konkrétní uživatele na základě jejich předpokládaných politických preferencí."/>
  </head>
  <body>
    <article>
      <h1>Po Twitteru se placené politické reklamě staví i Google. Co Facebook? - Seznam Zprávy</h1>
      <address>
        <time datetime="2019-11-21T20:11:26+00:00">21 Nov 2019, 20:11</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/zahranicni">Svět<br/></a>»<br/><a href="https://www.seznamzpravy.cz/clanek/po-twitteru-se-placene-politicke-reklame-stavi-i-google-co-facebook-83251">Po Twitteru se placené politické reklamě staví i Google. Co Facebook?</a></p>
      <h3>Po Twitteru se placené politické reklamě staví i Google. Co Facebook?</h3>
      <p><a href="https://www.seznamzpravy.cz/autor/klara-malisova-560">Klára Mališová</a>, <a href="https://www.seznamzpravy.cz/autor/tomas-trneny-585">Tomáš Trněný<br/></a>včera 21:11</p>
      <p>V pátek vstupuje v platnost zákaz používání jakékoliv placené politické reklamy na sociální síti Twitter. Na konci října to oznámil zakladatel platformy Jack Dorsey. K podobnému kroku se nyní uchýlil i nejpoužívanější internetový vyhledávač Google. Inzerentům znemožní zaměřovat politickou reklamu na konkrétní uživatele na základě jejich předpokládaných politických preferencí.</p>
      <p>Nová pravidla začnou už příští týden platit v Evropské unii a v Británii, kterou v prosinci čekají předčasné parlamentní volby. Inzerenti ale budou moci nadále zaměřovat reklamu podle věku, pohlaví nebo bydliště uživatelů. Stejná pravidla pro zbytek světa začnou platit od 6. ledna 2020.</p>
      <p>Google rovněž oznámil, že bude podnikat kroky i proti zjevně zavádějícím informacím v politických reklamách. „Vzhledem k obavám a diskuzím kolem politické reklamy a důležitosti důvěry v demokratický proces chceme zlepšit důvěru voličů v politické inzeráty, které mohou vidět na našich platformách,” uvedl Google. Naznačil ale, že bude v tomto směru postupovat obezřetně a zasahovat pouze v případě nejočividnějších dezinformací.</p>
      <h4>Facebook hraje prim</h4>
      <p>Vyvstává otázka, zda se k obdobnému rozhodnutí chystá i sociální síť Facebook. Její šéf Mark Zuckerberg ale podle BBC fakta v politické reklamě ověřovat nehodlá. Facebook ve svém prohlášení uvedl, že „společnost byla mnoho let během státních i federálních voleb naprosto transparentní a aktuálně hledá různé způsoby, jak vylepšit svůj přístup k problematice politických reklam“.</p>
      <p>Podle odborníka přitom Facebook hraje v ovlivňování skrze politickou reklamu silnou roli. „Zatímco politická reklama se ve vyhledávání objevuje především v předvolebním období, na Facebooku ji můžeme vidět i mimo toto období. Facebook tak v tomto ohledu hraje stále prim,“ říká pro Seznam politolog Masarykovy univerzity Miloš Gregor.</p>
      <related>
        <a href="https://www.seznamzpravy.cz/clanek/sejde-se-politik-marketerka-a-medialni-analytik-jak-se-diskutuje-o-zruseni-politicke-reklamy-na-twitteru-81967"/>
      </related>
      <h4>Twitteru Češi příliš neholdují</h4>
      <p>Zákaz politické reklamy na Twitteru pak podle Gregora zasáhne především západní státy. České prostředí je podle něj v tomto dost specifické, protože Twitter není tolik rozšířený a využívají ho především novináři. Zatímco ve Spojených státech má Twitter podle webu Statista přes 48 milionů aktivních uživatelů, v České republice to je necelých 390 tisíc uživatelů.</p>
      <p>Google si podle svého vyjádření uvědomuje, „že rázný politický dialog je důležitou součástí demokracie a že nikdo nedokáže rozumně posoudit každé politické tvrzení, protitvrzení a narážku”. Očekává proto, že počet počet politických reklam, u nichž podnikne opatření, bude velmi omezený.</p>
      <related>
        <a href="https://www.seznamzpravy.cz/clanek/johnson-vs-corbyn-lidri-nejsilnejsich-stran-britanie-se-stretli-v-predvolebni-debate-83164"/>
      </related>
      <p>Britské volby ještě ani nezačaly a už vzbudily rozruch ve spojitosti s Twitterem. Jeden z twitterových účtů Konzervativní strany se totiž během debaty konzervativního premiéra Borise Johnsona a labouristy Jeremyho Corbyna přejmenoval na „factcheckUK“ a celý účet včetně profilového obrázku zahalil do fialové barvy. Měl tak evokovat „factcheckingový“ účet sloužící k ověřování výroků. Krátce po debatě se ale účet vrátil ke svému původnímu názvu. Společnost Twitter celou akci označila za „uvedení veřejnosti v omyl“ a varovala, že pokud se bude situace opakovat, bude nucena podniknout‚ rozhodná opatření“.</p>
      <p>Kromě britských předčasných voleb budou další výzvou pro technologické giganty, ale i média americké prezidentské volby. Ty se konají již na podzim příštího roku. Už teď kampaň za znovuzvolení Donalda Trumpa každý den zveřejní více než tisíc reklam na sociální síti Facebook. „Reklama na sociálních sítích volby nevyhrává, zvítězit bez ní už dnes ale nejspíš nelze,“ shrnuje Gregor.</p>
    </article>
  </body>
</html>