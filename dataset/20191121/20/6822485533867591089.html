<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830054.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T20:01:00+00:00"/>
    <meta property="og:title" content="همایش‌های کارآفرینی غیر تخصصی باید تعطیل شوند"/>
    <meta property="og:description" content="رئیس هیات مدیره انجمن زنان مدیر کارآفرینی تاکید کرد که همایش‌ها و سمینارهایی که بدون داشتن تخصص در این زمینه برگزار می‌شوند، باید تعطیل شوند."/>
  </head>
  <body>
    <article>
      <h1>همایش‌های کارآفرینی غیر تخصصی باید تعطیل شوند</h1>
      <address>
        <time datetime="2019-11-21T20:01:00+00:00">21 Nov 2019, 20:01</time>
      </address>
      <p>رئیس هیات مدیره انجمن زنان مدیر کارآفرینی تاکید کرد که همایش‌ها و سمینارهایی که بدون داشتن تخصص در این زمینه برگزار می‌شوند، باید تعطیل شوند.</p>
      <p>«رویا کوهستانی» امروز (پنجشنبه) در گفت‌وگو با خبرنگار اقتصادی ایرنا ضمن انتقاد از برگزاری جشن‌ها و همایش‌هایی که به کارآفرینان جایزه می‌دهند، گفت: اینها تعریف کارآفرین را تغییر داده‌اند؛ بسیار دیده‌ایم که برخی موسسات فرمی را بر اساس اطلاعاتشان به افراد ارسال می‌کنند و خواهان برگزاری همایش انتخاب زن برتر کارآفرین هستند.</p>
      <p>وی با تاکید بر اینکه باید جلوی برگزاری اینگونه همایش‌ها گرفته شود، تصریح کرد: در بسیاری از همایش‌ها تنها مدرکی به فرد ارائه می‌شود و متاسفانه کسانی که نه کارآفرین است و نه مدرک دانشگاهی خاصی دارد، به صرف داشتن مدرکی که از این همایش دریافت کرده شروع به تدریس حتی در دانشگاه‌ها می‌کنند.</p>
      <p>کوهستانی ادامه داد: هیچ شاخصی برای انتخاب یک فرد به عنوان کارآفرین نمونه در این همایش‌ها و کنفرانس‌ها وجود ندارد. مثلا مدیر یک آرایشگاه می شود کارآفرین برتر و هم‌زمان فردی با یک شرکت معدنی و ۱۵۰ نیرو می‌شود کارآفرین برتر که لازم است این موضوع را اصلاح کنیم.</p>
      <p>رئیس هیات مدیره انجمن زنان مدیر کارآفرین با بیان اینکه باید بین کارآفرینان تفاوت قائل شد، بیان کرد: اکنون صاحبان هر کسب و کاری کارآفرین محسوب می‌شوند، اما به عقیده من باید شاخص برای کسب‌و کارها تعیین شود.</p>
      <p>وی با اشاره به طرح انتقال تجربه گفت: ما به عنوان اعضای انجمن مسئولیت اجتماعی داریم اگر در دانشگاهی یا شهری از تجارب خود صحبت کرده و تعاریف کارآفرینی را ارئه می‌کنیم، این کار به هزینه شخصی خودمان باشد.</p>
      <p>کوهستانی ادامه داد: این در حالی است که برخی افراد با معرفی خود به عنوان فرد کارآفرین و در ازای دریافت هزینه‌های کلان، همایش برگزار کرده و به  این صورت تجارب خود را منتقل می‌کنند.</p>
      <p>وی معتقد است که بسیاری از شرکت‌ها و موسسات از این راه کسب درآمد می‌کنند که روش مناسبی نیست.  </p>
      <p>کوهستانی درباره پرداخت تسهیلات به زنان کارآفرین گفت: یک زمانی گفته می‌شد ایده جدید کسب و کار بدهیم و در صورت تائید، وام به آنها تخصیص می‌یابد. اما در حال حاصل هیچ تسهیلات ویژه‌ای به زنان کارآفرین پرداخت نمی‌شود و آن‌ها تنها می‌توانند از تسهیلات عادی استفاده کنند.</p>
      <p>وی تصریح کرد: مثلا در حوزه صنعت کمیته‌ای با همکاری وزارت صنعت تشکیل دادیم، اما متاسفانه دیدیم هیچ مزیتی برای زنان قائل نیستند و حتی زنان در بسیاری از موارد به دلیل مسائل فرهنگی جامعه با دشواری رو به رو بودند.</p>
      <p>رئیس هیات مدیره انجمن زنان مدیر کارآفرین با اشاره به چالش‌های زنان کارآفرین بیان کرد: از نظر کسب‌و کارهای اقتصادی تفکیکی بین زنان و مردان وجود ندارد، اما چالش‌های این دو جنس و حتی چالش‌هایی که خود زنان نیز با آن مواجه هستند، متفاوت است.</p>
      <p>کوهستانی با بیان اینکه زنان کارآفرین تهرانی و شهرستانی با مسائل مختلفی رو به رو هستند، افزود: این تفاوت بیشتر ناشی از نوع نگاه بومی مردان در شهرستان می‌شود. مثلا دیدگاه مردان در برخی استان‌ها سنتی بوده و کاملا نگاه جنسیتی دارند که شاید زنان در تهران کمتر با آن مواجه باشند.</p>
      <p>به گفته وی اگرچه نمی‌توان این موضوع را تعمیم داد، اما اگر گفته شود که زنان کارآفرین مشکل نگاه جنسیتی ندارند، کاملا اشتباه است.</p>
    </article>
  </body>
</html>