<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/21/ujabb-botrany-az-orosz-atletikaban"/>
    <meta property="og:site_name" content="infostart"/>
    <meta property="article:published_time" content="2019-11-21T20:06:20+00:00"/>
    <meta property="og:title" content="Újabb botrány az orosz atlétikában"/>
    <meta property="og:description" content="Az Orosz Atlétikai Szövetség elnökét és több tisztségviselőjét felfüggesztette a sportág tisztaságát felügyelő nemzetközi testület (AIU) a doppingszabályzat súlyos megsértéséért."/>
  </head>
  <body>
    <article>
      <h1>Újabb botrány az orosz atlétikában</h1>
      <address><time datetime="2019-11-21T20:06:20+00:00">21 Nov 2019, 20:06</time> by <a rel="author">Infostart / MTI</a></address>
      <h3>Az Orosz Atlétikai Szövetség elnökét és több tisztségviselőjét felfüggesztette a sportág tisztaságát felügyelő nemzetközi testület (AIU) a doppingszabályzat súlyos megsértéséért.</h3>
      <p>A döntés azzal összefüggésben született meg, hogy a magasugró Danyil Liszenko holléti nyilvántartásában szabálytalanságokra derült fény, és ezek hátterének felderítésére vizsgálat indult.</p>
      <p>Az AIU azért marasztalta el Dmitrij Sljahtyint, mert a gyanú szerint akadályozta a vizsgálatot. Ebben közreműködött öt további elöljáró, köztük Alekszandr Parkin, a szövetség ügyvezető igazgatója, illetve a sportolóval együtt annak edzője, Jevgenyij Zagorulko is. A feltételezés szerint kitalált történetekkel és hamis orvosi papírokkal próbálták meg igazolni, miért nem vezette megfelelően a holléti nyilvántartását a 2017-ben világbajnoki ezüstérmes, 2018-ban fedett pályán világbajnok Liszenko.</p>
      <p>Az orosz sportolók 2015 vége óta nem vehetnek részt országuk képviseletében nemzetközi versenyeken, mivel doppingbotrány miatt a nemzetközi szövetség (IAAF) felfüggesztette az orosz sportági szövetség tagságát. A versenyzőknek ugyanakkor az IAAF biztosította a lehetőséget, hogy semleges színekben ott lehessenek a nemzetközi viadalokon, amennyiben egy szakbizottság erre engedélyt ad. Liszenko is ezek közé tartozott, de miután egy éven belül három alkalommal nem adta meg tartózkodási helyét - ami doppingvétségnek minősül - tavaly felfüggesztették a versenyzési engedélyét.</p>
    </article>
  </body>
</html>