<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zelenskiy-zaklikav-jegipetskogo-milyardera-investuvati-v-ukrajinu-641562.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T20:46:50+00:00"/>
    <meta property="og:title" content="Зеленський закликав єгипетського мільярдера інвестувати в Україну"/>
    <meta property="og:description" content="Зеленський запропонував бізнесмену розглянути можливість інвестування у банківський сектор України"/>
  </head>
  <body>
    <article>
      <h1>Зеленський закликав єгипетського мільярдера інвестувати в Україну</h1>
      <address>
        <time datetime="2019-11-21T20:46:50+00:00">21 Nov 2019, 20:46</time>
      </address>
      <h4>Зеленський запропонував бізнесмену розглянути можливість інвестування у банківський сектор України</h4>
      <p>Президент Володимир Зеленський зустрівся з виконавчим головою компанії Orascom Investment Holding Нагібом Онсі Савірісом. Бізнесмен заявив, що цікавиться можливістю інвестувати в України.</p>
      <p>Про це повідомила <a href="https://president.gov.ua/news/volodimir-zelenskij-zustrivsya-z-vikonavchim-golovoyu-kompan-58489">пресслужба</a> Офісу президента.</p>
      <p>Єгипетський бізнесмен зазначив, що радий нагоді поспілкуватися з Главою Української держави та розповісти йому про свою діяльність. Він повідомив, що цікавиться можливістю інвестувати в Україну.</p>
      <p>Зеленський подякував Нагібу Савірісу за проявлену ініціативу та інтерес до інвестиційних можливостей України.</p>
      <p>«Я чув, що ви протягом кількох років цікавилися інвестиційними можливостями в Україні, але не наважувалися (почати роботу. – Ред). Зараз дуже вдалий час», – сказав Президент.</p>
      <p>Він розповів про оновлення українського парламенту та формування нового уряду, що, на переконання глави держави, дасть змогу реалізувати структурні реформи в короткі терміни для досягнення економічного буму в країні протягом найближчих 5 років.</p>
      <p>«Нашим пріоритетом є фокус на зростанні економіки, і ми розуміємо, що це можливо лише із залученням іноземних інвестицій. За 3-й квартал українська економіка зросла на 4,2%, міжнародні рейтингові агентства покращують суверенні рейтинги України, ми зростаємо у рейтингу Doing Business. Усе це дає нам оптимізм для подальшого зростання», – наголосив Зеленський.</p>
      <p>Важливим нині є також проведення структурних реформ, спрямованих на залучення інвестицій в економіку, підкреслив президент.</p>
      <p>«Я не раз заявляв інвесторам і нашим міжнародним партнерам, що особисто захищатиму іноземні інвестиції в Україні, а уряд і парламент працюють над створенням сприятливого бізнес-клімату в нашій країні», – заявив він.</p>
      <p>Серед основних змін Глава держави назвав земельну реформу, проведення приватизації, розвиток цифрових технологій, телекомунікацій, фінансового сектору, а також збільшення прозорості надрокористування.</p>
      <p>«Ми почали процес приватизації з себе – першими підприємствами, які передано на приватизацію, були саме підприємства, що підпорядковувалися Офісу Президента. Серед них є цікаві об’єкти для інвестицій у нерухомість, зокрема – готелі «Україна» та «Дніпро». Оскільки у вашому портфоліо є низка дуже успішних проектів у сфері туризму та готельного бізнесу, хочу запросити вас взяти участь у конкурсах на приватизацію. Також вам можуть бути цікавими туристичні об’єкти по всій Україні», – зауважив президент, звертаючись до Нагіба Савіріса.</p>
      <p>Зеленський також запропонував бізнесмену розглянути можливість інвестування у банківський сектор України.</p>
      <related>
        <a href="https://glavcom.ua/news/ukrajina-podala-apelyaciyu-po-spravi-markiva-641561.html"/>
        <a href="https://glavcom.ua/news/navchannya-deputativ-vid-slugi-narodu-v-truskavci-obiyshlosya-partiji-v-10-mln-grn-chesno-641553.html"/>
        <a href="https://glavcom.ua/country/society/ukrajinskiy-diplomat-zelenskiy-vtrativ-doviru-svitovih-lideriv-641253.html"/>
      </related>
    </article>
  </body>
</html>