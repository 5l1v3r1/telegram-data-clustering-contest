<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187606/"/>
    <meta property="og:site_name" content="Janam TV"/>
    <meta property="article:published_time" content="2019-11-21T05:53:44+00:00"/>
    <meta property="og:title" content="കെഎസ്ആർടിസിയിലെ പ്രതിസന്ധി പരിഹരിക്കാൻ മുഖ്യമന്ത്രി ഇടപെടണമെന്ന് ഒ രാജഗോപാൽ എംഎൽഎ"/>
    <meta property="og:description" content="തിരുവനന്തപുരം: കെഎസ്ആർടിസിയിലെ പ്രതിസന്ധി പരിഹരിക്കാൻ മുഖ്യമന്ത്രി അടിയന്തിരമായി ഇടപെടണമെന്ന് ഒ രാജഗോപാൽ എംഎൽഎ. സുശീൽ ഖന്ന റിപ്പോർട്ട് നടപ്പിലാക്കിയതോടു"/>
  </head>
  <body>
    <article>
      <h1>കെഎസ്ആർടിസിയിലെ പ്രതിസന്ധി പരിഹരിക്കാൻ മുഖ്യമന്ത്രി ഇടപെടണമെന്ന് ഒ രാജഗോപാൽ എംഎൽഎ</h1>
      <address><time datetime="2019-11-21T05:53:44+00:00">21 Nov 2019, 05:53</time> by <a rel="author">Janam TV Web Desk</a></address>
      <p>തിരുവനന്തപുരം: കെഎസ്ആർടിസിയിലെ പ്രതിസന്ധി പരിഹരിക്കാൻ മുഖ്യമന്ത്രി അടിയന്തിരമായി ഇടപെടണമെന്ന് ഒ രാജഗോപാൽ എംഎൽഎ. സുശീൽ ഖന്ന റിപ്പോർട്ട് നടപ്പിലാക്കിയതോടു കൂടി കെഎസ്ആർടിസിയുടെ പ്രവർത്തനം തകിടം മറിഞ്ഞു. മലയോര, ഗ്രാമീണ മേഖലകളിൽ നിന്ന് കെഎസ്ആർടിസി ക്രമേണ പിൻവാങ്ങുന്നു. ക്രമേണ ഈ മേഖലകൾ സ്വകാര്യ മേഖലകൾ കൈയ്യടക്കും. നിലവിൽ ശമ്പളം പോലും നൽകാൻ സാധിക്കാത്ത കോർപ്പറേഷൻ ഇതോടെ അടച്ചു പൂട്ടേണ്ടതായി വരുമെന്നും ഒ രാജഗോപാൽ പറഞ്ഞു.</p>
      <p>ഒക്ടോബർ മാസത്തെ ശമ്പളം പോലും ഇതുവരെയും പൂർണ്ണമായും നൽകാൻ സാധിച്ചിട്ടില്ല. സാമ്പത്തിക പ്രതിസന്ധി കാരണം പാപ്പനംകോട് ഡിപ്പോയിലെ കണ്ടക്ടർ വിനോദ് കുമാർ ആത്മഹത്യയ്ക്കു വരെ ശ്രമിച്ചു. കോർപ്പറേഷന്റെ ഭരണ സംവിധാനം ആകെ പരാജയപ്പെട്ടെന്നും അദ്ദേഹം പറഞ്ഞു.</p>
      <p>പൊതുഗതാഗതം കാര്യക്ഷമമാക്കാൻ കെഎസ്ആർടിസിയെ സർക്കാർ ഏറ്റെടുക്കാൻ അടിയന്തിര നടപടി ഉണ്ടാകണം എന്നാവശ്യപ്പെട്ട് ഒ.രാജഗോപാൽ എം.എൽ.എയുടെ നേതൃത്വത്തിൻ കെ എസ് ടി സംഘ് ഭാരവാഹികളായ ജി.കെ. അജിത്, കെ.എൽ. രാജേഷ് എന്നിവർ നിയമസഭാ മന്ദിരത്തിൽ വച്ച് മുഖ്യമന്ത്രിക്ക് നിവേദനവും നൽകി.</p>
    </article>
  </body>
</html>