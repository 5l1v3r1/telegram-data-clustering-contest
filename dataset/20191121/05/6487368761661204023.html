<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/szepseg/hazi-pakolas-karikas-szemre/"/>
    <meta property="og:site_name" content="FEMINA"/>
    <meta property="article:published_time" content="2019-11-21T05:50:03+00:00"/>
    <meta property="og:title" content="15 perc alatt eltünteti a puffadást és a sötét karikákat a szem alól - Az egyik legjobb házi pakolás"/>
    <meta property="og:description" content="Ez a házi keverék felpezsdíti a vérkeringést, nyugtat és hidratálja a szemkörnyék bőrét. Gyorsan leviszi a duzzanatot, és eltünteti a karikákat."/>
  </head>
  <body>
    <article>
      <h1>15 perc alatt eltünteti a puffadást és a sötét karikákat a szem alól - Az egyik legjobb házi pakolás</h1>
      <h2>Ez a házi keverék felpezsdíti a vérkeringést, nyugtat és hidratálja a szemkörnyék bőrét. Gyorsan leviszi a duzzanatot, és eltünteti a karikákat.</h2>
      <address><time datetime="2019-11-21T05:50:03+00:00">21 Nov 2019, 05:50</time> by <a rel="author">Váradi Melinda</a></address>
      <p>A szem körüli bőr igen érzékeny terület, hamarabb megjelennek rajta a ráncok, valamint a dehidratáltság, a stressz és a fáradtság nyomai is könnyen láthatóvá válnak itt. A legtöbbször a sötét karikáknak és a puffadtságnak is az utóbbi két tényező a kiváltó oka, ám előfordul, hogy a genetika, valamilyen vitaminhiány, esetleg hormonzavar vagy más betegség áll a jelenség mögött.</p>
      <p>Mindenesetre az biztos, hogy a probléma igen gyakori, és sokan szeretnének megszabadulni tőle. A megfelelő mennyiségű folyadékfogyasztás és alvás mellett pedig házi pakolásokat is érdemes bevetni ellene.</p>
      <h3>Házi pakolás karikás, puffadt szemekre</h3>
      <p>Ha egy kis gyorssegélyre lenne szükséged, akkor a következő keveréket érdemes elkészítened. Egyszerű, mégis igen hatásos, ráadásul gyorsan láthatóvá válik az eredménye. A legjobb pedig, hogy természetes, olcsó összetevőkből készül. A trükköt egy külföldi blogger osztotta meg, és videójában  be is mutatja, hogyan készítheted el. De lentebb el is olvashatod, mire lesz hozzá szükséged, és hogyan alkalmazhatod.</p>
      <figure>
        <iframe src="https://www.youtube.com/embed/SHQbJOOie_I" width="560" height="315" data-service="Youtube" scrolling="no"/>
      </figure>
      <p>
        <b>Hozzávalók:</b>
      </p>
      <ul>
        <li>körülbelül egy evőkanálnyi darált kávé</li>
        <li>fél evőkanál méz</li>
        <li>fél evőkanálnyi aloe vera gél</li>
      </ul>
      <p>
        <b>Elkészítése és használata:</b>
      </p>
      <p>A hozzávalókat alaposan dolgozd össze egy kiskanállal, aztán vidd fel a szemkörnyékre, de akár az egész arcodra is kenhetsz belőle. Arra ügyelj, hogy ne menjen a szemedbe a kence. Enyhe, masszírozó, paskoló mozdulatokkal dolgozd a bőrbe, majd hagyd hatni 15 percen keresztül. Ha letelt az idő, langyos vízzel öblítsd le, aztán pedig mosd meg az egész arcodat hideg vízzel. Akár hetente többször is bevetheted, ha szükségét érzed.</p>
      <h3>Hogyan hat?</h3>
      <p><a href="https://www.retikul.hu/kencefice/kaveolaj-hazilag-narancsbor-ellen/">A darált kávé a benne található koffeinnek</a> és antioxidánsoknak köszönhetően felpezsdíti a vérkeringést, összehúzza az ereket, ezáltal energetizálja, és feszesebbé, ragyogóbbá teszi a bőrt. <a href="https://www.retikul.hu/kencefice/mez_szepsegapolas/">A méz</a> szintén tele van antioxidánsokkal, valamint vitaminokkal és flavonoidokkal, ismert erőteljes ránctalanító, feszesítő, gyulladáscsökkentő és antibakteriális hatásáról. Az aloe vera pedig igazi, sokoldalú csodaszer: gazdag esszenciális és nem esszenciális aminosavakban, vitaminokban, mono- és poliszacharidokban. Verhetetlen az öregedésgátlásban, fiatalít, feszesít, hidratálja és feltölti az érintett területet.</p>
      <p>
        <b>Házi szerek mosolyráncok ellen</b>
      </p>
      <p>A makacs mosolyráncok házi kencékkel is halványíthatók: mutatjuk a leghatásosabb megoldásokat a száj körüli barázdák ellen.</p>
      <figure>
        <img src="https://kep.index.hu/1/0/1984/19845/198453/19845379_1248399_b67085983e5af87306b37a90ea8c199d_wm.jpg"/>
        <figcaption>
          <a href="https://femina.hu/szepseg/mosolyranc-ellen-hazilag/">Nézegess képeket! 9 kép<br/><b>Kivasalják a száj körüli ráncokat ezek a házi szerek: látványosan hatnak, ha sokszor használod őket</b></a>
        </figcaption>
      </figure>
      <p>
        <i>Képek: Getty Images Hungary.</i>
      </p>
    </article>
  </body>
</html>