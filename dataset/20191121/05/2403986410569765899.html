<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/kovdri_proti_raket_u_ssha_znovu_posvarilisya_v_kongresi_cherez_ukrayinu_n1237106"/>
    <meta property="og:site_name" content="24 Канал"/>
    <meta property="article:published_time" content="2019-11-21T05:46:00+00:00"/>
    <meta property="og:title" content="Ковдри проти ракет: у США знову посварилися в Конгресі через Україну"/>
    <meta property="og:description" content="Під час слухань щодо імпічменту Трампа прихильники останнього у ніч з 20 на 21 листопада неодноразово піднімали тему України. Зокрема, стверджували, що президент Барак Обама надсилав Україні лише ковдри. Натомість Дональд Трамп дав смертельну військову допомогу, включаючи протитанкові ракети."/>
  </head>
  <body>
    <article>
      <h1>Ковдри проти ракет: у США знову посварилися в Конгресі через Україну</h1>
      <address><time datetime="2019-11-21T05:46:00+00:00">21 Nov 2019, 05:46</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>Під час слухань щодо імпічменту Трампа прихильники останнього у ніч з 20 на 21 листопада неодноразово піднімали тему України. Зокрема, стверджували, що президент Барак Обама надсилав Україні лише ковдри. Натомість Дональд Трамп дав смертельну військову допомогу, включаючи протитанкові ракети.</b>
      </p>
      <p>Під час слухань щодо імпічменту Трампа вкотре загострилася тема України, пишуть у <a href="https://edition.cnn.com/politics/live-news/impeachment-hearing-11-20-19/index.html?fbclid=IwAR3f8q-_bfG7wk2xTZ0u49ZRWAAsh6pzpl2-dAPIQnMIhpKshfjkpInoeo4">CNN</a>. </p>
      <blockquote>Читайте також: <a href="https://24tv.ua/pompeo_ydet_get_iz_sekretariatu_trampa__time_n1237104">Помпео йде геть із секретаріату Трампа, – Time</a></blockquote>
      <p>Республіканці наголошували, що Обама допомагав Україні лише ковдрами. Демократи нагадали, що адміністрація Обами "надала українцям бронежилети, тактичні безпілотники, пристрої нічного бачення та медичне обладнання".</p>
      <p>Зауважимо, адміністрацію Обами дійсно критикували за відмову надавати допомогу Україні смертельною зброєю. Однак загалом за час президентства Обами Україна отримала допомоги на понад 100 мільйонів доларів – і це лише у сфері безпеки. А крім цього – значну кількість оборонної техніки.</p>
      <p>"<b>Але Обама не надав Україні допомогу смертельною зброєю, а Трамп це зробив. Адміністрація Трампа передала снайперські гвинтівки, ракетні установки та протитанкові ракети Javelin – те, чого довго шукав Київ</b>", – передає видання аргументи прихильників Трампа.</p>
      <p>У такий спосіб республіканці намагаються додати аргументів на користь Дональда Трампа: мовляв, йому не було сенсу шантажувати Президента України Володимира Зеленського замороженою допомогою – бо таку допомогу він надавав охоче й регулярно.</p>
      <blockquote>Усі новини про процедуру <a href="https://24tv.ua/impichment_trampa_tag7028/"><b>імпічменту Трампу</b></a> та чому її розпочали – читайте у матеріалах 24 каналу.</blockquote>
      <p><b>Звідки взялась приказка про ковдри?</b> Республіканці давно і жорстко критикують попереднього американського президента за небажання надавати Україні допомогу смертельною зброєю. Зокрема, у 2015 році республіканський сенатор Джон Маккейн сказав: "Українців убивають, а ми відправляємо ковдри. Ковдри не справляються проти російських танків".</p>
    </article>
  </body>
</html>