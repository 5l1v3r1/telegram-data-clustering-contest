<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/tamer-heper/muhatap-yanlis-secilmis-2220818"/>
    <meta property="og:site_name" content="Posta"/>
    <meta property="article:published_time" content="2019-11-21T05:01:22+00:00"/>
    <meta property="og:title" content="Muhatap yanlış seçilmiş"/>
    <meta property="og:description" content="Bir daire satın aldım. Dairenin eski sahibi daire üzerinden kredi çekmişti, benim de param çıkışmadığı için geri kalan senetleri ben ödeyecektim ve ödedim."/>
  </head>
  <body>
    <article>
      <h1>Muhatap yanlış seçilmiş</h1>
      <address><time datetime="2019-11-21T05:01:22+00:00">21 Nov 2019, 05:01</time> by <a rel="author">Tamer Heper</a></address>
      <p>Bir daire satın aldım. Dairenin eski sahibi daire üzerinden kredi çekmişti, benim de param çıkışmadığı için geri kalan senetleri ben ödeyecektim ve ödedim. Kredi bittikten sonra “Hacizi kaldırın” diye bankaya gittim. Banka, “Bu adamın bu bankaya başka borcu da var” dedi. Ben de bankaya “Adamın konut borcunu kabul etmiştim, başka borcunu kabul etmiyorum” dedim.</p>
      <p>Banka “Açıkta borcu ve kredi kartı borcu var. Bunlar ödenmeden hacizi kaldıramayız” dedi. Bankaya “Bu borcun hepsini ödeyeceğim, haczi kaldıracak mısınız?” diye sordum. “Avukatlara git, borcun ne kadar olduğunu öğren, hepsini öde, evrakları al bankaya gel” dediler. Ben de avukatlara ve icralara gittim parayı ödedim, evrakları aldım bankaya gittim. Bu sefer de “Bu adam başka bir adama kefil olmuş.</p>
      <p>Bunu da ödemek zorundasın yoksa hacizi kaldıramayız” dediler. “Bunu daha önce niye söylemediniz. Niye bana bu parayı ödettirdiniz? diye sordum. O da bizi ilgilendirmez, bunu da öde bundan sonra haczi kaldıralım” dediler. Ben bu adamdan daire aldım, borçları değil. Bunu yapma hakları, benim de ödeme sorumluluğum var mı? ● H.Y.</p>
      <p>★ ★ ★ ★ ★</p>
      <p>Mektubun tamamı bu, sanki bir komedi filmi senaryosu... Onun için aynen aldım, özetlemedim. Ancak ben kısaca yanıt vereceğim: “Hiç böyle bir şey olur mu?” Okuyucuma söyleyeceğim şu: Kendisi satın aldığı daireye koyulan hacizle ilgili borçtan sorumlu.</p>
      <p>Satın aldığı tarihte bu gayrimenkule koyulan haciz ne ise bunları öder, haciz kalkar. Eski malikin birilerine kefil olması veya adamın kredi kartı borcu, okuyucumu niye ilgilendirsin? Aldığı evin üzerindeki haczi kaldırmak için de bankaya yalvarması gerekmiyor. Haciz, ilgili icra dosyasında.</p>
      <p>Parayı bankaya elden ödemek mecburiyetinde de değil, gidilir icra dosyasına ödenir. İcra dosyasına, icra müdürlüğünün yapacağı hesaplama neticesi ortaya çıkan borcu öder, borç bittiğinde yine aynı dosyadan haczin kaldırılmasını ister.</p>
      <p>İcra müdürlüğü haczi kaldırır, okuyucum da salimen evine gider. ”Ne olur haczimi kaldırın” diye bankadan ricacı olmaz. Kendisini ona tabi olarak gördüğü takdirde daha çoook borç çıkarırlar. Benim önerim, işini icra dosyasından halletmesidir, alacaklıya bağlı değildir.</p>
    </article>
  </body>
</html>