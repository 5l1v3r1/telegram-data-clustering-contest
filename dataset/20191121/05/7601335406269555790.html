<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilfoglio.it/preghiera/2019/11/21/news/il-fastidio-del-romantico-287967/"/>
    <meta property="og:site_name" content="IL FOGLIO"/>
    <meta property="article:published_time" content="2019-11-21T05:07:00+00:00"/>
    <meta property="og:title" content="Il fastidio del romantico"/>
    <meta property="og:description" content="Amica lettrice, il nuovo libro di poesie di Franco Arminio ti piacerà sicuramente"/>
  </head>
  <body>
    <article>
      <h1>Il fastidio del romantico</h1>
      <h2>Amica lettrice, il nuovo libro di poesie di Franco Arminio ti piacerà sicuramente</h2>
      <address><time datetime="2019-11-21T05:07:00+00:00">21 Nov 2019, 05:07</time> by <a rel="author">Camillo Langone</a></address>
      <p>Amica lettrice, sorella ipocrita, il nuovo libro di poesie di Franco Arminio ti piacerà più dei precedenti perché stavolta l’argomento è amoroso. <b>Personalmente il bardo d’Irpinia lo preferisco quando scrive di paesi, ma io sono un maschio, di quei maschi classici infastiditi dal romantico.</b> Sono infastidito anche dalla parola “sesso”, troppe esse, troppa fatica, troppo dualismo con la parola “amore”. Arminio la scrive frequentemente, e scrive tranquillamente due versi così: “Finalmente mi hai baciato / Vado a dormire con il cielo in bocca”. Io versi così non sono capace nemmeno di ipotizzarli ma forse a te diletteranno. Su altre poesie sono incerto, mi attraggono e mi respingono al contempo: “Fare l’amore / è un lavoro prezioso. /… / E’ un lavoro da restauratori del sacro”. Chissà tu cosa ne pensi. Invece il titolo della raccolta, edita da Bompiani, mi convince appieno: <a href="https://amzn.to/2KEaQde">“L’infinito senza farci caso”</a>. Con la sua somma di estetica e di mistica, e il risultato di sublime sprezzatura, forse sarebbe piaciuto perfino a Cristina Campo. E a te, lettrice amica, sorella ipocrita?</p>
      <related>
        <h4>Articoli Correlati</h4>
        <a href="https://www.ilfoglio.it/preghiera/2019/11/13/news/easton-ellis-sottovaluta-il-conformismo-dell-anagrafe-286294/"/>
        <a href="https://www.ilfoglio.it/preghiera/2019/11/14/news/venezia-e-caduta-nel-1797-lamentarsi-oggi-e-anacronistico-286587/"/>
        <a href="https://www.ilfoglio.it/preghiera/2019/11/15/news/essere-anti-decadenti-a-venezia-e-quasi-impossibile-ma-qualcuno-ci-e-riuscito-286855/"/>
        <a href="https://www.ilfoglio.it/preghiera/2019/11/16/news/un-consiglio-agli-ansiosi-e-ai-depressi-visitate-i-cimiteri-287150/"/>
        <a href="https://www.ilfoglio.it/preghiera/2019/11/20/news/san-luca-e-una-foto-dellautodemolizione-in-corso-del-cattolicesimo-italiano-287727/"/>
        <a href="https://www.ilfoglio.it/preghiera/2019/11/19/news/ben-venga-la-divina-commedia-usata-a-fini-politici-287483/"/>
      </related>
    </article>
  </body>
</html>