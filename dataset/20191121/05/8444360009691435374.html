<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/texnologia/apple-i-eklekti-etoimos-na-tin-eksairesei-tramp-apo-tous-dasmous-pros-tin-kina/2920190/"/>
    <meta property="og:site_name" content="Newsit.gr"/>
    <meta property="article:published_time" content="2019-11-21T05:28:08+00:00"/>
    <meta property="og:title" content="Apple η… εκλεκτή – Έτοιμος να την εξαιρέσει Τραμπ από τους δασμούς προς την Κίνα"/>
    <meta property="og:description" content="Το ενδεχόμενο να εξαιρέσει την Apple από τους δασμούς των Κινεζικών προϊόντων εξετάζει ο Τραμπ, έπειτα από την επίσκεψή του σε εργοστάσιο της εταιρείας."/>
  </head>
  <body>
    <article>
      <h1>Apple η… εκλεκτή – Έτοιμος να την εξαιρέσει Τραμπ από τους δασμούς προς την Κίνα</h1>
      <h2>Το ενδεχόμενο να εξαιρέσει την Apple από τους δασμούς των Κινεζικών προϊόντων εξετάζει ο Τραμπ, έπειτα από την επίσκεψή του σε εργοστάσιο της εταιρείας.</h2>
      <address><time datetime="2019-11-21T05:28:08+00:00">21 Nov 2019, 05:28</time> by <a rel="author">Newsit Newsroom</a></address>
      <p>«Το μελετάμε», απάντησε ο Τραμπ ερωτηθείς από δημοσιογράφο καθώς ο διευθύνων σύμβουλος της Apple του επεδείκνυε τις εγκαταστάσεις στο εργοστάσιο της εταιρείας στο Όστιν (Τέξας) που συναρμολογεί τους επιτραπέζιους υπολογιστές Mac Pro.</p>
      <p><b>Ο Κουκ, που έχει στενή σχέση με τον Τραμπ, θέλει η Apple να εξαιρεθεί από τους δασμούς,</b> το βασικό όπλο της Ουάσινγκτον στον εμπορικό πόλεμο που μαίνεται από πέρυσι ανάμεσα στις δύο μεγαλύτερες οικονομίες του πλανήτη.</p>
      <p>«Το πρόβλημα είναι ότι έχεις τη Samsung. Είναι σπουδαία εταιρεία, αλλά είναι ανταγωνιστής της Apple, και δεν είναι δίκαιο αν, επειδή έχουμε μια εμπορική συμφωνία με την Κορέα — κλείσαμε μια σπουδαία εμπορική συμφωνία με τη Νότια Κορέα — αλλά πρέπει να μεταχειριζόμαστε την Apple με παρόμοιο τρόπο όπως και τη Samsung», είπε ο ένοικος του Λευκού Οίκου, χωρίς να διευκρινίσει τι ακριβώς εννοούσε.</p>
      <h3>Νέες εγκαταστάσεις στο Όστιν</h3>
      <p><b>Η Apple ανακοίνωσε τον Σεπτέμβριο ότι οι νέοι υπολογιστές της Mac Pro θα συναρμολογούνται στο Όστιν</b>, μερικές ημέρες μετά την απόφαση των αρχών των ΗΠΑ να εγκρίνουν τις δέκα από τις δεκαπέντε αιτήσεις της για την εξαίρεσή της από τους δασμούς που επιβάλλονται σε αγαθά εισαγόμενα από την Κίνα.</p>
      <p>Η εταιρεία ζήτησε αυτόν τον μήνα να εξαιρεθούν επίσης από τους δασμούς τα ρολόγια της που κατασκευάζονται στην Κίνα, ενδιάμεσα αγαθά που αξιοποιούνται για την κατασκευή των iPhone και άλλων καταναλωτικών ηλεκτρονικών.</p>
      <p>Ο Τραμπ δεν παύει να επαναλαμβάνει ότι η τόνωση του μεταποιητικού τομέα των ΗΠΑ είναι ανάμεσα στους βασικούς στόχους της προεδρίας του κι ασκεί συχνά μέσω Twitter πίεση σε αμερικανικές βιομηχανίες να κρατούν θέσεις εργασίας εντός της χώρας.</p>
      <p>Η Apple ανακοίνωσε νωρίτερα χθες ότι άρχισε να ανεγείρει νέες εγκαταστάσεις στο Όστιν στις οποίες πρόκειται να απασχολούνται σε πρώτη φάση 5.000 εργαζόμενοι, με τον αριθμό τους να φθάνει αργότερα έως και τους 15.000. <b>Η λειτουργία των εγκαταστάσεων αναμένεται να αρχίσει το 2022.</b></p>
    </article>
  </body>
</html>