<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019404/%DA%86%D9%86%D8%AF-%D9%86%D9%81%D8%B1-%D9%85%D9%82%D8%B1%D8%B1%DB%8C-%D8%A8%DB%8C%D9%85%D9%87-%D8%A8%DB%8C%DA%A9%D8%A7%D8%B1%DB%8C-%DA%AF%D8%B1%D9%81%D8%AA%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T05:41:49+00:00"/>
    <meta property="og:title" content="چند نفر مقرری بیمه بیکاری گرفتند؟"/>
    <meta property="og:description" content="اعلام آخرین آمار مقرری بگیران بیمه بیکاری، سهم ۶۶ درصدی زنان از اشتغال بازار کار و بی نتیجه ماندن دومین نشست کمیته دستمزد ۹۹ از مهمترین عناوین خبرهای این هفته حوزه کار و اشتغال بود."/>
  </head>
  <body>
    <article>
      <h6 class="kicker">کار و تعاون در هفته‌ای که گذشت</h6>
      <h1>چند نفر مقرری بیمه بیکاری گرفتند؟</h1>
      <address><time datetime="2019-11-21T05:41:49+00:00">21 Nov 2019, 05:41</time> by <a rel="author">ندا خسرو شاهی</a></address>
      <p>اعلام آخرین آمار مقرری بگیران بیمه بیکاری، سهم ۶۶ درصدی زنان از اشتغال بازار کار و بی نتیجه ماندن دومین نشست کمیته دستمزد ۹۹ از مهمترین عناوین خبرهای این هفته حوزه کار و اشتغال بود.</p>
      <p>به گزارش ایسنا، این هفته مدیرکل حمایت از مشاغل و بیمه بیکاری وزارت کار از حفظ ۲۰۰ هزار فرصت شغلی در شش ماهه امسال خبر داد و گفت: با همراهی بنگاه‌های اقتصادی، کارگران و کارفرمایان و همکاری بانکها و بیمه‌ها و حمایت و پیگیری مسئولان استانها از ریزش ۲۰۰ هزار نیروی کار در کشور طی شش ماهه نخست امسال جلوگیری شد.</p>
      <p>وی همچنین از پرداخت مقرری <a href="https://www.isna.ir/news/98082617157">بیمه بیکاری</a> به ۲۶۳ هزار نفر تا پایان شهریور ماه خبر داد و گفت: این میزان نسبت به مهرماه امسال با کاهش سه درصدی مواجه بوده و به ۲۵۵ هزار نفر رسیده است.</p>
      <p>آنطور که یاوری گفته همه کارگران مشمول قانون کار و قانون تامین اجتماعی که بدون میل و اراده خود از کار بیکار شده باشند می‌توانند از مزایای بیمه بیکاری بهره مند شوند.</p>
      <p>در هفته‌ای که گذشت دومین نشست کمیته دستمزد شورای عالی کار با حضور نمایندگان تشکل‌های کارگری و کارفرمایی برگزار شد.البته در این نشست نمایندگان وزارت اقتصاد و صمت و مرکز آمار هم بودند.</p>
      <p>علیرغم آنکه قرار بود در دومین جلسه کمیته دستمزد به راهکارهای ترمیم <a href="https://www.isna.ir/news/98082818514">حقوق و دستمزد</a> و تقویت معیشت جامعه کارگری پرداخته شود نماینده کارگران در شورای عالی کار از بی‌نتیجه ماندن این جلسه به دلیل اختلاف نظر گروه کارفرمایی و کارگری خبر داد.</p>
      <p>به گفته وی، گزارشی که نماینده مرکز آمار ارائه کرد صرفا آماری بود و تبدیل به هزینه کرد خانوارهای نشده بود تا بتوانیم سر آن بحث و گفت وگو و تبادل نظر کنیم و علاوه بر آن گروه کارفرمایی معتقد بود که برخی از اقلام سبد معیشت کارگران باید حذف شود چرا که تامین آنها وظیفه دولت است.</p>
      <p><a href="http://www.isna.ir/news/98082818118">سهم ۶۶ درصدی زنان</a> از اشتغال سال گذشته خبر دیگری بود که از سوی رئیس هیات مدیره صندوق کارآفرینی امید اعلام شد.</p>
      <p>به گفته ربیعی، زنان سهم بزرگی از بازار اشتغال را به خود اختصاص داده‌اند به نحوی که ۴۰ درصد سهم دریافت تسهیلات متعلق به زنان روستایی است و امروز نرخ مشارکت اقتصادی زنان در بحث اشتغال از ۱۲ درصد به ۱۸ درصد و در حوزه روستایی از ۱۸ درصد به ۲۳ درصد رسیده است.</p>
      <p>رئیس هیات مدیره صندوق کارآفرینی امید درعین حال با تاکید بر لزوم توسعه پوشش بیمه‌ای روستاییان و عشایر گفته با توجه به آنکه جمعیت سالمند ایران در آینده به ۳۰ میلیون نفر می‌رسد در صورتی که نظام بیمه‌ای مناسبی درحمایت از روستاییان و عشایر تدوین نشود جامعه‌ای فقیر را پیش رو خواهیم داشت.</p>
      <p>اتاق تعاون ایران اخیرا و برای نخستین بار از مهرماه ۱۳۹۸ نسبت به اجرای طرح شامخ ساختمان ( شاخص مدیران خرید) اقدام کرده و گزارشهای ماهانه خود را در این بخش منتشر خواهد کرد.بر اساس گزارش مرکز آمار اتاق تعاون ایران، بررسی‌های آماری در بخش ساختمان در مهرماه سال‌جاری نشان می‌دهد که عدد شاخص مدیران خرید (شامخ) کل در بخش ساختمان ۴۴.۳ بوده که نشان می‌دهد وضعیت بخش ساختمان نسبت به ماه قبل روند آرامی داشته است. بنابر اعلام فعالان اقتصادی این صنعت، مقدار تولید یا ارائه خدمات با رقم شاخص۴۴.۳۰، میزان فروش ۴۷.۴۷ و سفارشات جدید ۴۶.۲ تا حدودی نسبت به شهریور کاهش داشته است که قرار گرفتن در ماه‌های محرم و صفر در پایین بودن حجم معاملات بی تاثیر نبوده و همزمان موجودی مواد اولیه با رقم  ۴۱.۷۷ در مقایسه با شهریور ماه روند کاهشی داشته است.</p>
      <p>در یک دسته بندی کلی، بخش ساختمان در ایران شامل دو بخش کلی مسکونی و غیرمسکونی است که در بخش مسکونی طبق آمار منتشره توسط بانک مرکزی، در مهرماه ۹۸ تعداد <a href="https://www.isna.ir/news/98082818569">معاملات آپارتمان‌های مسکونی</a> تهران به ۳۴۰۰ واحد رسیده که هرچند نسبت به ماه گذشته ۲۲ درصد افزایش یافته اما نسبت به ماه مشابه سال  گذشته ۶۳.۷ درصد کاهش نشان می‌دهد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98082818514/%D8%A7%D8%AE%D8%AA%D9%84%D8%A7%D9%81-%D9%86%D8%B8%D8%B1-%DA%A9%D9%85%DB%8C%D8%AA%D9%87-%D8%AF%D8%B3%D8%AA%D9%85%D8%B2%D8%AF-%DA%A9%D8%A7%D8%B1%DA%AF%D8%B1%D8%A7%D9%86-%D8%B1%D8%A7-%D8%A8%DB%8C-%D9%86%D8%AA%DB%8C%D8%AC%D9%87-%DA%AF%D8%B0%D8%A7%D8%B4%D8%AA"/>
        <a href="https://www.isna.ir/news/98082315089/%DA%86%D9%86%D8%AF-%D8%AF%D8%B1%D8%B5%D8%AF-%D9%81%D8%A7%D8%B1%D8%BA-%D8%A7%D9%84%D8%AA%D8%AD%D8%B5%DB%8C%D9%84%D8%A7%D9%86-%D9%85%D8%AA%D9%82%D8%A7%D8%B6%DB%8C-%DA%A9%D8%B3%D8%A8-%D9%85%D9%87%D8%A7%D8%B1%D8%AA-%D9%87%D8%B3%D8%AA%D9%86%D8%AF"/>
        <a href="https://www.isna.ir/news/98082213929/%D8%A8%D8%B1%DA%AF%D8%B2%D8%A7%D8%B1%DB%8C-%D8%AF%D9%88%D9%85%DB%8C%D9%86-%D9%86%D8%B4%D8%B3%D8%AA-%DA%A9%D9%85%DB%8C%D8%AA%D9%87-%D8%AF%D8%B3%D8%AA%D9%85%D8%B2%D8%AF-%D8%AF%D9%88%D8%B4%D9%86%D8%A8%D9%87-%D8%A2%DB%8C%D9%86%D8%AF%D9%87"/>
      </related>
    </article>
  </body>
</html>