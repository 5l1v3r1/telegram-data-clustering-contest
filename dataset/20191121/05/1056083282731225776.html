<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019390/%D8%A7%D9%85%DB%8C%D8%B1-%D8%AE%D8%A7%D9%86%D8%B2%D8%A7%D8%AF%DB%8C-%D8%B3%D8%B1%D8%B9%D8%AA-%D8%B9%D9%85%D9%84%DB%8C%D8%A7%D8%AA-%D8%B3%D8%AA%D8%A7%D8%AF%DB%8C-%D9%86%DB%8C%D8%B1%D9%88%DB%8C-%D8%AF%D8%B1%DB%8C%D8%A7%DB%8C%DB%8C-%D8%A7%D9%81%D8%B2%D8%A7%DB%8C%D8%B4-%D9%85%DB%8C-%DB%8C%D8%A7%D8%A8%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T05:14:59+00:00"/>
    <meta property="og:title" content="امیر خانزادی: سرعت عملیات ستادی نیروی دریایی افزایش می یابد"/>
    <meta property="og:description" content="ایسنا/هرمزگان فرمانده نیروی دریایی ارتش با اشاره به جابجایی هسته اولیه ستاد نیروی دریایی به بندرعباس، گفت: از امروز توجه بیشتری به سواحل دریای مکران، تنگه هرمز، خلیج‌فارس و دریای عمان خواهد شد و در کانون توجهات مسئولان نیروهای مسلح، ارتش جمهوری اسلامی ایران و نیروی دریایی قرار خواهد گرفت."/>
  </head>
  <body>
    <article>
      <h6 class="kicker">هسته اولیه ستاد نیروی دریایی به بندرعباس منتقل شد</h6>
      <h1>امیر خانزادی: سرعت عملیات ستادی نیروی دریایی افزایش می یابد</h1>
      <address><time datetime="2019-11-21T05:14:59+00:00">21 Nov 2019, 05:14</time> by <a rel="author">امير حسين طالبي</a></address>
      <p>ایسنا/هرمزگان فرمانده نیروی دریایی ارتش با اشاره به جابجایی هسته اولیه ستاد نیروی دریایی به بندرعباس، گفت: از امروز توجه بیشتری به سواحل دریای مکران، تنگه هرمز، خلیج‌فارس و دریای عمان خواهد شد و در کانون توجهات مسئولان نیروهای مسلح، ارتش جمهوری اسلامی ایران و نیروی دریایی قرار خواهد گرفت.</p>
      <p>امیر دریادار حسین خانزادی صبح امروز در حاشیه حضور در منطقه یکم نداجا و انتقال هسته اولیه ستاد نیروی دریایی به بندرعباس‌ در گفت‌وگو با ایسنا، افزود: کشور جمهوری اسلامی ایران از مرزهای دریایی و آبی بسیار وسیعی برخوردار است که بخش‌های زیادی از آن در سواحل مکران، کشورمان را بلا واسطه به آب‌های آزاد متصل می‌کند.</p>
      <p>وی با بیان اینکه از سال‌های گذشته با هدایت‌های مدبرانه مقام معظم رهبری موضوع جابجایی ستاد نیروی دریایی از تهران به بندرعباس و قرار گرفتن در نزدیکی منطقه عملیاتی در دستور کار قرار گرفت، اظهار کرد: امروز در آستانه هفتم آذرماه روز نیروی دریایی تصمیم گرفته شد که هسته اولیه ستاد نیروی دریایی به بندرعباس منتقل شود.</p>
      <figure>
        <img src="https://cdn.isna.ir/d/off/khalijefars/2019/11/21/3/61491316.jpg"/>
      </figure>
      <p>فرمانده نیروی دریایی ارتش تصریح کرد: این به معنا است که از امروز توجه بیشتری به سواحل دریای مکران، تنگه هرمز، خلیج‌فارس و دریای عمان خواهد شد و در کانون توجهات مسئولان نیروهای مسلح، ارتش جمهوری اسلامی ایران و نیروی دریایی قرار خواهد گرفت.</p>
      <p>وی با اشاره به اینکه با این اقدام بخش قابل‌توجهی از هسته اولیه ستاد نیروی دریایی به بندرعباس جابجا خواهند شد، خاطرنشان کرد: هدایت نیروها در منطقه با کنترل و تمرکز بیشتری از سوی ستاد صورت خواهد گرفت و سرعت عملیات ستادی افزایش خواهد یافت.</p>
      <figure>
        <img src="https://cdn.isna.ir/d/off/khalijefars/2019/11/21/3/61491318.jpg"/>
      </figure>
      <p>امیر دریادار خانزادی با بیان اینکه این موضوع به ناوگان نیروی دریایی این اجازه را می‌دهد تمرکز بیشتری بر روی دریا داشته باشد، عنوان کرد: به‌نوعی در آینده بازدارندگی گسترش‌یافته از نیروی دریایی در دریا را شاهد خواهیم بود.</p>
      <p>
        <b>به گزارش ایسنا، در این مراسم که با حضور استاندار هرمزگان برگزار شد، ستاد فرماندهی نداجا در بندرعباس در زمینی به وسعت ۸۵۰۰ هکتار در ساختمانی به زیربنای ۲۶ هزار و ۴۳۲ متر و در سه ساختمان شامل یک ساختمان چهار طبقه، یک ساختمان سه طبقه و دو  ساختمان دو طبقه احداث شده است.</b>
      </p>
      <figure>
        <img src="https://cdn.isna.ir/d/off/khalijefars/2019/11/21/3/61491317.jpg"/>
      </figure>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/photo/98083019508/%D8%AD%D8%B6%D9%88%D8%B1-%D9%81%D8%B1%D9%85%D8%A7%D9%86%D8%AF%D9%87-%D9%86%DB%8C%D8%B1%D9%88%DB%8C-%D8%AF%D8%B1%DB%8C%D8%A7%DB%8C%DB%8C-%D8%A7%D8%B1%D8%AA%D8%B4-%D8%AF%D8%B1-%D8%A8%D9%86%D8%AF%D8%B1%D8%B9%D8%A8%D8%A7%D8%B3"/>
      </related>
    </article>
  </body>
</html>