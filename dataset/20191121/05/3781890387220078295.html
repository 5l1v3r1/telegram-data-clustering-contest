<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742793"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T05:12:00+00:00"/>
    <meta property="og:title" content="&quot;เดียร์&quot;ฟ้อง&quot;ช่อ&quot;บิดเบือนถือหุ้นสื่อ ไต่สวนนัดแรก24ก.พ.63"/>
    <meta property="og:description" content="สงครามนางฟ้า!!'มาดามเดียร์' ส่งทนายฟ้อง 'ช่อ' แล้วปมบิดเบือนข้อเท็จจริงถือหุ้นและคลอบงำสื่อ พร้อมเรียกร้องอย่าใช้เอกสิทธิ ส.ส.หลีกเลี่ยงกระบวนการพิสูจน์ความจริงในศาล เผยนัดไต่สวนครั้งแรกวันที่ 24 ก.พ.2563  "/>
  </head>
  <body>
    <article>
      <h1>"เดียร์"ฟ้อง"ช่อ"บิดเบือนถือหุ้นสื่อ ไต่สวนนัดแรก24ก.พ.63</h1>
      <address>
        <time datetime="2019-11-21T05:12:00+00:00">21 Nov 2019, 05:12</time>
      </address>
      <p>
        <b>สงครามนางฟ้า!!"มาดามเดียร์" ส่งทนายฟ้อง "ช่อ" แล้วปมบิดเบือนข้อเท็จจริงถือหุ้นและคลอบงำสื่อ พร้อมเรียกร้องอย่าใช้เอกสิทธิ ส.ส.หลีกเลี่ยงกระบวนการพิสูจน์ความจริงในศาล เผยนัดไต่สวนครั้งแรกวันที่ 24 ก.พ.2563  </b>
      </p>
      <p>เมื่อวันที่ 21 พ.ย. ที่รัฐสภา น.ส.วทันยา วงษ์โอภาสี ส.ส.บัญชีรายชื่อ พรรคพลังประชารัฐ (พปชร.)แถลงว่า เมื่อช่วงเช้าที่ผ่านมาตนได้มอบหมายให้ทนายความดำเนินการฟ้องร้องน.ส.พรรณิการ์ วานิช ส.ส.บัญชีรายชื่อและโฆษกพรรรอนาคตใหม่ (อนค.) ต่อศาลอาญา ในคดีหมิ่นประมาทและหมิ่นประมาทด้วยการโฆษณา เพื่อปกป้องสิทธิและศักดิ์ศรีของตนเองและคู่สมรส เนื่องจากโฆษกพรรคอนาคตใหม่ได้บิดเบือนข้อเท็จจริงจนทำให้ตนเองพร้อมกับคู่สมรสเสียหาย<br/><br/>น.ส.วทันยา กล่าวว่า ยืนยันว่าส่วนตัวไม่เคยดำรงตำแหน่งใดๆและไม่มีส่วนเกี่ยวข้องกับบริษัท เนชั่นมัลติมีเดีย ดังที่โฆษกพรรคได้แถลงต่อสื่อมวลชนเมื่อวันที่ 18 พ.ย.ที่ผ่านมา นอกจากนี้ ตนเองและคู่สมรส ไม่ได้เป็นเจ้าของและเป็นผู้ถือหุ้นในกิจการสื่อใดๆ ตั้งแต่ก่อนที่จะลงสมัครรับเลือกตั้งเป็นส.ส. ดังนั้นไม่ว่าจะตีความคู่สมรสทั้งทางนิตินัยหรือพฤตินัย ตนเองก็ทำถูกต้องตามกฎหมายทุกประการ<br/><br/>"จากประสบการณ์ที่ผ่านมาสื่อมวลชนทราบดีว่าการเป็นผู้บริหารนั้นไม่สามารถเข้าไปแทรกแซงกระบวนการทำงานนำเสนอข่าวของสื่อได้ เพราะการทำงานของสื่อต้องมีเสรีภาพและดิฉันก็ได้ตระหนักตรงนี้มาตลอดว่าต้องมีวุฒิภาวะในการแยกแยะระหว่างเรื่องส่วนตัวและเรื่องของงานออกจากกัน ดังนั้นขอให้คุณพรรณิการ์อย่าใช้เอกสิทธิ์ของส.ส.ในการหลีกเลี่ยงกระบวนการพิสูจน์ความจริงในชั้นศาล ควรมาสู้ด้วยข้อเท็จจริงตามกระบวนการยุติธรรม เพราะถ้ารักจะกล่าวหาผู้อื่นต้องกล้าพิสูจน์ความจริงอย่างมีความรับผิดชอบด้วย" น.ส.วทันยา กล่าว<br/><br/>น.ส.วทันยา กล่าวว่า สำหรับคดีดังกล่าวไม่ได้ฟ้องร้องเรียกค่าเสียหายเป็นตัวเงินแต่ต้องการปกป้องศักดิ์ศรีเท่านั้น โดยศาลรับคำฟ้องไว้ทำการไต่สวนมูลฟ้องและนัดไต่สวนครั้งแรกในวันที่ 24 ก.พ.2563  อย่างไรก็ตามภายหลังจากที่ได้มีการฟ้องคดีไปแล้ว ตนก็ไม่มีความประสงค์จะแสดงความคิดเห็นในเรื่องนี้อีก เพราะการทำงานในฐานะส.ส.และกรรมาธิการ ก็มีภารกิจเพื่อประเทศชาติ ดังนั้นขอพิสูจน์ความจริงตามกระบวนการยุติธรรมและจะไม่สร้างวาทกรรมทางการเมือง.</p>
    </article>
  </body>
</html>