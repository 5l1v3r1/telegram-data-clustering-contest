<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.emerce.nl/nieuws/nederland-zit-klaar-black-friday-zoekverkeer-49"/>
    <meta property="og:site_name" content="Emerce"/>
    <meta property="article:published_time" content="2019-11-21T05:21:00+00:00"/>
    <meta property="og:title" content="Nederland zit klaar voor Black Friday, zoekverkeer +49%"/>
    <meta property="og:description" content="De Nederlandse online consument zit in de startblokken te vieren met zijn portemonnee. Het zoekverkeer bij Google in de aanloop naar 29 november ligt 49 procent hoger dan in 2018."/>
  </head>
  <body>
    <article>
      <h1>Nederland zit klaar voor Black Friday, zoekverkeer +49%</h1>
      <address><time datetime="2019-11-21T05:21:00+00:00">21 Nov 2019, 05:21</time> by <a rel="author">Erwin Boogert</a></address>
      <p>
        <b>De Nederlandse online consument zit in de startblokken te vieren met zijn portemonnee. Het zoekverkeer bij Google in de aanloop naar 29 november ligt 49 procent hoger dan in 2018.</b>
      </p>
      <p>Het kwam eigenlijk als een totale verrassing voor Nederlandse webwinkels, Black Friday, toen de consument in 2016 op zoek ging naar de beste koopjes, acties en aanbiedingen. Ondernemers hadden direct door dat het serieus was en sprongen het jaar erop met twee benen in het water. Het resultaat: op de drukste dag voor Black Friday verkocht menigeen meer dan op de drukste dag voor kerst.</p>
      <p>Jaaranalyses van Google Trends laten zien dat de Nederlandse consument het koopjesfestijn van eind november beschouwt als het begin van de decembermaand en met zijn portemonnee klaar zit. Zo intensief zelfs, dat Black Friday sinds vorig jaar wordt <a href="https://www.emerce.nl/nieuws/black-friday-duurde-week-amazon-nederland-verrast">uitgesmeerd over de hele week</a> voorafgaand aan die dag. Niet zelden lopen de kortingen van dag op dag op naarmate de vrijdag nadert.</p>
      <p>Willem Waardenburg van Pink Marketing zocht voor <i>Emerce</i> naar de huidige trends in zoekverkeer. De cijfers bevestigen dat consumenten zich al weken oriënteren op waar welke koopjes te verwachten zijn. “Deze progressieve voorbereiding zien we ook dit jaar weer. Waar er vorig jaar in oktober 165.000 zoekopdrachten naar ‘Black Friday’ in de Google Ads Zoekwoordplanner waren, zijn er dit jaar in oktober 246.000 geweest. Dat is een toename van 49 procent.”</p>
      <p>Die interesse klinkt interessant voor webwinkeliers, maar hun marketeers zitten daar lang niet altijd om te springen. Net als bij bijvoorbeeld in de periode waarin het mogelijk is om van zorgverzekeraar te wisselen, stijgen ook nu de reclamekosten de pan uit.</p>
      <p>Waardenburg: “Het us aannemelijk dat de CPC’s omhoog gaan naarmate Black Friday dichterbij komt. Daarom is het slim om als adverteerder je plek in de aankoopbeslissing van de consument te claimen voordat het advertentiegeweld losbarst.”</p>
      <p>Hij pleit voor meer investeringen in de eigen mediakanalen. “Hier liggen kansen voor adverteerders, bijvoorbeeld door nu al te investeren in SEO. Daarnaast kan CRM natuurlijk een belangrijke rol spelen en is er nog tijd om koopjesjagers in te laten schrijven voor een nieuwsbrief met acties. Door potentiële klanten aan je te binden in de periode vóór Black Friday, verlicht je de druk om zichtbaar te zijn tijdens de topdrukte en kweek je commitment die voordelig kan zijn op de langere termijn.”</p>
      <p>Zo’n strategie dient ook een tweede doel. De consument zoekt behalve naar zoekt veel naar producten die normaalgesproken duur zijn en naar elektronica als PlayStation 4, Nintendo Switch, iPad of AirPods. Maar ook naar winkels en merken die dure producten verkopen. Denk aan: MediaMarkt, De Bijenkorf, Coolblue, BCC of Tommy Hilfiger. Een geslepen owned media-strategie brengt in deze setting meer organisch verkeer naar de website en niet alleen naar de grote namen.</p>
      <p>
        <i>Foto: <a href="https://www.flickr.com/photos/hubbardcoe/11224183416/">powhusku</a> (cc)</i>
      </p>
      <related>
        <h4>Gerelateerde items</h4>
        <a href="https://www.emerce.nl/nieuws/singles-day-nog-echt-begrip-nederland-haalt-sinterklaas-voren"/>
        <a href="https://www.emerce.nl/nieuws/ecommercebranche-zet-zich-schrap-decemberdrukte"/>
      </related>
    </article>
  </body>
</html>