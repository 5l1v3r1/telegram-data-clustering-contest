<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=960589"/>
    <meta property="og:site_name" content="Andhrajyothy"/>
    <meta property="article:published_time" content="2019-11-21T05:52:07+00:00"/>
    <meta property="og:title" content="మత్తుమందిచ్చి.. మంచంపైనే వదిలేసి.."/>
    <meta property="og:description" content="ADVT"/>
  </head>
  <body>
    <article>
      <h1>మత్తుమందిచ్చి.. మంచంపైనే వదిలేసి..</h1>
      <address>
        <time datetime="2019-11-21T05:52:07+00:00">21 Nov 2019, 05:52</time>
      </address>
      <figure>
        <img src="https://ajnews.andhrajyothy.com/AJNewsImages//ajadds//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>బాలింతకు నరకం చూపించిన వైద్యులు</b>
        </li>
        <li>
          <b>కదల్లేని స్థితిలో కన్నతల్లి</b>
        </li>
        <li>
          <b>పాలకోసం చంటిబిడ్డ రోదనలు</b>
        </li>
        <li>
          <b>నందిగామ ప్రభుత్వ వైద్యశాలలో నిర్లక్ష్యం</b>
        </li>
      </ul>
      <p><b>కృష్ణా/నందిగామ:</b> వైద్యుల నిర్లక్ష్యం, సిబ్బంది మధ్య సమన్వయ లోపం ఒక బాలింతకు శాపంగా మారింది. కుటుంబ నియంత్రణ ఆపరేషన్‌ కోసం వచ్చిన బాలింతకు మత్తు మందు ఇచ్చిన వైద్యులు సిబ్బంది అందుబాటులో లేరంటూ ఆపరేషన్‌ను వాయిదా వేసిన ఘటన నందిగామ ప్రభుత్వ వైద్యశాలలో జరిగింది. వైద్యుల నిర్లక్ష్యం, మత్తు ఇంజక్షన్‌ వల్ల కదలలేని స్థితిలో తల్లి ఉండగా, పాలిచ్చి లాలించేందుకు తల్లి లేక చంటి బిడ్డ రోదనలు వైద్యశాలలో చూపరులను సైతం కలచి వేశాయి. బాధ్యులపై చర్యలు తీసుకోవాలని బాధితులు డిమాండ్‌ చేశారు. సేకరించిన సమాచారం ప్రకారం జగ్గయ్యపేట మండలం పోచంపల్లి గ్రామానికి చెందిన మరియమ్మ ఇటీవల ఒక బిడ్డకు జన్మనిచ్చింది. ఆమె పుట్టిల్లు చందర్లపాడు మండలం కోనాయపాలెం. బిడ్డ పుట్టిన తరువాత కుటుంబ నియంత్రణ ఆపరేషన్‌ చేయించాలని మరియమ్మ కోనాయపాలెంకు చెందిన ఒక ఆశా వర్కర్‌ను కోరింది.</p>
      <p> </p>
      <p>  బుధవారం ఆపరేషన్‌ నిమిత్తం మరియమ్మ తన బంధువులతో కలసి నందిగామ ప్రభుత్వ వైద్యశాల పీపీ యూనిట్‌ వద్దకు చేరుకుంది. గ్రామానికి చెందిన ఏఎన్‌ఎం లేకుండా ఆపరేషన్‌ ఎలా చేస్తామని వైద్యులు ఆమెను ప్రశ్నించారు. దీంతో కోనాయపాలెం ఏఎన్‌ఎంకు ఫోన్‌ చేయగా, తనకు బదులు నందిగామలోని ఒక ఏఎన్‌ఎం ను పురమాయించింది. దీంతో ఆపరేషన్‌కు సిద్ధమైన వైద్యులు ఆమెకు మత్తు ఇచ్చారు. ఈ సమయంలోనే వైద్యశాలలో కంటి వెలుగు కార్యక్రమం జరుగుతుండడంతో సదరు ఏఎన్‌ఎం ఆ విధులకు హాజరైంది. ఆపరేషన్‌ వద్ద ఏఎన్‌ఎం తప్పనిసరి కావడంతో వైద్యులు ఆపరేషన్‌ నిలిపివేశారు. ఉదయం నుంచి సాయంత్రం వరకూ బెడ్‌పైనే ఉన్న మరియమ్మ మత్తు వీడడంతో సాయంత్రం వైద్యశాల నుండి బయటకు వచ్చింది. ఈఘటనపై మరియమ్మ, ఆమె బందువులు తీవ్ర ఆగ్రహం వ్యక్తం చేస్తున్నారు.</p>
      <p> </p>
      <p>
        <b>శాంపిల్‌ డోస్‌ మాత్రమే ఇచ్చాం</b>
      </p>
      <p>కుటుంబ నియంత్రణ ఆపరేషన్‌ జరిగే సమయంలో ఏఎన్‌ఎం తప్పని సరిగా పక్కన ఉండాల్సిన అవసరం ఉందని వైద్యుడు రవికుమార్‌ తెలిపారు. మరియమ్మ గ్రామం నుండి ఏఎన్‌ఎంను తీసుకురాలేదని, అయినా స్థానిక ఏఎన్‌ఎంను పెట్టుకొని ఆపరేషన్‌ చేసేందుకు సిద్దపడినట్లు తెలిపారు. వైద్యశాలలో అత్యవసర విధి ఉండడంతో ఆమె వెళ్లిపోయారని, దీని వల్ల ఆపరేషన్‌ నిలిపివేయాల్సి వచ్చిందన్నారు. ఆమెకు ఇచ్చింది శాంపిల్‌ డోస్‌ మాత్రమేనేని, ఆడోస్‌ వల్ల ఆమెకు ఎటువంటి అనారోగ్యం కాని, ఇబ్బంది గానీ ఉండదని ఆయన చెప్పారు. శుక్రవారం నాడు ఆమెకు ఆపరేషన్‌ చేస్తామని తెలిపారు.</p>
    </article>
  </body>
</html>