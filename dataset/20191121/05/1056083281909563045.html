<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919032/%D9%86%D9%85%D8%A7%DB%8C%D9%86%D8%AF%D9%87-%D8%B4%D9%87%D8%B1%DB%8C%D8%A7%D8%B1-%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86-%D8%AF%D8%B1-%D8%AD%D9%82%DB%8C%D9%82%D8%AA-%D8%A8%D9%87-%D8%A7%D9%85%D9%88%D8%A7%D9%84-%D9%85%D8%B1%D8%AF%D9%85-%D8%A2%D8%B3%DB%8C%D8%A8-%D8%B2%D8%AF%D9%87-%D8%A7%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T05:00:00+00:00"/>
    <meta property="og:title" content="نماینده شهریار: اغتشاشگران در حقیقت به اموال مردم آسیب زده‌اند"/>
    <meta property="og:description" content="نماینده مردم شهریار در مجلس با تاکید بر اینکه اغتشاشگران از مردم نیستند، گفت: اموال دولتی متعلق به عموم مردم است و آسیب به این اموال نوعی آسیب به جیب مردم به شمار می‌رود."/>
  </head>
  <body>
    <article>
      <h1>نماینده شهریار: اغتشاشگران در حقیقت به اموال مردم آسیب زده‌اند</h1>
      <address><time datetime="2019-11-21T05:00:00+00:00">21 Nov 2019, 05:00</time> by <a rel="author">علی قورچیان</a></address>
      <p>نماینده مردم شهریار در مجلس با تاکید بر اینکه اغتشاشگران از مردم نیستند، گفت: اموال دولتی متعلق به عموم مردم است و آسیب به این اموال نوعی آسیب به جیب مردم به شمار می‌رود.</p>
      <p>محمد محمودی شاه نشین در گفت‌وگو با ایسنا با اشاره به ناآرامی‌های اخیر در کشور و میزان خسارت‌های وارده به اموال عمومی در شهریار، بیان کرد: هنوز آمار دقیقی از میزان خسارت‌های وارده به اموال عمومی برآورد نشده است، اما به تعداد زیادی از بانک‌ها و فروشگاه‌ها توسط عده‌ای اغتشاش‌گر خسارات زیادی وارد شده است.</p>
      <p>وی در ادامه اظهار کرد: بنده شخصا در چندین کلیپ که از اغتشاشات منتشر شده است، دیدم که افرادی که به اموال عمومی آسیب می‌زنند از مردم نیستند. متاسفانه در اغتشاشات عده ای به دفتر امام جمعه، نماینده‌ها و شهرداری خسارت وارد کردند.</p>
      <p>نماینده مردم شهریار در مجلس تصریح کرد: کاملا مشخص بود که این افراد از مردم نبوده و تنها ۱۰ الی ۱۵ نفر که صورت خود را پوشانده بودند هجوم آورده و دست به تخریب زده‌اند. این اموال متعلق به عموم مردم است و آسیب به این اموال یعنی آسیب به جیب مردم.</p>
      <p>وی در ادامه تاکید کرد: برای جبران این خسارات نیز مجددا از اموال عمومی استفاده می‌شود که برای مردم است و در حقیقت آتش کشیدن اموال دولتی نوعی ضربه به مردم جامعه است.</p>
      <p>انتهای پیام</p>
    </article>
  </body>
</html>