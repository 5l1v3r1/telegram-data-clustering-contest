<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/apopseis/490369-telika-o-tsipras-ekane-strofi-360-moiron/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-21T05:46:10+00:00"/>
    <meta property="og:title" content="Τελικά, ο Τσίπρας έκανε στροφή… 360 μοιρών!"/>
    <meta property="og:description" content="Ηταν τον Μάιο του 2015 όταν ο Αλέξης Τσίπρας είχε πετάξει μια από τις δεκάδες «δολοφονικές» ως προς την ελληνική γλώσσα ατάκες του. Σε συνεδρίαση της"/>
  </head>
  <body>
    <article>
      <h1>Τελικά, ο Τσίπρας έκανε στροφή… 360 μοιρών!</h1>
      <address>
        <time datetime="2019-11-21T05:46:10+00:00">21 Nov 2019, 05:46</time>
      </address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/apopseis/490369-telika-o-tsipras-ekane-strofi-360-moiron/#">Facebook 0</a>
        </li>
        <li>
          <a href="https://www.eleftherostypos.gr/apopseis/490369-telika-o-tsipras-ekane-strofi-360-moiron/#">Twitter</a>
        </li>
        <li>
          <a href="https://www.eleftherostypos.gr/apopseis/490369-telika-o-tsipras-ekane-strofi-360-moiron/#">LinkedIn</a>
        </li>
        <li>
          <a href="https://www.eleftherostypos.gr/apopseis/490369-telika-o-tsipras-ekane-strofi-360-moiron/#">Περισσότερα</a>
        </li>
      </ul>
      <p>Ηταν τον Μάιο του 2015 όταν ο Αλέξης Τσίπρας είχε πετάξει μια από τις δεκάδες «δολοφονικές» ως προς την ελληνική γλώσσα ατάκες του. Σε συνεδρίαση της κεντρικής επιτροπής του ΣΥΡΙΖΑ είχε πει ότι θα κάνει στροφή 360 μοιρών αναφερόμενος στις μνημονιακές παρεμβάσεις που είχαν γίνει στα εργασιακά.</p>
      <figure>
        <img src="https://www.eleftherostypos.gr/wp-content/uploads/2017/10/tsaprounis-exo-1.jpg"/>
      </figure>
      <ul>
        <li/>
        <li/>
        <li/>
      </ul>
      <p>
        <b>Γράφει ο <a href="https://www.eleftherostypos.gr/tag/%CE%B3%CE%B9%CE%AC%CE%BD%CE%BD%CE%B7%CF%82-%CF%84%CF%83%CE%B1%CF%80%CF%81%CE%BF%CF%8D%CE%BD%CE%B7%CF%82/">Γιάννης Τσαπρούνης</a>*</b>
      </p>
      <p>ΤΟΤΕ γέλαγε όλη η χώρα, καθώς δεν είχε γίνει απολύτως κατανοητό ότι πηγαίναμε με ταχύτητα προς τον γκρεμό της εξόδου από την ευρωζώνη. Η άφθονη ολιγομάθεια του Αλέξη Τσίπρα γύρω από πάρα πολλά ζητήματα είναι εντυπωσιακή. Ενας θεός όμως ξέρει πώς μπορεί ένας πτυχιούχος του Πολυτεχνείου να μπερδεύει τις 180 και τις 360 μοίρες. Ισως, από την άλλη να ήταν απλά… προφητική η δήλωσή του.</p>
      <p>Ο Αλέξης Τσίπρας, τελικά, χρειάστηκε κάτι παραπάνω από τέσσερα χρόνια για να ολοκληρώσει την περιβόητη στροφή των 360 μοιρών. Γύρισε 180 μοίρες τον Ιούλιο του 2015 όταν αμέσως μετά το δημοψήφισμα από ηγέτης του αντιμνημονιακού μετώπου υπέγραψε το ολόδικό του τρίτο μνημόνιο. Και παρέμεινε πιστός στην εφαρμογή μνημονιακών πολιτικών μέχρι και φέτος το καλοκαίρι. Υστερα από τις τέσσερις απανωτές εκλογικές ήττες σε ευρωεκλογές, περιφερειακές, δημοτικές και εθνικές κάλπες ήταν σχεδόν αναμενόμενο πως σιγά σιγά θα επέστρεφε στην «αντιεξουσιαστική» ρητορική του.</p>
      <p>ΜΕΤΑ από τη συμμετοχή του στην πορεία του Πολυτεχνείου και την προχθεσινή συνέντευξή του στο «Open» επιβεβαίωσε ότι γύρισε άλλες 180 μοίρες σε σχέση με όσα υποστήριζε την τετραετία που βρισκόταν στο Μαξίμου. Τώρα πια ολοκλήρωσε τη στροφή των 360 μοιρών.</p>
      <p>ΕΓΙΝΕ και πάλι ο γνωστός Αλέξης Τσίπρας της περιόδου 2010 – 2014. Ή τουλάχιστον προσπαθεί να γίνει. Ναι μεν έχει υιοθετήσει το σκληρό ροκ ως αντιπολιτευτική γραμμή. Από την οικονομία και τις μεταρρυθμίσεις έως την αναθεώρηση του Συντάγματος και την ανομία. Αλλά υπάρχει μια σημαντική διαφορά. Διακρίνεται πλέον από έλλειψη πάθους και επιχειρημάτων – έστω και ψευδών.</p>
      <p>ΣΤΗΝ τηλεοπτική συνέντευξη εμφανίστηκε αμήχανος, εντελώς απροετοίμαστος και εκπέμποντας αντιφατικά μηνύματα. Τώρα ο Αλέξης Τσίπρας έχει να αντιμετωπίσει ένα τεράστιο προσωπικό πολιτικό πρόβλημα, το ότι επί 54 μήνες ήταν πρωθυπουργός! Οσο και να προσπαθεί να υποδυθεί το «παιδί του λαού» και τον αντισυστημικό είναι δύσκολο πια να συγκινήσει τα πλήθη.</p>
      <p>ΓΙΑΤΙ μπορεί και πάλι να λέει ό,τι θέλει. Αλλά οι πολίτες δεν ξεχνούν τα έργα του. Η συνολική στροφή των 360 μοιρών, ουσιαστικά, αποτελεί στροφή 180 μοιρών σε σχέση με όσα έκανε μέχρι πριν από λίγους μήνες. Και αυτή τη φορά δεν έχει να αντιμετωπίσει μόνο τους πολιτικούς αντιπάλους του. Βρίσκεται απέναντι από τον ίδιο του τον εαυτό.</p>
      <p>
        <i>
          <b>Από την έντυπη έκδοση</b>
        </i>
      </p>
      <p>
        <i>
          <b>*Ο Γιάννης Τσαπρούνης είναι διευθυντής σύνταξης του Ελεύθερου Τύπου</b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/apopseis/490369-telika-o-tsipras-ekane-strofi-360-moiron/#">Facebook 0</a>
        </li>
        <li>
          <a href="https://www.eleftherostypos.gr/apopseis/490369-telika-o-tsipras-ekane-strofi-360-moiron/#">Twitter</a>
        </li>
        <li>
          <a href="https://www.eleftherostypos.gr/apopseis/490369-telika-o-tsipras-ekane-strofi-360-moiron/#">LinkedIn</a>
        </li>
        <li>
          <a href="https://www.eleftherostypos.gr/apopseis/490369-telika-o-tsipras-ekane-strofi-360-moiron/#">Περισσότερα</a>
        </li>
      </ul>
    </article>
  </body>
</html>