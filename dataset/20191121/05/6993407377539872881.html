<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/30283310.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T05:00:23+00:00"/>
    <meta property="og:title" content="Радіо Свобода Daily: У ГПУ підтвердили, а потім спростували погашену судимість «слуги народу» за зґвалтування"/>
    <meta property="og:description" content="Лідер фракції «Слуга народу» запропонував зупинити членство Іванісова в партії і фракції на період перевірки"/>
  </head>
  <body>
    <article>
      <h1>Радіо Свобода Daily: У ГПУ підтвердили, а потім спростували погашену судимість «слуги народу» за зґвалтування</h1>
      <address><time datetime="2019-11-21T05:00:23+00:00">21 Nov 2019, 05:00</time> by <a rel="author" href="https://www.radiosvoboda.org/author/%D1%80%D0%B0%D0%B4%D1%96%D0%BE-%D1%81%D0%B2%D0%BE%D0%B1%D0%BE%D0%B4%D0%B0/%24qupr" target="_blank">Радіо Свобода</a></address>
      <h3>Судимість депутата «Слуги народу» за зґвалтування</h3>
      <p>Генеральний прокурор України <b>Руслан Рябошапка</b> підтвердив, що народний депутат з фракції «Слуга народу» <b>Роман Іванісов </b>був засуджений, однак судимість, за його словами, була погашена, тому «вважається, що людина не судима». Утім згодом Генпрокуратура оприлюднила <a href="https://www.radiosvoboda.org/a/news-gpu-sprostuvala-zayavu-ryaboshapky-pro-ivanisova/30283109.html">спростування інформації </a>про погашену судимість Іванісова. Там додали, що перевірка триває.</p>
      <p>Тим часом, лідер фракції «Слуга народу» <a href="https://www.facebook.com/david.braun.50951/posts/10206485509093943">Давид Арахамія запропонував</a> зупинити членство Іванісова в партії і фракції на період перевірки. Про те, що в Іванісова була судимість за зґвалтування неповнолітньої, спочатку написали ЗМІ. Іванісов у фейсбуці оприлюднив копію довідки про відсутність судимості.</p>
      <h3>Росіяни зняли обладнання із захоплених кораблів</h3>
      <p>Командувач ВМС Збройних сил України <b>Ігор Воронченко</b> повідомив, що про стан переданих Україні захоплених Росією кораблів можна буде говорити після проведення відповідних слідчих дій правоохоронними органами. За його словами, є інформація про те, що росіяни на захоплених кораблях демонтували деякі засоби зв’язку та навігаційне обладнання.</p>
      <p>Українські кораблі «Бердянськ», «Нікополь» та «Яни Капу» <a href="https://www.radiosvoboda.org/a/news-kater-povernennia/30283027.html">повернулися в порт Очакова. </a>На них чекали їхні екіпажі, звільнені з російського полону у вересні цього року. Українські кораблі забрали з Криму буксири «Гайдамака», «Сапфір» і «Титан». Поверталися кораблі майже дві доби.</p>
      <figure>
        <img src="https://gdb.rferl.org/6E7F85EB-0BF9-4ED6-956D-899A46DFCCC9.jpg"/>
        <figcaption>Український буксир «Яни Капу» біля порту Очакова</figcaption>
      </figure>
      <h3>Зеркаль пояснила, чому завершує роботу в МЗС України</h3>
      <p>Заступниця міністра закордонних справ України <b>Олена Зеркаль</b> <a href="https://www.radiosvoboda.org/a/news-zerkal-pojasnyla-prychyny-vidstavky/30282347.html">підтвердила намір піти</a> у відставку і пояснила мотиви своїх дій. Про це вона заявила в інтерв’ю Bihus.info. «З точки зору «ми будемо дружити з Росією» – я не той персонаж, який про дружбу», – наголосила Зеркаль, відзначивши також, що запропонований президентом Зеленським міністр закордонних справ <b>Вадим Пристайко </b>«сказав, що є запит суспільства на мир з Росією».</p>
      <p>Вона зазначила, що впродовж останнього місяця була відсторонена від процесів щодо газу, і це був останній аргумент, що треба йти. Зеркаль розповіла, що перед звільненням виконає останнє завдання.</p>
      <p>«Проведу процесуальне слухання в Гаазі по новому арбітражу, що стосується наших військових кораблів, які були затримані рік тому та утримувалися Росією, і наших моряків. І все, як я і обіцяла», – сказала Зеркаль.</p>
      <h3>Рада при ОП закликала Портнова не використовувати посвідчення журналіста</h3>
      <p>Рада з питань захисту свободи слова і прав журналістів при президентові України<a href="https://www.radiosvoboda.org/a/news-schemes-rada-pry-op-zayava/30282399.html"> підтримала журналістів програми «Схеми»</a>, засудила розголошення персональних даних її співробітників, а також тиск і погрози на їхню адресу з боку колишнього народного депутата і ексзаступника глави Адміністрації президента Андрія Портнова. Також представники Ради закликали ексзаступника голови Адміністрації президента Андрія Портнова не використовувати журналістське посвідчення та не наполягати на захисті його журналістських прав.</p>
      <h3>«Жарт» Данилюка про пропозицію американцю очолити Міноборони</h3>
      <p>Колишній секретар РНБО <b>Олександр Данилюк</b> <a href="https://www.radiosvoboda.org/a/news-danylyuk-vindman-propozytsija-zhart/30282503.html">твердить</a>, що пропозиція американському військовому <b>Александру Віндману</b> очолити Міністерство оборони України не була серйозною. Про це пишуть американські видання <b>The Daily Beast</b> та <b>The Washington Post</b>.</p>
      <p>«Очевидно, що це був лише жарт. У нас були набагато серйозніші питання для обговорення з різними людьми», – цитує слова Данилюка The Washington Post.</p>
      <p>У Конгресі під час слухань у справі щодо можливого імпічменту президентові Дональду Трампу <a href="https://www.radiosvoboda.org/a/slukhannia-vindman/30281000.html">Александр Віндман заявив</a>, що був присутній у Києві під час інавгурації президента Володимира Зеленського і що йому, американському громадянинові, тодішній секретар РНБО Олександр Данилюк тричі пропонував обійняти посаду міністра оборони України у новому уряді Зеленського. Віндман сказав, що рішуче відмовився від пропозиції і повідомив про це своєму керівництву.</p>
      <h3>Хата для депутата: за що Стефанчук, Скорик і Кабанов отримали компенсацію?</h3>
      <p>Понад три мільйони гривень у жовтні отримали 120 народних депутатів як компенсацію за житло. Так, наприклад, виявилось, що «слуга народу» <b>Руслан Стефанчук</b> орендує квартиру у своєї ж тещі, а його колега по фракції –​ екскварталівець <b>Олександр Кабанов</b> –​ згідно, з декларацією, знімає квартиру у брата першого помічника президента <b>Сергія Шефіра</b> Бориса (хоча і сам Кабанов, і Шефір стверджують, що ця інформація застаріла). Тим часом <b>Микола Скорик</b> з ОПЗЖ отримує відшкодування за готельний номер, хоча у Києві його родина мешкає на безоплатній основі у квартирі ексначальника Одеського порту. Чи є у цьому проблема? Детальніше про це – <a href="https://www.radiosvoboda.org/a/stefanchk-skoryk-kabanov-khata-dlia-deputata/30281113.html">у матеріалі </a>проєкту Радіо Свобода «Ньюзрум».</p>
      <figure>
        <iframe src="https://www.youtube.com/embed/af4aTnZ9YbM" width="640" height="360" data-service="Youtube" scrolling="no"/>
      </figure>
      <p>
        <b>Зеленський підписав зміни до закону про карпатські ліси, але вони влаштовують не всіх</b>
      </p>
      <p>Президент України <b>Володимир Зеленський </b>підписав закон, який, як передбачалося, забороняє всі види вирубки лісів у Карпатах, а також у національних природних парках та заказниках. І хоча другу норму екологічні активісти вітають, окремі положення документу викликали їхню критику. В організації «Екологія – Право – Людина» вказують на те, що положення, внесені до тексту вже до другого читання, можуть надати лісгоспам право проводити вирубки навіть там, де їх не було раніше. Детальніше про це – <a href="https://www.radiosvoboda.org/a/zminy-do-zakonu-pro-rubku-lisiv/30281757.html">читайте тут</a>.</p>
      <p>
        <b>Синоптики прогнозують <a href="https://www.radiosvoboda.org/a/news-pogoda-21-lystopada/30282720.html">мінусові температури</a>, вдягайтеся тепліше!</b>
      </p>
      <p>
        <b>Ваше Радіо Свобода Daily</b>
      </p>
      <p>Радіо Свобода Daily – читайте все в одному мейлі! Усі важливі новини та ексклюзиви нашого сайту в одному листі. Надсилаємо щодня (окрім неділі) о 7-й ранку якраз до вашого сніданку. Підписатись на розсилку можна <a href="http://radiosvoboda.us14.list-manage.com/subscribe?u=0f3956f895eabdd94b7b11611&amp;id=f453bef3d0">тут</a>.</p>
    </article>
  </body>
</html>