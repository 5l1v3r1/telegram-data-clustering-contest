<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/592429/%E0%A6%B8%E0%A6%AE%E0%A6%B0%E0%A7%8D%E0%A6%A5%E0%A6%95%E0%A6%A6%E0%A7%87%E0%A6%B0-%E0%A6%AE%E0%A7%81%E0%A6%96%E0%A7%87-%E0%A6%B9%E0%A6%BE%E0%A6%B8%E0%A6%BF-%E0%A6%AB%E0%A7%8B%E0%A6%9F%E0%A6%BE%E0%A6%A4%E0%A7%87-%E0%A6%9A%E0%A6%BE%E0%A6%A8-%E0%A6%AE%E0%A6%B0%E0%A6%BF%E0%A6%A8%E0%A6%B9%E0%A7%8B"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-21T05:05:00+00:00"/>
    <meta property="og:title" content="সমর্থকদের মুখে হাসি ফোটাতে চান মরিনহো"/>
    <meta property="og:description" content="ক্লাব কোচিংয়ে ফিরলেন হোসে মরিনহো। প্রায় এক বছর পর আবারও ডাগআউটে দেখা যাবে পর্তুগিজ কোচকে। ব্যর্থতার বৃত্তে ঘুরপাক খেতে থাকা টটেনহাম হটস্পারের সমর্থকদের মুখে হাসি ফোটানোই এখন তার লক্ষ্য। এই মৌসুমে বাজে শুরুর মাশুল দিয়ে স্পাররা এখন প্রিমিয়ার লিগের ১৪তম স্থানে। মঙ্গলবার মাউরিসিও..."/>
  </head>
  <body>
    <article>
      <h1>সমর্থকদের মুখে হাসি ফোটাতে চান মরিনহো</h1>
      <address><time datetime="2019-11-21T05:05:00+00:00">21 Nov 2019, 05:05</time> by <a rel="author">স্পোর্টস ডেস্ক</a></address>
      <figure>
        <img src="http://cdn.banglatribune.com/contents/cache/images/700x0x1/uploads/media/2019/11/21/2938695186c723071fddb2f916e29109-5dd61b71cd37f.jpg"/>
        <figcaption>হোসে মরিনহো</figcaption>
      </figure>
      <p>
        <b>ক্লাব কোচিংয়ে ফিরলেন হোসে মরিনহো। প্রায় এক বছর পর আবারও ডাগআউটে দেখা যাবে পর্তুগিজ কোচকে। ব্যর্থতার বৃত্তে ঘুরপাক খেতে থাকা টটেনহাম হটস্পারের সমর্থকদের মুখে হাসি ফোটানোই এখন তার লক্ষ্য।</b>
      </p>
      <p>এই মৌসুমে বাজে শুরুর মাশুল দিয়ে স্পাররা এখন প্রিমিয়ার লিগের ১৪তম স্থানে। মঙ্গলবার মাউরিসিও পোচেত্তিনো বরখাস্ত হওয়ার ২৪ ঘণ্টার মধ্যে দলকে উদ্ধারে মরিনহোকে ফেরানো হয়েছে। এখন নতুন করে স্পারদের উত্থান হবে বিশ্বাস পর্তুগিজ কোচের।</p>
      <p>ক্লাবের ওয়েবসাইটে তিনি প্রথম বক্তব্যে জানান, ‘কী কথা আমি দিতে পারি? আমার এই চাকরির প্রতি অনেক ভালোবাসা আছে, আমার ক্লাবের জন্যও। যদি সুখী না হতাম, এখানে থাকতাম না। প্রিমিয়ার লিগে আমরা যেখানে আছি, সেখানে আমাদের থাকার কথা নয়। একটার পর একটা ম্যাচ খেলে যেতে হবে আমাদের। জিততে হবে, পরেরটা, তার পরেরটা এবং শেষ পর্যন্ত।’</p>
      <p>সমর্থকদের আবারও উচ্ছ্বাসে ভাসাতে চান মরিনহো, ‘মৌসুম শেষে আমরা দেখবো কোথায় আমরা আছি। আমি চ্যালেঞ্জ নিতে মুখিয়ে। যারা এই ক্লাবকে ভালোবাসে তাদের প্রত্যেকের মনে সুখ ফিরিয়ে আনার দায়িত্ব আমার।’</p>
      <p>মরিনহোর অধীনে টটেনহাম তাদের প্রথম ম্যাচ খেলবে শনিবার, ১৬তম স্থানে থাকা ওয়েস্ট হামের মাঠে।</p>
      <footer>/এফএইচএম/</footer>
    </article>
  </body>
</html>