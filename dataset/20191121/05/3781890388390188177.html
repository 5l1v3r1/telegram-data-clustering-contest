<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742795"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T05:16:00+00:00"/>
    <meta property="og:title" content="จี้กสทช.จัดหาจนท.กำกับดูแลสื่อ ลดการโต้แย้ง"/>
    <meta property="og:description" content="“เศรษฐพงค์”ชม“พุทธิพงษ์”ใช้เทคโนโลยีเพิ่มประสิทธิภาพให้ศูนย์ต้านข่าวปลอม  จี้กสทช.เร่งจัดหาเจ้าหน้าที่กำกับดูแลกันเองของสื่อ หลังออกคู่มือจริยธรรมและการกำกับดูแลกันเอง หวังลดโต้แย้ง-สร้างสามัคคีในชาติ"/>
  </head>
  <body>
    <article>
      <h1>จี้กสทช.จัดหาจนท.กำกับดูแลสื่อ ลดการโต้แย้ง</h1>
      <address>
        <time datetime="2019-11-21T05:16:00+00:00">21 Nov 2019, 05:16</time>
      </address>
      <p>
        <b>“เศรษฐพงค์”ชม“พุทธิพงษ์”ใช้เทคโนโลยีเพิ่มประสิทธิภาพให้ศูนย์ต้านข่าวปลอม  จี้กสทช.เร่งจัดหาเจ้าหน้าที่กำกับดูแลกันเองของสื่อ หลังออกคู่มือจริยธรรมและการกำกับดูแลกันเอง หวังลดโต้แย้ง-สร้างสามัคคีในชาติ</b>
      </p>
      <p>เมื่อวันที่ 21 พ.ย. ที่รัฐสภา เกียกกาย มีการประชุมสภาผู้แทนราษฎร โดยมีนายชวน หลีกภัย ประธานสภาผู้แทนราษฎร ทำหน้าที่ประธานในการประชุม ทั้งนี้ ในช่วงหารือปัญหาความเดือดร้อนของประชาชนนั้น พ.อ.เศรษฐพงค์ มะลิสุวรรณ ส.ส.บัญชีรายชื่อ พรรคภูมิใจไทย ได้หารือโดยเรียกร้องให้สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เร่งจัดหาเจ้าหน้าที่ในการกำกับดูแลกันเองของสื่อมวลชน หลังออกคู่มือจริยธรรมและการกำกับดูแลกันเองในกิจการกระจายเสียงและกิจการโทรทัศน์ ซึ่งเป็นไปตามอำนาจที่พระราชบัญญัติองค์กรจัดสรรคลื่นความถี่และกำกับการประกอบกิจการวิทยุ กระจายเสียง วิทยุโทรทัศน์ และกิจการโทรคมนาคม พ.ศ. 2553 มาตรา 27(18) ประกอบกับพระราชบัญญัติการประกอบกิจการกระจายเสียงและกิจการโทรทัศน์ พ.ศ.2551 กำหนด ทั้งนี้ เพื่อให้สื่อมวลชนกำกับดูแลกันเอง โดยไม่ถูกภาครัฐบังคับ ซึ่งเป็นแนวโน้มของโลก และขอเรียกร้องให้เร่งดำเนินการเพื่อให้เกิดเป็นรูปธรรมด้วย เพื่อให้เกิดความสามัคคีในชาติ และไม่เกิดการโต้แย้งในสื่อมวลชน<br/><br/>พ.อ.เศรษฐพงค์ กล่าวด้วยว่า ขอเสนอให้กระทรวงดิจิทัลเพื่อเศรษฐกิจและสังคม ใช้เดต้าอนาไลติก เอไอ และบัญชีอีเลิร์นนิ่ง ในการดำเนินงานของศูนย์ต่อต้านข่าวปลอมซึ่งเกิดจากวิสัยทัศน์และความมุ่งมั่นของนายพุทธิพงษ์ ปุณณกันต์ รัฐมนตรีว่าการกระทรวงดิจิทัล นอกจากนี้ ขอชื่นชมในความเป็นผู้นำและตั้งใจของนายพุทธิพงษ์ ที่ผลักดันให้มี 5 จีเกิดขึ้นด้วย เพราะเทคโนโยโลยีดังกล่าวจะทำให้การทำงานเป็นไปอย่างมีประสิทธิภาพ ประชาชนจะมีความสามัคคี และไม่แตกแยกเพราะข่าวปลอมอีกต่อไป.<br/> </p>
    </article>
  </body>
</html>