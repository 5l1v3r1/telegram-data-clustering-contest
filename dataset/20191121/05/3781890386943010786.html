<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742791"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T05:01:00+00:00"/>
    <meta property="og:title" content="&quot;ปารีณา&quot;จี้&quot;ชวน&quot;สอบจริยธรรม&quot;เสรีพิศุทธ์&quot;"/>
    <meta property="og:description" content="“ปารีณา”จี้“ชวน”สอบจริยธรรม“เสรีพิศุทธ์” เจอปิดไมค์เตือนต้องไม่พูดกระทบผู้อื่น อยากให้ทุกคนทำงานเพื่อประชาชนร่วมกัน"/>
  </head>
  <body>
    <article>
      <h1>"ปารีณา"จี้"ชวน"สอบจริยธรรม"เสรีพิศุทธ์"</h1>
      <address>
        <time datetime="2019-11-21T05:01:00+00:00">21 Nov 2019, 05:01</time>
      </address>
      <p>
        <b>“ปารีณา”จี้“ชวน”สอบจริยธรรม“เสรีพิศุทธ์” เจอปิดไมค์เตือนต้องไม่พูดกระทบผู้อื่น อยากให้ทุกคนทำงานเพื่อประชาชนร่วมกัน</b>
      </p>
      <p>เมื่อวันที่ 21 พ.ย. ที่รัฐสภา เกียกกาย มีการประชุมสภาผู้แทนราษฎร โดยมีนายชวน หลีกภัย ประธานสภาผู้แทนราษฎร ทำหน้าที่ประธานในการประชุม ทั้งนี้ ในช่วงหารือปัญหาความเดือดร้อนของประชาชนนั้น น.ส.ปารีณา ไกรคุปต์ ส.ส.ราชบุรี พรรคพลังประชารัฐ ได้หารือว่า ขอเรียกร้องให้นายชวนสอบจริยธรรมพล.ต.อ.เสรีพิศุทธ์ เตมียเวส ส.ส.บัญชีรายชื่อ พรรคเสรีรวมไทย ในฐานะประธานกรรมาธิการการป้องกันและปราบปรามการทุจริตประพฤติมิชอบ สภาผู้แทนราษฎร เพราะทนกับพฤติกรรมของพล.ต.อ.เสรีพิศุทธ์มาระยะหนึ่งแล้ว ไม่คุ้นเคยและไม่ชอบ รู้สึกว่าประธานกรรมาธิการฯ ใช้คำพูดดูหมิ่น เช่น เดี๋ยวจะโดน  หรือการชี้หน้า ดังนั้น อยากให้ประธานสภาฯ ตั้งกรรมการสอบจริยธรรมพล.ต.อ.เสรีพิศุทธ์ด้วย <br/><br/>นายชวน กล่าวจึงกล่าวตัดบทว่า ไม่อยากให้นำเรื่องภายในกรรมาธิการฯ มาหารือ หากมีอะไรให้ทำหนังสือส่งมาที่ตนได้ อย่างไรก็ตาม น.ส.ปารีณายังคงหารือต่ออีกว่า การทำหน้าที่ประธานกรรมาธิการฯ ของพล.ต.อ.เสรีพิศุทธ์มีลักษณะดูถูก ดูหมิ่น ดังนั้น ต้องสอบพล.ต.อ.เสรีพิศุทธ์ ทำให้นายชวนตัดสินใจปิดไมค์ เพื่อไม่ให้น.ส.ปารีณาพูดต่อ พร้อมทั้งตักเตือนด้วยว่า การหารือในที่ประชุมสภาฯ นั้นต้องไม่พูดกระทบผู้อื่น ปัญหาภายในกรรมาธิการฯ ต้องจัดการกันเอง อยากให้ทุกคนทำงานเพื่อประชาชนร่วมกัน ไม่ขัดแย้งในเรื่องที่ไม่ควรขัดแย้ง.<br/> </p>
    </article>
  </body>
</html>