<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742788"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T05:00:00+00:00"/>
    <meta property="og:title" content="ทรัมป์ชั่งใจยกเว้น &quot;แอปเปิ้ล&quot; จากกำแพงภาษีจีน"/>
    <meta property="og:description" content="ประธานาธิบดีโดนัลด์ ทรัมป์ กล่าวว่าเขากำลังพิจารณาอาจยกเว้นบริษัทแอปเปิ้ล จากมาตรการกำแพงภาษีสินค้านำเข้าจากจีน หลังลงพื้นที่ชมโรงงานผลิตสินค้าของบริษัท ที่รัฐเทกซัส"/>
  </head>
  <body>
    <article>
      <h1>ทรัมป์ชั่งใจยกเว้น "แอปเปิ้ล" จากกำแพงภาษีจีน</h1>
      <address>
        <time datetime="2019-11-21T05:00:00+00:00">21 Nov 2019, 05:00</time>
      </address>
      <p>
        <b>ประธานาธิบดีโดนัลด์ ทรัมป์ กล่าวว่าเขากำลังพิจารณาอาจยกเว้นบริษัทแอปเปิ้ล จากมาตรการกำแพงภาษีสินค้านำเข้าจากจีน หลังลงพื้นที่ชมโรงงานผลิตสินค้าของบริษัท ที่รัฐเทกซัส</b>
      </p>
      <p>สำนักข่าวต่างประเทศรายงานจากเมืองออสติน รัฐเทกซัส ประเทศสหรัฐอเมริกา เมื่อวันที่ 21 พ.ย. ว่าประธานาธิบดีโดนัลด์ ทรัมป์ ลงพื้นที่เยี่ยมชมโรงงานผลิตและประกอบสินค้าของบริษัทแอปเปิ้ล ที่เมืองออสติน ในรัฐเทกซัส ทางตอนใต้ของประเทศ เมื่อวันพุธ โดยมีนายทิม คุก ประธานคณะเจ้าหน้าที่บริหาร ( ซีอีโอ ) ของแอปเปิ้ล นำผู้นำสหรัฐและคณะซึ่งรวมถึงอิวังกา ที่ปรึกษาพิเศษและบุตรสาวคนโตของทรัมป์ และนายสตีฟ มนูชิน รมว.กระทรวงการคลัง เยี่ยมชมสายงานการผลิตและประกอบสินค้าที่โรงงานแห่งนี้ด้วยตัวเอง ซึ่งส่วนใหญ่เป็นคอมพิวเตอร์ไอแมค<br/> </p>
      <figure>
        <iframe data-src="https://twitter.com/realDonaldTrump/status/1197316106236481539?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191121/news_fbVWrfwkuh120702_533.jpg?v=20191122033?v=5059"/>
      </figure>
      <p>ภายหลังเสร็จสิ้นการเยี่ยมชมโรงงาน ทรัมป์กล่าวว่าเขากำลังพิจารณายกเว้นบริษัทแอปเปิ้ลจากมาตรการกำแพงภาษีสินค้านำเข้าจากจีน ซึ่งคุกวิจารณ์มาตลอดว่าจะส่งผลให้สินค้าของแอปเปิ้ลหลายรายการมีราคาแพงขึ้น เนื่องจากยังคงต้องนำเข้าวัตถุดิบหลายรายการจากจีน  และสินค้าหลายรายการของแอปเปิ้ลยังคงต้องอาศัยการประกอบเสร็จจากในจีน แม้ทรัมป์กล่าวเป็นนัยว่า "หนึ่งในปัญหาของแอปเปิ้ลคือซัมซุง" แต่ผู้นำสหรัฐเชื่อมั่นว่าการมี "ข้อตกลงการค้าอันยอดเยี่ยม" กับเกาหลีใต้ น่าจะช่วยให้แอปเปิ้ลร่วมรับผลประโยชน์ได้ "ในระดับเดียวกัน" กับที่รัฐบาลวอชิงตันปฏิบัติต่อรัฐบาลโซลและบริษัทซัมซุง<br/> </p>
      <figure>
        <iframe data-src="https://twitter.com/CNBC/status/1197322746239365120?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191121/news_FqCJHxueTx120714_533.jpg?v=20191122033?v=1875"/>
      </figure>
      <p>ขณะที่คุกกล่าวเพิ่มเติมว่า แอปเปิ้ลเริ่มก่อสร้าง "แคมปัส" แห่งใหม่ในเมืองออสตินแล้ว โดยกำหนดเป้าหมายให้เปิดใช้งานได้ภายในปี 2565 เบื้องต้นคาดว่าจะช่วยสร้างงานใหม่ได้ 5,000 อัตรา และขยายเป็น 15,000 อัตราภายในอีกไม่กี่ปีหลังจากนั้น.<br/><br/><b>เครดิตภาพ : REUTERS, AP</b></p>
    </article>
  </body>
</html>