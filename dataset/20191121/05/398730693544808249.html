<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/inget-vm-da-trivs-calle-halfvarsson-skont-att-fa-slappna-av/"/>
    <meta property="og:site_name" content="DN.SE"/>
    <meta property="article:published_time" content="2019-11-21T05:36:16+00:00"/>
    <meta property="og:title" content="Inget VM – då trivs Calle Halfvarsson: Skönt att få slappna av"/>
    <meta property="og:description" content="Internationella mästerskap betyder stress och press för många idrottare. Fråga Calle Halfvarsson. ”Jag har aldrig hittat någon form till ett mästerskap.”"/>
  </head>
  <body>
    <article>
      <h1>Inget VM – då trivs Calle Halfvarsson: Skönt att få slappna av</h1>
      <address><time datetime="2019-11-21T05:36:16+00:00">21 Nov 2019, 05:36</time> by <a rel="author" href="https://www.dn.se/av/nils-palmgren/" target="_blank">Nils Palmgren</a></address>
      <p>
        <b>Internationella mästerskap betyder stress och press för många idrottare. Fråga Calle Halfvarsson.<br/>– Jag har aldrig hittat någon form till ett mästerskap, säger han och skrattar.<br/>Därför ser 30-åringen fram mot årets mästerskapsfria säsong. <br/>– Skönt att få släppa ner axlarna och slappna av, säger han inför premiären i Gällivare.</b>
      </p>
      <p>Svenska herrlandslaget i skidåkning har, sedan Johan Olsson, Marcus Hellner och Daniel Rickardsson slutade, mest handlat om Calle Halfvarsson. Men fastän han hunnit fylla 30 år känns det som man fortfarande väntar på det stora genombrottet.</p>
      <p>Två individuella segrar i världscupen, tre VM-medaljer i stafett och ett JVM-guld har det hittills blivit sedan debuten i världscupen för tio år sedan.</p>
      <p>– Det har varit lite krångel inför mästerskapen. I år (Seefeld) hade jag väl ingenting att skylla på. Då gick det inte så bra, det var sjätteplatsen på femmilen som var det bästa. Men man vill vara högre upp, man vill slåss om medaljer, säger Calle Halfvarsson.</p>
      <p><b>Medan de svenska</b> <b>damerna</b> är med i världstoppen i alla discipliner, så har de svenska herrarna halkat efter. </p>
      <p>
        <b>Känns det som att du bär svensk herrskidåkning?</b>
      </p>
      <p>– Jag vet inte. I år har många av grabbarna gått framåt och tagit stora kliv. Det känns som mindre och mindre att jag behöver ta det på mina axlar. Det känns som det inte är samma glapp som tidigare mellan mig och de yngre grabbarna, säger Calle Halfvarsson  samtidigt som han konstaterar att ”vi i herrlaget behöver lyfta oss ett snäpp. Både jag och de andra behöver göra det”.</p>
      <p><b>I vinter är det</b> inga internationella mästerskap med allt vad det betyder när det gäller jakten på en enda formtopp. I stället är det Tour de ski efter jul och den totala världscupen som är säsongens stora mål.</p>
      <p>Dessutom den svensk-norska duellen över tre dagar mellan Östersund och Trondheim.</p>
      <p>– Jag tycker det är ganska skönt nu. Även om man tycker det är roligt med mästerskapssäsonger och ha ett stort mål att satsa mot, så känns det skönt för min del att bara få släppa ner axlarna och slappna av. </p>
      <p>– Att bara kunna göra bra lopp i världscupen och inte ha någon press på mig att jag behöver prestera under viss tid på året. Jag har aldrig hittat någon form till ett mästerskap, säger Calle Halfvarsson och skrattar.</p>
      <p>– Det är klart att tourerna blir ju viktigare och det blir lite som ett mästerskap, men det känns inte riktigt som det blir samma tryck.</p>
      <p>
        <b>Vad satsar du på?</b>
      </p>
      <p>– Totala världscupen i sig, det är viktigt för mig att vara med högt upp och då blir det klart viktigt att åka bra i Tour de Ski, ja, i alla världscuplopp egentligen. </p>
      <p>
        <b>Hur har du tränat inför säsongen?</b>
      </p>
      <p>– Träningsupplägget ser ganska lika ut mot tidigare. Jag har filat på vissa grejer efter förra säsongen som jag tänkt på. Jag har tappat lite fart och styrka, så jag har filat på smågrejer som kan vara en faktor för att det ska gå bättre. </p>
      <p>I år finns ingen Petter Northug i skidspåren. Norrmannen och Calle Halfvarsson har under åren fört ett eget litet krig, både i spalterna och i skidspåren. Helt klart har de två en speciell relation.</p>
      <p>– Det är inte så att vi ringer till varandra jätteofta, vi brukar höras lite då och då.</p>
      <p>– I skidspåret är det tråkigt att han inte är med längre. Han satte färg på många lopp och även utanför var han duktig på att synas. Jag tror alla tycker det är tråkigt att han inte är med längre.</p>
      <p>
        <b>Läs mer:</b>
      </p>
      <p>
        <a href="https://www.dn.se/sport/akarna-om-skidturbulensen-man-var-tvungen-att-saga-stopp/">Åkarna om skidturbulensen: Man var tvungen att säga stopp</a>
      </p>
      <p>
        <a href="https://www.dn.se/sport/skidlandslagets-nya-sponsor-far-inte-fronta-med-kalla/">Skidlandslagets nya sponsor får inte fronta med Kalla</a>
      </p>
    </article>
  </body>
</html>