<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057869_biztos-gyozelemre-hajt-a-fidesz"/>
    <meta property="og:site_name" content="Népszava"/>
    <meta property="article:published_time" content="2019-11-21T05:00:00+00:00"/>
    <meta property="og:title" content="Biztos győzelemre hajt a Fidesz"/>
    <meta property="og:description" content="A mostani választási szabályok már nem feltétlenül a kormánypártnak kedveznek, de a törvényeket bármikor hozzáigazíthatják az érdekeikhez."/>
  </head>
  <body>
    <article>
      <h1>Biztos győzelemre hajt a Fidesz</h1>
      <address><time datetime="2019-11-21T05:00:00+00:00">21 Nov 2019, 05:00</time> by <a rel="author" href="https://nepszava.hu/szerzo/zoltai-akos/" target="_blank">Zoltai Ákos</a></address>
      <p>
        <b>A mostani választási szabályok már nem feltétlenül a kormánypártnak kedveznek, de a törvényeket bármikor hozzáigazíthatják az érdekeikhez.</b>
      </p>
      <p>– Egy demokráciában természetellenes és halálos betegség, ha a választási szabályokat hozzáigazítják a kormánypárt érdekeihez – nyilatkozta lapunknak Tóka Gábor. A választási szakértőt azért kerestük meg, mert a Blikk információi szerint a kormány több ponton is változtathat a voksolási törvényen: a cikk szerint csak politikai pártok és független jelöltek indulhatnának az önkormányzati választásokon, újra nekifutnának a választási regisztráció bevezetésének, valamint eltörölnék a győzteskompenzáció rendszerét.</p>
      <p>A kormány a hírre reagálva tagadta, hogy a 2013-as választási eljárásról szóló törvény módosításán dolgoznak, álláspontjuk szerint ugyanis az bevált és „a pártok megegyezésén és az Országgyűlés döntésén alapul".</p>
      <p>A lapunknak nyilatkozó szakértők szerint viszont korántsem elképzelhetetlen, hogy az önkormányzati választás után új szabályok kialakításán gondolkodnak a kormánypártokban.</p>
      <p>– A győzteskompenzáció egy mélyen antidemokratikus újítása a Fidesz-KDNP által 2011-ben teljesen egyoldalúan bevezetett választási törvénynek – mondta Tóka Gábor. (A rendszer lényege, hogy az egyéni választókerületben a győztes jelöltre leadott szavazatok több mandátumot is eredményezhetnek. Ha ugyanis például egy választókerületben 25000 vokssal lehetett megszerezni egy mandátumot, de a győztes jelöltet 28 ezren támogatták, akkor a "maradék" 3000 szavazatot is figyelembe veszik a listás helyek kiosztásánál, így pedig töredékszavazatként újabb mandátumot eredményezhetnek.) – A győztes többletszavazatait nem egyszer, hanem kétszer számolják meg, ami „természetesen” sérti a szavazatok egyenlőségének az elvét. - mondta Tóka Gábor. Úgy vélte, a Fidesznek azért állhat szándékában eltörölni a győzteskompenzációt, mert az ellenzék egységes fellépése esetén az ellenzék mandátumszerzését segíthetné elő. Akkor is – folytatta –, ha a Fidesz több egyéni mandátumot szerez. Itt érdemes megemlíteni, hogy a győzteskompenzáció eltörlése a 2011. évi választási törvényt érintenék, tehát ezekre nem vonatkozik az a minisztériumi nyilatkozat, miszerint a 2013-as választási eljárási törvény módosítása nincs napirenden.</p>
      <p>– Egyáltalán nem biztos, hogy a választási rendszernek azokon a pontjain változtatnának, amelyeket most kiszivárogtattak, de az eddig is feltételezhető volt, hogy a Fidesz ebben a ciklusban hozzányúl a választási rendszerhez, ha csak kicsit is szükségét érzi – ezt már László Róbert, a Political Capital választási szakértője mondta lapunknak. - Eddig a győzteskompenzáció egyértelműen a Fidesznek kedvezett, az önkormányzati választás tapasztalata alapján viszont vélhetően beindultak házon belül a modellszámítások. A szakértő szerint a kérdés az: ha 2022-ben képes az ellenzék mind a 106 egyéni kerületben egyetlen jelöltet állítani, és ennek eredményeképpen lényegesen több egyéni mandátumot szerezni, mint 2014-ben vagy 2018-ban, akkor az ellenzék nyeri a körzeteket nagyobb fölénnyel vagy a Fidesz-KDNP. - Ha a Fidesz matekosai arra jutnak, hogy az ellenzéki győzelmek lehetnek magabiztosabbak, meg fogják szüntetni a győztest erősítő hatást. 2018-ban egyébként a Political Capital számításai szerint öt, 2014-ben pedig hat mandátumot köszönhetett a Fidesz a győzteskompenzációnak - mutatott rá a szakértő.</p>
      <p>László Róbert szerint ugyanakkor drasztikusabb lépések is elképzelhetők. – Ha az ellenzék a következő hónapokban tovább tudna erősödni, és a Fideszben már a választási vereségtől kellene tartani (ez persze most csak egy elvi forgatókönyv), megszüntethetnék az egyéni választókerületeket, és tisztán listás rendszert vezetnének be. Ezzel ugyanis megelőzhetnék, hogy a jelenlegi rendszer győztest erősítő hatásait az ellenzék élvezze – mondta. </p>
      <p>A magyarországi lakcímmel rendelkező polgárok választói regisztrációjával kapcsolatban Tóka Gábor elmondta, ennek a rendszernek a bevezetése teljesen indokolhatatlan, és alkotmányellenes lépés lenne. László Róbert megjegyezte, néhány éve - amikor szintén felmerült az ötlet – vélhetően azért mondtak le róla, mert azt mérték: a saját táborban is rendkívül népszerűtlen ötletről van szó, és abban sem lehettek biztosak, hogy nem az ellenzéki szavazókra hatna mobilizálóan a választójogot szűkítő intézmény.</p>
      <table bordered="">
        <tr>
          <th>Szájzártörvény a képviselőknek és a sajtónak</th>
        </tr>
        <tr>
          <td>Vitáztak a parlamentben arról a fideszes törvényjavaslatról, amely lehetővé tenné, hogy kitiltással és fizetéselvonással büntessék a "nem megfelelően viselkedő" képviselőket. A DK-s Arató Gergely az önkormányzati választások eredményeire hivatkozva úgy vélte, a törvény a választókat is büntetné. A tervezet következtében egyébként a képviselőknek be kellene jelenteniük azt is, ha közintézményekben szeretnének ellenőrzést tenni. Csárdi Antal, az LMP politikusa szerint ez olyan, mintha a NAV-nak előre be kellene jelentkeznie a vállalkozóhoz, hogy ellenőrizni szeretné a működését. A Jobbik frakcióvezetője, Jakab Péter a parlamenti vitán beleült Orbán Viktor miniszterelnök üres székébe, hogy demonstrálja: nem lehet őket megfélemlíteni.</td>
        </tr>
      </table>
    </article>
  </body>
</html>