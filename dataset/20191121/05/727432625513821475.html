<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/slik-kjoper-du-deg-inn-i-bolig/71832250"/>
    <meta property="og:site_name" content="Dinside"/>
    <meta property="article:published_time" content="2019-11-21T05:00:00+00:00"/>
    <meta property="og:title" content="Slik kjøper du deg inn i bolig"/>
    <meta property="og:description" content="Ikke bli «leieboer» hos samboeren."/>
  </head>
  <body>
    <article>
      <h6 class="kicker">Parforhold og bolig</h6>
      <h1>Slik kjøper du deg inn i bolig</h1>
      <h2>Ikke bli «leieboer» hos samboeren.</h2>
      <address><time datetime="2019-11-21T05:00:00+00:00">21 Nov 2019, 05:00</time> by <a rel="author">Eilin Lindvoll</a></address>
      <p>Sett at du møter drømmekvinnen eller -mannen, og du kan ikke se for deg å leve én dag uten henne eller ham.</p>
      <p>Så da selger du like godt den lille leiligheten din og flytter inn i partnerens større bolig, hvor dere blir boende i flere år, deler utgiftene til strøm og annet, kjøper inn mat hver uke, og kanskje dere til og med spleiser på en oppussing av badet også.</p>
      <related>
        <a href="https://www.dinside.no/okonomi/ikke-ga-ut-av-forholdet-med-en-haug-pynteputer-og-ingenting-annet/69580442"/>
      </related>
      <p>Men så en dag tar forholdet slutt, og du må flytte ut. Det er jo tross alt ikke <i>din </i>leilighet, men det burde den vært, mener eksperten.</p>
      <h3>- Kan bli økonomisk ødeleggende</h3>
      <p>- Dette er boligfellen <i>alle </i>bør passe seg for. Når du ikke kjøper deg inn i samboerens bolig, vil du stå uten boligformue hvis forholdet tar slutt, og det kan bli ødeleggende for økonomien din, sier forbrukerøkonom Derya Incedursun i Nordea til Dinside.no.</p>
      <p>Du kan altså forbli leietaker hos samboeren din gjennom hele forholdet, og det er ikke uvanlig, ifølge forbrukerøkonomen. Det klassiske er at du kjøper mat og står for andre løpende utgifter, mens den som eier boligen betaler ned på boliglånet sitt.</p>
      <p>Et annet eksempel er når begge eide hver sin bolig før de flyttet sammen, hvorpå den ene solgte sin bolig og flyttet inn hos kjæresten. Pengene vedkommende fikk for salget, blir brukt til løpende forbruk, noe som også en skyhøy risiko å ta for den som sitter igjen uten boligformue.</p>
      <p>- Investér pengene fra salget og insistér på at du skal kjøpe deg inn i samboerens bolig. Gjør du det, vil du investere pengene dine i varige midler som sikrer deg ved et eventuelt samlivsbrudd. Kjøper du deg ikke inn og det blir et samlivsbrudd, risikere du å sitte igjen med null, advarer Incedursun.</p>
      <related>
        <a href="https://www.dinside.no/okonomi/sjekk-hvor-mye-av-boligen-du-har-krav-pa-ved-samlivsbrudd/70127995"/>
      </related>
      <h3>Tomhendt etter 30 års samliv</h3>
      <p>Incedursun har enda et skrekkeksempel fra da hun jobbet som advokat:</p>
      <p>- En gang henvendte en kvinne seg til meg og lurte på hva hun ville arve dersom kjæresten hennes døde. De hadde vært samboere i nesten 30 år, hadde ingen felles barn og hun bodde i samboerens bolig. Pengene sine hadde hun brukt på løpende utgifter, og ikke investert i varige midler, forteller hun.</p>
      <p>- Jeg sa at hun ikke ville arve noen ting ved hans bortfall, ei heller ikke få en andel av hans verdier ved et eventuelt samlivsbrudd. Dette kom som et sjokk for kvinnen. Etter dette skrev de et testament som sikret henne dersom han falt fra først, men dersom opphøret av samboerskapet ikke skyldes samboerens død, vil hun gå tomhendt ut av forholdet, fortsetter forbrukerøkonomen.</p>
      <aside>Slik kjøper du deg INN i bolig<br/>   •  <b>Finn markedsverdien for boligen</b>, for eksempel ved å få en <a href="https://www.dinside.no/okonomi/tre-meglere-tre-forskjellige-verdivurderinger/71452891">ny verdivurdering</a>, og deretter hvor mye du skal betale og hvordan du skal du finansiere boligkjøpet.<br/>   •  Bli enig med samboeren om <b>hvordan lånekostnadene skal deles</b>.<br/>   •  <b>Når du kjøper deg inn, bør eiendomsoverføringen<b> tinglyses</b> i Statens kartverk</b>.<b> </b>Dette gjøres ved at du tinglyser et skjøte som endrer eierbrøken på eiendommen. Tinglyst skjøte gir deg rettsvern og samboerens kreditorer kan for eksempel ikke ta beslag i din eierandel. Hvis du ikke tinglyser, vil du ikke få rettsvern, selv om det i en samboeravtale er avtalt hvem som eier hva. Kjøper du deg inn i samboerens <i>selveier</i>bolig, må du i utgangspunktet betale dokumentavgift på 2,5 prosent av kjøpesummen når du tinglyser skjøtet.På en borettslagsleilighet er det ingen dokumentavgift, men du bør uansett tinglyse din andel hos Kartverket, det koster noen få hundrelapper.<br/>   •  <b>Du kan la være å tinglyse skjøte og dermed unngå dokumentavgift</b>. Du kan i stedet tinglyse et forbud mot at eiendommen kan selges eller pantsettes, en såkalt urådighetserklæring. Men, vær oppmerksom på at en urådighetserklæring ikke gir vern mot samboerens kreditorer. Får samboeren din betalingsproblemer og får kreditorer på nakken, kan du risikere at samboerens kreditorer tar beslag i din eierandel.<br/><i>Kilder: Derya Incedursun og Silje Sandmæl</i></aside>
      <h3>Ikke rett til å eie sammen</h3>
      <p>Selv om du allerede har flyttet inn til kjæresten og har bodd der en stund, har du ingen rett til å kjøpe deg inn. Det er helt opp til han eller hun som eier boligen, ifølge forbrukerøkonom Silje Sandmæl i DNB.</p>
      <p>De fleste som ønsker å satse sammen, ser imidlertid fordelen av å dele på låneutgifter og vedlikeholdskostnader, legger hun til. Dette vil jo også gi dem bedre råd som par.</p>
      <aside>Slik kjøper du UT den andre av boligen<br/>   •  <b>Bli først enige om hvem som skal overta boligen</b>. Den parten som overtar, kjøper den andres andel i henhold til antatt markedspris.<br/>   •  <b>Dersom partene <i>ikke</i> blir enige om en felles meglervurdering</b>, kan markedspris fastsettes slik: Hver av partene får innhentet en uavhengig meglervurdering av antatt markedspris ved salg i åpent marked. Dersom differansen mellom meglervurderingene er mindre enn for eksempel fem prosent, skal snittet mellom disse to legges til grunn som pris. Dersom differansen er mer enn fem prosent, skal de to meglerne som har avgitt sine verdivurderinger i fellesskap engasjere en tredje megler for ny vurdering. Prisen kan da fastsettes til snittet mellom denne nye vurderingen og de to opprinnelige takstene som denne nye ligger nærmest.<br/>   •  <b>Gjeld innfris eller, hvis dere er enige om det, overtas av den ene alene</b> mot at vedkommende i oppgjøret for øvrig godskrives dette. Ofte ender den som blir boende opp med mer lån etter et samlivsbrudd.<br/>   •  <b>Partene kan også inngå en avtale om at dersom den som overtar boligen selger innen en viss tid etter bruddet</b>, skal kjøpesum som overstiger den verdien som ble lagt til grunn da denne parten overtok, deles etter eierbrøk.<br/><i>Kilde: Derya Incedursun</i></aside>
      <h3>Best med 50/50, men...</h3>
      <p>La oss si du skal kjøpe deg inn med én million i en bolig som er verdt tre millioner kroner. Samboeren din har 2,5 millioner i lån i dag, og du låner hele summen.</p>
      <p>- Når du kjøper deg inn, vil du med andre ord overta ansvaret for å betale på én million, slik at din samboers gjeldsbyrde går fra å være 2,5 til 1,5 millioner kroner. Din eierandel blir da én tredjedel av boligens verdi. Skulle du ha råd og mulighet til å kjøpe halve boligen må du totalt ha lån og egenkapital på 1,5 millioner kroner i dette tilfellet, eksemplifiserer Sandmæl.</p>
      <p>Det beste vil være å eie boligen med en halvpart hver, tillegger Incedursun i Nordea. Klarer du ikke 50 prosent, kan du kjøpe deg inn med det du klarer, for eksempel 10, 20 eller 30 prosent.</p>
      <p>- Skriv en samboeravtale og vær nøye med at utgifter til felles bolig, slik som eiendomsskatt og oppussing, fordeles etter eierbrøk. Eier du, for eksempel, 20 prosent og boligen skal pusses opp, vil det være urimelig at du skal dekke 50 prosent av utgiftene til oppussingen, sier Incedursun.</p>
      <related>
        <a href="https://www.dinside.no/okonomi/din-samboers-baksmell-kan-bli-din-ogsa/69693615"/>
      </related>
    </article>
  </body>
</html>