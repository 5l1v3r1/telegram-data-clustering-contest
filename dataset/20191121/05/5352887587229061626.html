<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/lietuva/neringa/iniciatyva-ne-plastiko-bangai-paskelbta-metu-debiutu-1751355/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-21T05:01:00+00:00"/>
    <meta property="og:title" content="Iniciatyva &quot;NE plastiko bangai&quot; paskelbta metų debiutu"/>
    <meta property="og:description" content="Vasarą startavusi iniciatyva &quot;NE plastiko bangai&quot; paskelbta Metų debiutu / pažanga. Tokia nominacija suteikta renginio &quot;Lietuvos buriavimo apdovanojimai 2019&quot; metu."/>
  </head>
  <body>
    <article>
      <h1>Iniciatyva "NE plastiko bangai" paskelbta metų debiutu</h1>
      <address><time datetime="2019-11-21T05:01:00+00:00">21 Nov 2019, 05:01</time> by <a rel="author">"Vakarų ekspreso" inf.</a></address>
      <p>
        <b>Vasarą startavusi iniciatyva "NE plastiko bangai" paskelbta Metų debiutu / pažanga. Tokia nominacija suteikta renginio "Lietuvos buriavimo apdovanojimai 2019" metu.</b>
      </p>
      <p>Neringos savivaldybės, Lietuvos buriuotojų sąjungos ir Kuršių nerijos nacionalinio parko direkcijos iniciatyvos tikslas - sumažinti vienkartinių plastikinių gaminių naudojimą Neringoje ir neigiamą plastikinių gaminių poveikį į UNESCO pasaulio paveldo sąrašą įrašytai Kuršių nerijos aplinkai.</p>
      <p>Iniciatyva sulaukė milžiniško žiniasklaidos dėmesio ir visos šalies gyventojų įsitraukimo, siekiant, kad Neringa taptų pirmąja teritorija be vienkartinio plastiko. Buvo tvarkomi vadinamieji laukiniai Neringos paplūdimiai, viešuose Neringos renginiuose vienkartinio plastiko produkcija pakeista tvariomis alternatyvomis, didelė dalis Neringos verslininkų atsisakė plastikinių pakuočių, maišelių, vienkartinių indų. Vienkartinio plastiko Kuršių nerijoje atsisakė ir prekybos tinklas "Maxima".</p>
      <p>Anot Neringos savivaldybės mero Dariaus Jasaičio, Kuršių marių regatos metu įsisiūbavusi banga ritasi per kitas iniciatyvas bei kurorto renginius. Vienkartinių plastiko gaminių jau kitais metais neliks visuose viešuose renginiuose.</p>
      <p>Memorandumas dėl vienkartinių plastikinių gaminių naudojimo mažinimo "NE plastiko bangai" pasirašytas birželio 27-ąją. Memorandumu Neringos savivaldybė, Lietuvos buriuotojų sąjunga ir Kuršių nerijos nacionalinio parko direkcija įsipareigojo numatyti ir įgyvendinti priemones, skirtas mažinti vienkartinių plastikinių gaminių naudojimą ir plastiko atliekų susidarymą. Taip pat ketinama vykdyti prevenciją ir švietėjišką darbą, glaudžiai bendradarbiauti prisidedant prie vienkartinių plastikinių gaminių naudojimo mažinimo tokiose srityse kaip švietimas, renginių organizavimas, kurortinių paslaugų teikimas.</p>
      <hr/>
      <h3>Miesto šventės svečiai - mažieji iš Alytaus</h3>
      <p>Jau tapo gražia tradicija Neringos miesto gimtadienį švęsti kartu su mažaisiais svečiais, atvykstančiais pas mus iš anapus marių.</p>
      <p>Kasmet Neringos socialinių paslaugų centro kvietimu Neringą aplanko sunkumų patiriančių ar nepasiturinčių šeimų vaikai iš įvairių Lietuvos miestų ir rajonų. Šiemet mūsų svečiai - ypatingi. Atsižvelgdami į tai, kokią baisią ekologinę nelaimę išgyvena Alytaus žmonės, į svečius pakvietėme Alytaus SOS vaikų kaimų dienos centro "Parama šeimai" vaikučius, linkėdami jiems įkvėpti pilnus plaučius mūsų švaraus, miškų ir jūros aromato pripildyto oro. Neringos savivaldybės meras Darius Jasaitis, pasitikdamas vaikus, klausė, kaip jie išgyveno tas dešimt dienų, linkėjo kuo daugiau pasisemti gerų emocijų ir tyro oro besisvečiuojant pas mus, Neringoje. Daug džiaugsmo ir gerų emocijų vaikams suteikė mažos dovanėlės, kurias teikdamas meras linkėjo į Neringą sugrįžti dar nekart.</p>
      <p>Labiausiai vaikus sužavėjo "Kuršių kiemas", kuriame buvo daug veiklos ir šurmulio. Neringos socialinių paslaugų centro specialistas darbui su jaunimu Valentas Kriaučiūnas vaikams išradingai pasakojo apie kopas ir Neringą, o gintarų rinkimas pajūryje tapo ne tik smagia atrakcija, bet ir pirmąja ekonomikos pamokėle.</p>
      <p>Neringos socialinių paslaugų centro informacija</p>
      <figure>
        <img src="https://www.ve.lt/uploads/img/000001/ke102_3.jpg"/>
      </figure>
      <p>VIEŠĖJO. Neringoje svečiavosi Alytaus SOS vaikų kaimų dienos centro "Parama šeimai" vaikai.</p>
      <hr/>
      <h3>Konkursas antikorupcijos tema</h3>
      <p>Jau penkiolika metų gruodžio 9-ąją visame pasaulyje minima Tarptautinė antikorupcijos diena. Ji skirta atkreipti dėmesį į korupciją ir paskatinti žmones užkirsti jai kelią.</p>
      <p>Šia proga Neringos savivaldybės nuolatinė antikorupcijos komisija skelbia piešinių, plakato, vizualinio projekto konkursą antikorupcijos tema. Konkursas organizuojamas 2019 m. lapkričio 19 d. - gruodžio 6 d. Jame gali dalyvauti visi Neringos bendruomenės nariai.</p>
      <p>Dalyviai skirstomi į grupes:</p>
      <p>1. iki 13 metų;</p>
      <p>2. jaunimas (nuo 14 iki 29 metų);</p>
      <p>3. suaugusieji (nuo 30 m.).</p>
      <p>Kiekvienoje amžiaus grupėje renkama po tris nugalėtojus.</p>
      <p>Visi konkursui pristatyti darbai 2019 m. gruodžio 10-31 dienomis bus eksponuojami, transliuojami per TV Neringos savivaldybės pastato 1-ame aukšte. Konkurso nugalėtojai bus apdovanoti atminimo dovanomis ir padėkos raštais. Darbai priimami iki gruodžio 6 d. 15 val. (dėl darbų perdavimo teirautis tel. +370 614 13343).</p>
      <hr/>
      <h3>Informacija apie skiepus nuo gripo</h3>
      <p>
        <b>
          <i>Valstybės lėšomis nuo sezoninio gripo nemokamai skiepijami šie asmenys:</i>
        </b>
      </p>
      <p>* nėščiosios (bet kuriuo nėštumo laikotarpiu);</p>
      <p>* asmenys, sergantys lėtinėmis ligomis, nepriklausomai nuo jų amžiaus (taip pat ir vaikai);</p>
      <p>* asmenys, gyvenantys socialinės slaugos ir globos įstaigose;</p>
      <p>* sveikatos priežiūros įstaigų darbuotojai (taip pat ir odontologai);</p>
      <p>* asmenys nuo 65 m. amžiaus ir vyresni.</p>
      <p>Vakcinų kiekis ribotas.</p>
      <p>
        <b>
          <i>Registruotis:</i>
        </b>
      </p>
      <p>Nidoje nuo 8 val. iki 15 val., tel. (8 469) 52 164;</p>
      <p>Juodkrantėje nuo 8 val. iki 15 val., tel. (8 469) 53 282.</p>
      <hr/>
      <h3>Skelbiamas studijų rėmimo konkursas</h3>
      <p>Siekdama sudaryti galimybę pažangiems studentams ir moksleiviams siekti geresnių studijų ir mokslo rezultatų, Neringos savivaldybė skelbia studijų rėmimo konkursą.</p>
      <p>Stipendiją gauti gali pretenduoti Neringos gyventojai - aukštųjų universitetinių mokyklų nuolatinės studijų formos pirmosios pakopos (bakalauro) studijų studentai, baigę miesto bendrojo ugdymo mokyklos vidurinio ugdymo programą, kurių pažymių vidurkis ne žemesnis nei 8 balai. Taip pat Neringos gyventojai, miesto bendrojo ugdymo mokyklų 6-11 klasių moksleiviai, siekiantys mokytis / besimokantys Nacionalinės moksleivių akademijos parengiamajame skyriuje.</p>
      <p>Vienkartinė nuo 300 iki 1 500 Eur stipendija skiriama kartą per studijų laikotarpį atitinkamam skaičiui studentų taip, kad bendra stipendijų suma neviršytų tų metų programos biudžeto.</p>
      <p>Pretendentų atranką stipendijai gauti vykdo Neringos savivaldybės tarybos sudaryta Jaunimo reikalų taryba. Atsižvelgdamas į jos teikimą, galutinį sprendimą priima Neringos savivaldybės administracijos direktorius.</p>
      <p>Studentų paraiškų laukiama nuo lapkričio 14-osios iki 26-osios (imtinai). Daugiau informacijos www.neringa.lt.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/lietuva/neringa/i-kursiu-kiema---su-savo-puodeliais-ir-lekstemis-1749544/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/neringa/akcijos-kitokia-neringa-programa-1748917/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/neringa/del-zuvu-rukyklu---i-salies-sostine-1747517/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ve-rekomenduoja1/skaityk-dabar/neringos-zuvies-rukyklos-kursto-aistras-vieniems-kvepia-kitiems-smirda-1747211/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/neringa/neringos-savivaldybes-informacija-1746890/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/neringos-senjoru-isvyka-i-kaliningrado-sriti-1746673/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/rkvaselis-turiu-sugriauti-savo-versla-del-biurokratu-klaidu-1746420/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/neringa/tegyvuoja-birstono-ir-neringos-draugyste-1745210/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>