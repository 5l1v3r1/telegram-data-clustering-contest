<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742796"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T05:34:00+00:00"/>
    <meta property="og:title" content="เมียหลวงใจพระ!ลั่นไม่ยุ่งเงินล้าน ขอไม่ตอบโทรหาทนาย"/>
    <meta property="og:description" content="เมียหลวงเผยกลางรายการ เที่ยงวันทันเหตุการณ์ ช่อง 3 ยันไม่ขอยุ่งเกี่ยวกับเงิน 6 ล้านที่สามีและภรรยาน้อยได้ไป พร้อมปัดไม่เคยตามตบภรรยาน้อย เพราะเพิ่งรู้จักตอนที่เป็นข่าว ชี้ฝ่ายสามีโทรมาขอโทษจริงแต่ยังไม่พร้อมคุยตอนนี้"/>
  </head>
  <body>
    <article>
      <h1>เมียหลวงใจพระ!ลั่นไม่ยุ่งเงินล้าน ขอไม่ตอบโทรหาทนาย</h1>
      <address>
        <time datetime="2019-11-21T05:34:00+00:00">21 Nov 2019, 05:34</time>
      </address>
      <p>
        <b>เมียหลวงเผยกลางรายการ เที่ยงวันทันเหตุการณ์ ช่อง 3 ยันไม่ขอยุ่งเกี่ยวกับเงิน 6 ล้านที่สามีและภรรยาน้อยได้ไป พร้อมปัดไม่เคยตามตบภรรยาน้อย เพราะเพิ่งรู้จักตอนที่เป็นข่าว ชี้ฝ่ายสามีโทรมาขอโทษจริงแต่ยังไม่พร้อมคุยตอนนี้</b>
      </p>
      <p>จากกรณี  นายวิจักร (สงวนนามสกุล) อายุ 34 ปี พร้อม น.ส.พรธิดา ชำนาญเวช หรือ น้ำ อายุ 23 ปี แฟนสาว ชาว จ.อุบลราชธานี ได้ซื้อสลากกินแบ่งรัฐบาลที่ตลาดครุใน จ.สมุทรปราการ แล้วภายหลังปรากฏว่าถูกรางวัลที่ 1 รับเงิน 6 ล้านบาท จึงได้เขียนชื่อสลักหลังสลากฯดังกล่าวโดยเป็นชื่อของทั้งสอง แต่ภายหลังเกิดมีปากเสียงขัดแย้งเรื่องการแบ่งเงินกัน โดยฝ่ายชายโมโหหนีหายไปจากบ้านพร้อมลอตเตอรี่รางวัลที่ 1 ทำให้ฝ่ายหญิงต้องเข้าแจ้งความไว้ก่อน จนกลายเป็นข่าวครึกโครม กระทั้งทั้งสองกลับมาพูดจาเคลียร์กันโดยเดินทางไปขึ้นเงินรางวัลและแบ่งเงินกันคนละ 3 ล้านบาท ก่อนจะเผยต่อสื่อว่าได้ตัดความสัมพันธ์ หรือแยกทางกันเดินไม่ขอเกี่ยวข้องกันอีก แต่เรื่องนี้ยังไม่จบเพราะเนื่องจากมีภรรยาของ นายวิจักร ซึ่งเป็นภรรยาที่ถูกต้องจดทะเบียนกันตามกฎหมาย หรือที่เรียกว่า ภรรยาหลวง ติดต่อไปยัง นายเดชา กิติวิทยานันท์ ทนายความชื่อดัง ว่าจะทำการฟ้องร้องภรรยาน้อย เพราะเห็นว่าเงินรางวัลดังกล่าวถือเป็นสินสมรส ตามที่ได้เสนอข่าวไปแล้วนั้น<br/><br/>เกี่ยวกับเรื่องนี้ เมื่อวันที่ 21 พ.ย. ในรายการเที่้ยงวันทันเหตุการณ์ ช่อง 3 โดยพิธีกร หนุ่ม-กรรชัย กําเนิดพลอย และ หมวย-อริสรา กําธรเจริญ ได้สัมภาษณ์ น.ส.เอ (นามสมมุติ) ภรรยาหลวงของนายวิจักร โดย น.ส.เอ กล่าวว่ายืนยันว่า ตนจดทะเบียนสมรสกับ นายวิจักร จริงมีบุตรสาวอายุ 2 ขวบครึ่ง ปัจจุบันนี้ ยังอยู่ด้วยกัน ก่อนหน้านี้สามีมักบอกว่า น.ส.น้ำ เป็นเพียงน้องที่ทำงานเท่านั้น ที่ผ่านมาไม่เคยติดตามไปดูว่าสามีทำอะไร และไม่เคยคิดจะไปเฝ้าหรือไปตามอะไร  พอทราบถึงเรื่องตอนหลัง ก็ยังไม่ได้คุยกันอีกเพราะใจร้อนพูดกันไม่รู้เรื่องในตอนนี้ อย่างไรก็ตามยังไม่มีการพูดคุยว่าหย่ากันแต่อย่างใด <br/><br/><i>"....เรื่องเงินที่สามีถูกรางวัลนั้น คงยังไม่คิดจะฟ้องในเวลานี้ ส่วนที่ว่าจะไปหาทนายเดชาหรือไม่นั้นไม่ขอให้คำตอบเวลานี้ ซึ่งจริงๆแล้วเรื่องเงินนั้นไม่ขอพูดถึงอีก เพราะเป็นเรื่องของเขาทั้งสองคน จึงขอไม่เกี่ยวข้องอีก ที่ผ่านมาโดนสังคมวิจารณ์และประณามทำนองว่าจะไปแย่งเงินจากเขานั้น ซึ่งเรื่องนี้ตนยังไม่ได้พูดกับใครเลย ก่อนหน้านี้ยังช็อกอยู่ ยืนยันว่าไม่ขอข้องเกี่ยวกับเงินแน่นอน..." </i>น.ส.เอ กล่าาว<br/><br/>ส่วนที่ว่าสามีโทรมาขอโทษหรือไม่ น.ส.เอ กล่าวว่า ก็โทรมาแต่ยังไม่สามารถคุยกันได้ ยังไม่ได้กำหนดเวลาว่าจะคุยกันหรือแยกทางกัน ตอนนี้กลับมาโฟกัสที่ลูกอย่างเดียว อยากให้เข้าใจว่าตลอด 3 ปี หลังจากตั้งท้องและคลอดลูก ก็ดูแลลูกอย่างเดียว ห่วงลูกที่สุด ข่าวที่บอกว่าตนเคยตามไปตบหรือทำร้าย น.ส.น้ำ มาแล้วนั้นก็ล้วนแต่ไม่เป็นความจริง เพราะตนไม่เคยไปรู้จักหรือไปเจอผู้หญิงคนนั้นเลย แล้วจะไปทำอะไรกับผู้หญิงคนนั้นได้ แต่หากตอนนี้ น.ส.น้ำดูอยู่ก็อยากขอให้คิดให้ดี ตั้งสติ ตนไม่อยากพาดพิงใคร อยากให้สังคมเข้าใจตนด้วยเพราะโดนกระทำมาโดยตลอด หลังเกิดเรื่องก็มีเครียดบ้าง ร้องไห้บ้าง ถามว่าจะให้อภัยสามีหรือไม่ ยังไม่ขอตอบในตอนนี้ อีกประเด็นคืออยากขอร้องว่าสื่ออย่าได้ติดตามตนอีกเลย ไม่ว่าจะไปสอบถามเพื่อนหรือคนรู้จัก เพราะจะเป็นการรบกวนกัน ตนอยากใช้ชีวิตเงียบๆ.<br/><br/><b>ขอบคุณรายการเที่ยงวันทันเหตุการณ์ ช่อง 3<br/><br/><i>ข่าวที่เกี่ยวข้อง<br/><br/><a href="https://www.dailynews.co.th/regional/742372">เลือกได้ไม่ขอถูกหวย6ล. ร่ำไห้ควงแฟนรับเงินก่อนเลิกรา</a><br/><br/><a href="https://www.dailynews.co.th/regional/742309">อ้างเมียหลวงไม่ขอทน!! ลั่นเอาผิดสาวขอ3ล้านฐานเป็นชู้</a></i></b></p>
    </article>
  </body>
</html>