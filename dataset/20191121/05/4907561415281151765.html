<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/ekrem-sarisu/odedigim-askerlik-borclanma-bedelini-geri-alabilir-miyim-2220817"/>
    <meta property="og:site_name" content="Posta"/>
    <meta property="article:published_time" content="2019-11-21T05:01:22+00:00"/>
    <meta property="og:title" content="Ödediğim askerlik borçlanma bedelini geri alabilir miyim?"/>
    <meta property="og:description" content="Soru: 1 Şubat 1970 doğumluyum. SSK başlangıç tarihim 1 Ocak 1987. Toplam 9665 gün prim ödemem var."/>
  </head>
  <body>
    <article>
      <h1>Ödediğim askerlik borçlanma bedelini geri alabilir miyim?</h1>
      <address><time datetime="2019-11-21T05:01:22+00:00">21 Nov 2019, 05:01</time> by <a rel="author">Ekrem Sarısu</a></address>
      <p><b>Soru:</b> 1 Şubat 1970 doğumluyum. SSK başlangıç tarihim 1 Ocak 1987. Toplam 9665 gün prim ödemem var. 1997’de askerlik hizmetini ödedim. Ne zaman emekli olurum? Bir de ödemiş olduğum askerlik parasını geri iade alabilir miyim? ● Fazlı AYDEMİR</p>
      <p><b>Cevap: </b>Emekli olmak için 25 yıl sigortalılık süresi, 5375 gün prim ödeme ve 50 yaş şartlarına tabisiniz. Süre ve prim şartını sağladığınızdan, bundan sonra prim ödemeseniz de 50 yaşınızı dolduracağınız 1 Şubat 2020’de emekli olabilirsiniz.</p>
      <p>Emeklilik talebinden önce olmak şartıyla, istediğiniz zaman yazılı başvuruyla askerlik borçlanmasından vazgeçtiğinizi belirterek, ödediğiniz borçlanma bedelini faiz uygulanmadan geri alabilirsiniz.</p>
      <p>
        <b>CUMHURBAŞKANI’NIN AÇIKLAMASINDAN SONRA EYT BEKLEMEK HAYALCİLİK</b>
      </p>
      <p><b>Soru: </b>1973 doğumlu kadınım. 1997 girişliyim. 4663 gün primim var. EYT çıkarsa emekli olabilir miyim? ● DONE</p>
      <p><b>Cevap: </b>Cumhurbaşkanı çok net olarak emeklilikte yaşa takılanlar (EYT) yasası çıkmayacağını açıkladı. Artık EYT beklemek hayalcilik olur.</p>
      <p>Başlangıcınız 23 Mayıs’tan önceyse 1237 gün daha prim ödeyerek, toplam priminizi 5900 güne tamamlamanız şartıyla 53 yaşınızı, sonraki bir tarihse 1312 gün daha prim ödeyerek, priminizi 5975 güne tamamlamanız şartıyla, 54 yaşınızı dolduracağınız tarihte emekli olabilirsiniz.</p>
      <p>
        <b>57 VEYA 58 YAŞA TABİSİNİZ</b>
      </p>
      <p><b>SORU: </b>1978 doğumluyum. 4 Nisan 2000’den bu yana sigortalıyım. Askerden önce herhangi bir sigortam yok. Askerliğimi borçlanırsam, ne zaman emekli olabilirim? ● Hasan POLAT</p>
      <p><b>CEVAP: </b>Askerlik sürenizi bildirmemişsiniz. Askerliğinizin 7 ayını borçlanmanız halinde, 5975 gün prim ödemiş olmanız şartıyla 58 yaşınızı dolduracağınız tarihte, 500 gün askerliğiniz varsa borçlanıp, 5900 gün prim ödemiş olmanız şartıyla 57 yaşınızı dolduracağınız tarihte emekli olabilirsiniz.</p>
      <p>
        <b>PRİM TAMAM AMA 55 YAŞI DA DOLDURMANIZ GEREKİYOR</b>
      </p>
      <p><b>SORU: </b>1975 doğumluyum. SSK başlangıç tarihim Ocak 1995. Toplam 7000 gün primim var. Ne zaman emekli olurum? ● Cem ERDEM</p>
      <p><b>CEVAP:</b> Emekli olmak için 25 yıl sigortalılık süresi, 5750 gün prim ödeme ve 55 yaş şartlarına tabisiniz. Priminiz yeterli. Bundan sonra prim ödemeseniz de 55 yaşınızı dolduracağınız tarihte emekli olabilirsiniz.</p>
      <p>
        <b>850 GÜN DAHA PRİM ÖDEYEREK EMEKLİ OLABİLİRSİNİZ</b>
      </p>
      <p><b>Soru: </b>1965 doğumluyum. SSK başlangıcım Şubat 1991. 4600 gün primim var. En erken ne zaman emekli olurum? ● Aliye YILMAZ</p>
      <p><b>Cevap:</b> 20 yıl sigortalılık, 5450 gün prim ve 47 yaş şartlarına tabisiniz. 850 gün daha prim ödeyip priminizi 5450 güne tamamlayınca emekli olabilirsiniz. 3600 günden fazla priminiz olduğundan bundan sonra prim ödemeseniz de 58 yaşınızı dolduracağınız tarihte emekli olmanız da mümkün.</p>
    </article>
  </body>
</html>