<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zahranicne/1982871_osemnast-teroristov-prislo-o-zivot-pri-zasahu-policie"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-21T05:32:00+00:00"/>
    <meta property="og:title" content="Osemnásť teroristov prišlo o život pri zásahu polície"/>
    <meta property="og:description" content="Pri zásahu prišiel o život jeden policajt a ďalší siedmi utrpeli zranenia."/>
  </head>
  <body>
    <article>
      <h1>Osemnásť teroristov prišlo o život pri zásahu polície</h1>
      <h2>Pri zásahu prišiel o život jeden policajt a ďalší siedmi utrpeli zranenia.</h2>
      <address><time datetime="2019-11-21T05:32:00+00:00">21 Nov 2019, 05:32</time> by <a rel="author">OUAGADOUGOU/TASR</a></address>
      <p>Úrady v africkej krajine Burkina Faso oznámili, že 18 teroristov prišlo o život pri pokuse o útok na policajnú základňu v severnej časti krajiny, informovala agentúra AFP. Útočníkov sa podľa vyhlásenia polície podarilo odraziť vďaka pohotovej reakcii. Pri zásahu prišiel o život jeden policajt a ďalší siedmi utrpeli zranenia.</p>
      <p>Armáda Burkiny Faso uviedla, že minulý týždeň v dvoch operáciách na severe krajiny zabila 32 "teroristov". Západoafrická Burkina Faso bola až do roku 2015 ušetrená násilností, aké zasiahli Mali a potom aj Niger, s ktorými susedí na severe. Džihádisti, napojení na teroristickú sieť al-Káida či na Islamský štát, však po roku 2015 začali prenikať do severných oblastí Burkiny Faso a potom ohrozovať aj južné a západné hranice tejto vnútrozemskej krajiny.</p>
      <p>V útokoch s použitím partizánskej taktiky boja, pri výbuchoch nastražených cestných mín a samovražedných atentátoch prišlo odvtedy o život takmer 600 ľudí. Aktivisti však uvádzajú vyšší počet obetí - do tisíc, pričom upozorňujú, že takéto útoky sú v Burkine Faso prakticky na dennom poriadku.</p>
      <p>Armádne a bezpečnostné sily Burkiny Faso majú zlý výstroj a nedostatočný výcvik a už v minulosti preukázali, že nedokážu zastaviť rastúce násilie. V Burkine Faso je dislokovaných aj 200 francúzskych vojakov.</p>
    </article>
  </body>
</html>