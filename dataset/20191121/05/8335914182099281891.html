<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/predi-20-g.-bil-klintyn-iznasia-rech-na-ploshtad-sv.-aleksandyr-nevski-6102336"/>
    <meta property="og:site_name" content="Vesti"/>
    <meta property="article:published_time" content="2019-11-21T05:08:00+00:00"/>
    <meta property="og:title" content="Преди 20 г. Бил Клинтън изнася реч на площад „Св. Александър Невски”"/>
    <meta property="og:description" content="Американският президент пристига за своето първо официално посещение в България на 21 ноември 1999 г."/>
  </head>
  <body>
    <article>
      <h1>Преди 20 г. Бил Клинтън изнася реч на площад „Св. Александър Невски”</h1>
      <h2>Американският президент пристига за своето първо официално посещение в България на 21 ноември 1999 г.</h2>
      <address><time datetime="2019-11-21T05:08:00+00:00">21 Nov 2019, 05:08</time> by <a rel="author">Ванеса Николова</a></address>
      <aside>
        <a href="https://vbox7.com/emb/external.php?vid=6f86ef28c4&amp;autoplay=1">Видео</a>
      </aside>
      <p>Добър ден.</p>
      <p>Това са първите думи, които американския президент Бил Клинтън изрича на пл. „Свети Александър Невски” на 22 ноември 1999 г., ден след като каца на българска земя.</p>
      <p>Клинтън е първият действащ американски президент, който идва на посещение в страната ни, малко след десетата годишнина от промените, настъпили след 10 ноември 1989 г.</p>
      <p>Бил Клинтън пристига в България с дъщеря си, трима конгресмени и още няколко представители на Съединените американски щати през вечерта на 21 ноември 1999 г.</p>
      <p>Той е посрещнат от втория демократично избран български президент – Петър Стоянов.</p>
      <figure>
        <iframe data-src="https://twitter.com/PassySolomon/status/933506131808288768?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>„Гордея се, че съм първият американски президент, който посещава свободна България”, това казва Клинтън пред огромната тълпа, събрала се на площада пред катедралата.</p>
      <p>„След края на Студената война на вашата страна ѝ трябваше много повече време да се разтопи. Преживяхте много неистински пролети”, казва още в речта си американският президент.</p>
      <p>Словото, което Клинтън изрича, е насочено към единствения правилен път за България - непрекъснатия стремеж към установяването на една съвършена демокрация.</p>
      <figure>
        <iframe src="https://www.youtube.com/embed/sP0N_OMLrH4" width="560" height="315" data-service="Youtube" scrolling="no"/>
      </figure>
      <p><i>„Позволете ми да кажа на всички хора в Съединените щати, Европа и навсякъде по света, където ни гледат, че това е една прекрасна страна. Елате и помогнете на България да изгради бъдещето си”, </i>заявява американският държавен глава под възгласите на тълпата, която скандира името му.</p>
      <p>Клинтън използва посещението си в страната, за да повдигне въпроса за критичната ситуация в Косово и подкрепата на България за действията на НАТО, предприети по време на Косовската война:</p>
      <p>
        <b>„Надявам се тази вечер хората в Сърбия да могат да ни чуят и да знаят, че ако изберат пътя, който избра България, ще получат своето заслужено място в Европа, което им бе отнето от Слободан Милошевич, а Америка ще ги подкрепи”.</b>
      </p>
      <figure>
        <iframe src="https://www.youtube.com/embed/HL4DndV7B_A" width="560" height="315" data-service="Youtube" scrolling="no"/>
      </figure>
      <p>Бил Клинтън е първият действащ американски президент, който посещава България, но отношенията между страната ни и САЩ имат своите много по-далечни корени.</p>
      <p>Първите контакти между българи и американци се случват през началото на 19-ти век, посредством литературата и американски мисионери.</p>
      <p>Първата американска книга, преведена на български, е „Алманахът на бедния Ричард” на Бенджамин Франклин през 1837 г.</p>
      <figure>
        <iframe data-src="https://twitter.com/THEANTHEMGIRL/status/1195755979092221952?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Американският мисионер Елиас Ригс издава първата българска граматика за чужденци през 1843 г.</p>
      <p>Американският журналист Дженюариъс Макгахан, кореспондент на <i>London Daily News, </i>пък е един от първите, които описват зверствата и последиците от потушеното Априлско въстание.</p>
      <p>Алеко Константинов е българският писател, който за пръв път събира в едно книжно тяло – пътеписът „До Чикаго и назад”, своите впечатления от другата страна на океана.</p>
      <figure>
        <iframe data-src="https://twitter.com/DimitarBechev/status/1132309718007984128?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>През Първата световна война България и САЩ воюват на различни фронтове, въпреки че се опитват да запазят дипломатическите си отношения.</p>
      <p>През Втората световна война двете държави отново воюват в два различни лагера. На 2 юни 1942 г. тогавашният американски президент Франклин Рузвелт поднася следното писмо пред Конгреса на САЩ:</p>
      <figure>
        <iframe data-src="https://twitter.com/historylvrsclub/status/1194923670466158593?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <hr/>
      <p>
        <i>„До Конгреса:</i>
      </p>
      <p>
        <i>Правителствата на България, Унгария и Румъния обявиха война на Съединените американски щати. Осъзнавам, че правителствата на тези три страни са взели това решение не по собствена инициатива, нито в отговор на желанията на своите народи, а под влиянието на Хитлер. Тези три правителства в момента са ангажирани с действия срещу ОН и планират удължаването на съответните действия.</i>
      </p>
      <p>
        <i>Следователно предлагам на Конгреса да обяви военно положение между САЩ и България, между САЩ и Унгария и между САЩ и Румъния”.</i>
      </p>
      <hr/>
      <p>Българската страна започва сближаване на дипломатическите отношения със САЩ след промените от 10 ноември 1989 г., като следва влизане в НАТО и посещение на президента Клинтън през ноември 1999 г.</p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a>.</u></i>
      </p>
      <related>
        <h4>По темата</h4>
        <a href="https://www.vesti.bg/lyubopitno/peeshtiiat-donald-trymp-predizvika-furor-v-internet-6097257"/>
        <a href="https://www.vesti.bg/lyubopitno/tymnata-strana-na-velikite-lichnosti-koito-smiatame-za-svetci-6096988"/>
        <a href="https://www.vesti.bg/vdyhnovenite/deniat-v-kojto-robite-v-sasht-poluchiha-svobodata-si-6096648"/>
        <a href="https://www.vesti.bg/lyubopitno/prezidentyt-kojto-kaza-da-na-hiroshima-6095103"/>
      </related>
    </article>
  </body>
</html>