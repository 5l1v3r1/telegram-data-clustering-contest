<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019411/%D9%85%D9%87%D8%A7%D8%B1-%D9%86%D8%A7%D8%A7%D9%85%D9%86%DB%8C-%D8%AF%D8%B1-%DB%B1%DB%B0%DB%B0-%D8%B4%D9%87%D8%B1-%D8%A7%DB%8C%D8%B1%D8%A7%D9%86-%D8%B4%D9%86%D8%A7%D8%B3%D8%A7%DB%8C%DB%8C-%D9%87%D9%85-%D8%AF%D8%B3%D8%AA%D8%A7%D9%86-%D8%B2%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-21T05:59:08+00:00"/>
    <meta property="og:title" content="مهار ناامنی در ۱۰۰ شهر ایران / شناسایی هم دستان زم"/>
    <meta property="og:description" content="ایسنا/گیلان سخنگوی سپاه پاسداران انقلاب اسلامی از مهار اغتشاشات و نا امنی ها در یکصد شهر ایران و شناسایی هم دستان «روح الله زم» خبر داد."/>
  </head>
  <body>
    <article>
      <h6 class="kicker">سخنگوی سپاه پاسداران انقلاب اسلامی:</h6>
      <h1>مهار ناامنی در ۱۰۰ شهر ایران / شناسایی هم دستان زم</h1>
      <address><time datetime="2019-11-21T05:59:08+00:00">21 Nov 2019, 05:59</time> by <a rel="author">رامین بشرویه</a></address>
      <p>ایسنا/گیلان سخنگوی سپاه پاسداران انقلاب اسلامی از مهار اغتشاشات و نا امنی ها در یکصد شهر ایران و شناسایی هم دستان «روح الله زم» خبر داد.</p>
      <p>سردار رمضان شریف در حاشیه برگزاری یادواره ۱۶۶ شهید شهرستان مرزی بندر آستارا در جمع خبرنگاران، اظهار کرد: همواره دشمنان مردم ایران به دنبال فرصت هایی هستند که انتقام ناکامی ها و شکست های خود را از استقامت، پایمردی و پیشرفت ملت ما بگیرند.</p>
      <p>وی با بیان اینکه طبیعی است که ما همیشه منتظر رفتارهای خارج از قواعد و مقررات مدنی از طرف دشمنان باشیم، ادامه داد: ما در چهل سال گذشته هم شاهد این رفتارها بودیم که از دشمنان ثابت رخ داده است.</p>
      <p>سخنگوی سپاه پاسداران انقلاب اسلامی با تأکید بر اینکه این دشمنان هم اکنون، قدرت و سابقه، نفوذ و تشکیلات گذشته را ندارند، افزود: پشتیبانی از اراذل و اوباش که امنیت مردم را به هم ریختند و اموال مردم و اموال عمومی را یا غارت کردند و یا به آتش کشیدند، بر هیچ کس پوشیده نیست.</p>
      <p>
        <b>نقش سلطنت طلبان و منافقین در جریانات اخیر</b>
      </p>
      <p>مسئول روابط عمومی و تبلیغات سپاه پاسداران انقلاب اسلامی در بخش دیگر سخنان خود، با بیان اینکه در این جریانات به شکل معمول جریان وابسته به سلطنت طلبان و خاندان منحوس پهلوی و منافقان نقش دارند، تصریح کرد: خاندان پهلوی همیشه به فکر انتقام و بازگشت برای چپاول بیشتر ملت هستند و آنها پول های زیادی را از کشور غارت کرده و برده اند و هر از گاهی برخی هزینه های این اراذل و اوباش را آنها تأمین می کنند که در کشور شرارت ایجاد کنند.</p>
      <p>سردار شریف در ادامه از گروهک منافقین به عنوان دیگر همراه این اغتشاشات نام برد و گفت: مردم ایران به خوبی تاریخچه شکل گیری آنها و شرارت هایی را که انجام داده اند را می داند که 17 هزار نفر از مردم ایران را اینها برای ایجاد رعب و وحشت و اهداف خود شهید کرده اند.</p>
      <p>وی خدمت به صدام و رژیم بعث در دوران هشت سال دفاع مقدس را از مهمترین کارهای این گروه برشمرد که از ذهن مردم ایران پاک نمی شود و اضافه کرد: با استناد به نظر سنجی هایی که در کشور شده، منفورترین گروه نزد ملت ما سازمان منافقین است.</p>
      <p>سخنگوی سپاه پاسداران انقلاب اسلامی با بیان اینکه آمریکایی ها و اروپایی ها هم اینها را مرتب با چنگ و دندان نگه داشته اند، گفت: منافقین را از پایگاه عراق به فرانسه به عنوان مقر اصلی و آلبانی به عنوان مقر فرعی برده اند تا در حوزه های جنگ نرم، ناامنی و نظامی آموزش بدهند و با پشتیبانی یک جریان صهیونیستی که سرویس های جاسوسی آمریکایی ها و کشورهای حوزه خلیج فارس از قبیل سعودی ها و بعضا اماراتی ها هستند، سازماندهی کنند که برخی از شواهد به دست آمده است، این را تأیید می کند.</p>
      <p>
        <b>عدم اقناع افکار عمومی عاملی بر این حوادث</b>
      </p>
      <p>سردار شریف در بخش دیگر سخنان خود به وقوع ناآرامی ها در پی افزایش قیمت سوخت اشاره و خاطرنشان کرد: این طبیعی است که برخی تصمیمات کلانی که در کشور گرفته می شود، آنها را کمک می کند تا با فرصت ایجاد شده، بر امواج سوار شوند و نمونه های آن را در فتنه سال 88 و دی ماه 96 دیدیم.</p>
      <p>وی با تأکید بر اینکه آنها سبب می شوند تا اعتراضات مدنی مردم از مسیر خارج شود، اظهار کرد: به گفته مسئولان مربوطه، مدیریت مصرف سوخت، روند اصلاح اقتصادی است ولی از این طریق باز یک فرصت ایجاد شد تا شاهد اینگونه رفتارها باشیم.</p>
      <p>سخنگوی سپاه پاسداران انقلاب اسلامی با اشاره به اینکه به درست یا غلط با فرهنگ جامعه ما گره خورده و این تصور ایجاد شده که به محض گران شدن بنزین، سایر کالاها هم گران می شود، افزود: این تصمیم مهم که برای آینده کشور به خصوص قشر تهی دست، مستضعف و کسانی که بنزین کمتری مصرف می کنند، منافعی دارد و به عدالت اجتماعی در جامعه ما نزدیک تر است، باید تلاش شود به شکل صحیح اجرا شود.</p>
      <p>وی با تأکید بر اینکه به دلیل عدم تلاش برای اقناع افکار عمومی و اطلاع رسانی دقیق، این موج ایجاد شد و فرصت بیشتری را برای سوء استفاده این گروهک ها ایجاد کرد، یادآور شد: علی رغم سر و صداهای ایجاد شده، در تعداد زیادی از مراکز استان ها و شهرهای کشور هیچ ناامنی را شاهد نبودیم و بر اساس آخرین اطلاعات، از 750 شهر کشور، در حدود یکصد شهر حوادث و اتفاقاتی کوچک و بزرگ رخ داد که در بیشتر مناطق در کمتر از 24 ساعت و در برخی از شهرها در 72 ساعت جمع شد.</p>
      <p>
        <b>دستگیری سرشاخه ها در البرز، شیراز، تهران و خوزستان</b>
      </p>
      <p>سخنگوی سپاه با بیان اینکه در شهرهای استان گیلان هیچ حادثه ای در رابطه با حوادث اخیر رخ نداد، تصریح کرد: مسئولان برقراری امنیت تلاش کردند تا این جریان مردمی تفکیک شود تا صف اراذل و اوباش و ضد انقلاب از صف کسانی که در هیجانات رسانه  ی به آن پیوستند، جدا شوند و با تجریه موجود و هوشیاری مردم کنترل و مهار شد.</p>
      <p>وی با تأکید بر اینکه برای اولین بار سازمان های اطلاعاتی کشور توانستند، سرشاخه های اصلی و لیدرهای آنها را دستگیر کنند که کمک بزرگی برای فروکش کردن این ناآرامی ها کرد گفت: در شهرهای البرز، شیراز، تهران و خوزستان سرشاخه های کلیدی تری نسبت به بقیه جاها دستگیر شدند و برخی ها هم از این فرصت به دست آمده برای چپاول و غارت استفاده کردند که هیچ ربطی به این جریانات نداشتند و با تجهیزات موجود در کشور در آینده ای نزدیک به سراغ آنها هم خواهیم رفت.</p>
      <p>سردار شریف از هوشیاری مردم در برخورد با این حوادث تقدیر کرد و افزود: پس از فرمایشات مقام معظم رهبری، مردم صف خود را از اغتشاشگران جدا کردند و این مؤثرترین دلایل آرام شدن کشور بود و این مطالبه به حق باید باشد که بخش دوم فرمایش ایشان در خصوص تلاش برای کنترل قیمت کالاها محقق شود.</p>
      <p>
        <b>شناسایی هم دستان روح الله زم</b>
      </p>
      <p>مسئول روابط عمومی و تبلیغات سپاه پاسداران انقلاب اسلامی در بخش پایانی سخنان خود در خصوص آخرین وضعیت روح اله زم و هم دستان کانال معاند «آمد نیوز»، توضیح داد: در این پرونده تلاش ویژه ای شده است و هم دستان وی در داخل و خارج کشور چه آگاهانه، یا از سر رقابت های سیاسی و یا عنصر ضد انقلابی که در سیستم ارتباطی با وی بودند، بخش عمده ای شناسایی شدند و به مرور دستگیر و برای آنها پرونده تشکیل می شود.</p>
      <p>وی از ورود همه جانبه سیستم قضایی کشور در این پرونده سخن گفت و افزود: این لطف خداوند است که پیش از این جریانات این شبکه منهدم شد، زیرا یک ظرفیت ایجاد کرده بود که بیش از این می توانستند از آن بهره مند شوند.</p>
      <p>انتهای پیام</p>
    </article>
  </body>
</html>