<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://intraday.my/china-keluarkan-kenyataan-optimis-cuba-redakan-kebimbangan-pasaran/"/>
    <meta property="og:site_name" content="INTRADAY"/>
    <meta property="article:published_time" content="2019-11-21T17:45:14+00:00"/>
    <meta property="og:title" content="China Keluarkan Kenyataan Optimis, Cuba Redakan Kebimbangan Pasaran"/>
    <meta property="og:description" content="Beberapa kenyataan telah dikeluarkan oleh China yang dilihat sebagai untuk meredakan kebimbangan yang telah membelenggu pasaran sepanjang minggu ini. Bagaimanapun, pasaran kekal berhati-hati berikutan hubungan AS dan China dilihat goyah berikutan rang undang-undang yang diluluskan oleh Senat telah membangkitkan kemarahan China. Pasaran sesi Eropah menyaksikan dagangan dolar USD kembali menyusut berbanding yen selepas meraih peningkatan […]"/>
  </head>
  <body>
    <article>
      <h1>China Keluarkan Kenyataan Optimis, Cuba Redakan Kebimbangan Pasaran</h1>
      <address><time datetime="2019-11-21T17:45:14+00:00">21 Nov 2019, 17:45</time> by <a rel="author" href="https://intraday.my/author/aina/" target="_blank">Team INTRADAY</a></address>
      <p>Beberapa kenyataan telah dikeluarkan oleh China yang dilihat sebagai untuk meredakan kebimbangan yang telah membelenggu pasaran sepanjang minggu ini. Bagaimanapun, pasaran kekal berhati-hati berikutan hubungan AS dan China dilihat goyah berikutan rang undang-undang yang diluluskan oleh Senat telah membangkitkan kemarahan China.</p>
      <p>Pasaran sesi Eropah menyaksikan dagangan dolar USD kembali menyusut berbanding yen selepas meraih peningkatan susulan komen positif daripada China berhubung perjanjian fasa pertama. Indeks dolar yang mengukur dolar greenback berbanding enam matawang utama susut sebanyak 0.09% kepada 97.81.</p>
      <p>Dalam perkembangan terbaru rundingan perdagangan, Naib Perdana Menteri China Liu He memberitahu bahawa beliau “optimis dengan berhati-hati” untuk mencapai perjanjian fasa pertama.</p>
      <p>Bagaimanapun, beliau turut menyatakan kekeliruannya terhadap permintaan AS yang mahukan China mengubah sistem ekonominya sedangkan, untuk mereformasi perusahaan, membuka sektor kewangan dan menguatkuasakan hak harta intelek adalah merupakan rancangan yang ingin dicapai oleh China.</p>
      <p>Selain itu, jurucakap Kementerian Perdagangan China, Gao Feng memberitahu bahawa mereka akan berusaha untuk mencapai perjanjian perdagangan dengan AS memandangkan kedua-dua pihak masih terus berhubung.</p>
      <p>Sementara itu mengikuti perkembangan di Eropah, dagangan pound berbanding USD beransur-ansur pulih daripada penyusutan yang dialami selepas perdebatan dua pemimpin Parti Konservatif dan Parti Buruh yang bertanding dalam pilihan raya UK.</p>
      <p>Dagangan euro pula mempamerkan peningkatan berbanding beberapa matawang utama menjelang pengeluaran minit mesyuarat Oktober oleh Bank Pusat Eropah (ECB) pada hari ini yang dijangkakan tidak akan menyebabkan kesan ketara kepada euro.</p>
      <related>
        <h4>Artikel Berkaitan</h4>
        <a href="https://intraday.my/tuntutan-pengangguran-as-kekal-pada-paras-tertinggi-5-bulan-pada-minggu-lepas/"/>
        <a href="https://intraday.my/usd-jpy-uji-zon-support-pada-108-300-berjayakah-harga-turun-lebih-rendah/"/>
        <a href="https://intraday.my/adakah-gbp-usd-akan-menyambung-semula-penurunan-hari-ini/"/>
      </related>
    </article>
  </body>
</html>