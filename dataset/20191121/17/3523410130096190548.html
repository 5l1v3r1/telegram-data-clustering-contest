<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641229/%D8%A7%D8%AA%D9%87%D8%A7%D9%85%E2%80%8C%D8%B2%D9%86%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%A7%DB%8C%D8%B1%D8%A7%D9%86-%D8%AF%D8%B1-%D8%AE%D8%B5%D9%88%D8%B5-%D9%BE%D8%A7%DB%8C%D8%A8%D9%86%D8%AF%DB%8C-%D8%A8%D9%87-%D8%AA%D9%88%D8%A7%D9%81%D9%82%D8%A7%D8%AA-%D9%BE%D8%A7%D8%AF%D9%85%D8%A7%D9%86%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T17:20:00+00:00"/>
    <meta property="og:title" content="اتهام‌زنی آمریکا به ایران در خصوص پایبندی به توافقات پادمانی"/>
    <meta property="og:description" content="نماینده آمریکا در آژانس انرژی اتمی، علیرغم متهم کردن ایران به عدم پایبندی به توافقات پادمانی آژانس به مذاکره بدون پیش‌شرط با ایران ابراز تمایل کرد."/>
  </head>
  <body>
    <article>
      <h1>
        <a href="https://www.bultannews.com/fa/news/641229/%D8%A7%D8%AA%D9%87%D8%A7%D9%85%E2%80%8C%D8%B2%D9%86%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%A7%DB%8C%D8%B1%D8%A7%D9%86-%D8%AF%D8%B1-%D8%AE%D8%B5%D9%88%D8%B5-%D9%BE%D8%A7%DB%8C%D8%A8%D9%86%D8%AF%DB%8C-%D8%A8%D9%87-%D8%AA%D9%88%D8%A7%D9%81%D9%82%D8%A7%D8%AA-%D9%BE%D8%A7%D8%AF%D9%85%D8%A7%D9%86%DB%8C">اتهام‌زنی آمریکا به ایران در خصوص پایبندی به توافقات پادمانی</a>
      </h1>
      <h2>نماینده آمریکا در آژانس انرژی اتمی، علیرغم متهم کردن ایران به عدم پایبندی به توافقات پادمانی آژانس به مذاکره بدون پیش‌شرط با ایران ابراز تمایل کرد.</h2>
      <address><time datetime="2019-11-21T17:20:00+00:00">21 Nov 2019, 17:20</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «<b>جکی ولکات</b>» نماینده آمریکا در آژانس بین‌المللی انرژی اتمی امروز (پنجشنبه) با انتشار بیانیه‌ای ایران را به عدم پایبندی به تعهدات پادمانی‌اش متهم کرد.</p>
      <p><a href="https://vienna.usmission.gov/iaea-board-of-governors-u-s-on-verification-and-monitoring-in-iran/">وب‌سایت</a> <b>آژانس بین‌المللی انرژی اتمی</b> گزارش کرد، نماینده <b>آمریکا</b> تصریح کرد: «ایران باید به طور کامل به تعهدات پادمانی هسته‌ای خود پایبند باشد و خیلی سریع، به سؤالات مهم مبنی بر اینکه این مواد از کجا آمده‌ و اینکه هم‌اکنون، هرگونه مواد و تجهیزات هسته‌ای مربوطه، در حال حاضر کجا است، پاسخ موثقی بدهد».</p>
      <p>ابراز نگرانی نماینده آمریکا در شرایطی است که واشنکتن بیش از یکسال پیش، علیرغم پایبندی ایران به مفاد برجام، از توافق هسته‌ای خارج شد و در نهایت، ایران در تاریخ 18 اردیبهشت، با تعیین مهلت 60 روزه‌ای به طرف‌های توافق هشدار داد در صورت عدم پایبندی به تعهداتشان ذیل برجام، ایران طبق مفاد این توافق هسته‌ای، تعهداتش را کاهش خواهد داد. </p>
      <p>ایران در راستای کاهش تعهداتش، چهار گام برداشته است و جدیدترین گام در روز 15 آبان با گازدهی به سانتریفیوژهای نصب شده در تأسیسات فردو و غنی‌سازی ۴.۵ درصدی در این تاسیسات (از نیمه شب شانزدهم آبان) آغاز شد.</p>
      <p>ولکات در بیانیه خود ضمن ابراز نگرانی از فعالیت هسته‌ای ایران گفت: «احتمالاً مواد هسته‌ای اعلام‌نشده‌ای وجود دارد و فعالیت‌هایی که حال حاضر در ایران درجریان است، عمیقاً نگران کننده است».</p>
      <p>وی سپس ادامه داد: «بار دیگر شورای حکام با شواهد جدیدی از بی‌اعتنایی احتمالی ایران به تعهدات پادمانی‌اش روبرو شده است».</p>
      <p>«کورنل فروتا» مدیرکل موقت آژانس بین‌المللی انرژی اتمی امروز در جلسه شورای حکام ضمن تأکید بر ادامه فعالیت آژانس برای راستی‌آزمایی عدم انحراف مواد هسته‌ای اعلامی توسط ایران تحت توافق پادمان مدعی شد که کارشناسان آژانس، ذرات اورانیوم طبیعی را از منشأ انسانی در مکانی در ایران که قبلاً به آژانس اعلام نشده بود، پیدا کرده‌اند.</p>
      <p>وی تصریح کرد: «همانطور که در هفتم نوامبر به شورای حکام گزارش دادم، آژانس ذرات اورانیوم طبیعی را از منشأ انسانی در مکانی در ایران که قبلا به آژانس اعلام نشده بود، پیدا کرده است. ما از آن زمان به تعاملات با ایران ادامه دادیم اما اطلاعات بیشتری دریافت نکرده و این موضوع هنوز حل نشده باقی مانده است».</p>
      <p>ولکات با اشاره به اظهارات مدیرکل موقت آژانس ادامه داد: «آژانس باید به این مسئله پی ببرد که آیا ایران تمامی مواد هسته‌ای قابل گزارش، سایت‌ها و تأسیسات را همانطور که خواسته شده، اعلام کرده یا اینکه همچنان  به مخفی کردن فعالیت‌های بسیار حساس اشاعه خود از آژانس ادامه می‌دهد».</p>
      <p>این مقام آمریکایی در بخشی از بیانیه خود بعد از متهم کردن ایران، بر تمایل آمریکا به مذاکره بدون پیش‌شرط با ایران تأکید کرد و گفت: «آمریکا تمایل دارد برای حل موضوعاتی که این کشور را از جامعه بین‌الملل جدا کرده است، با ایران بدون پیش‌شرط مذاکره کند و همچنان به ایران پیشنهاد احتمال عادی‌سازی کامل روابط و لغو تحریم‌ها را می‌دهد».</p>
      <p>وی ادامه داد: «همانطور که رئیس‌جمهور ترامپ به طور مداوم شفاف‌سازی کرده است، ما همچنان آماده‌ایم و منتظر چنین تعامل دیپلماتیک هستیم. هدف ما، نهایی کردن یک توافق جامعی با ایران است که نگرانی‌های ما را مورد توجه قرار دهد و به رفتارهای ثبات‌زدای ایران پایان دهد و ایران را مجدداً به جامعه بین‌الملل پیوند دهد».</p>
      <p>مقام‌های ایران پی در پی تأکید کرده‌اند که به هیچ عنوان تحت فشار و تحریم با آمریکا وارد مذاکره نمی‌شوند و سیاست‌های فشار حداکثری آمریکا نتیجه معکوس خواهد داشت.</p>
      <p>ولکات در حالیکه از مذاکره بدون پیش‌شرط با ایران حرف زده بود، برای ایران شرط‌گذاری کرد و با اتهام‌زنی علیه تهران گفت: «برای دستیابی به کاهش فشارهای تحریم‌ها، ایران باید به رفتار بدخواهانه خود پایان دهد و گام‌های پایداری را در راستای انکار هرگونه مسیر به سوی تسلیحات هسته‌ای بردارد».</p>
      <p>نماینده آمریکا در آژانس در بخش پایانی بیانیه طولانی خود، بر لزوم نظارت آژانس از سایت‌های نظامی و غیرنظامی ایران تأکید کرد و گفت: «آژانس بین‌المللی انرژی اتمی اختیار دارد تا درخواست دسترسی به هرمکانی در ایران-غیرنظامی یا نظامی- را به منظور تأیید اعلامیه‌های ایران تحت توافقات جامع پادمانی و پروتکل الحاقی در صورت مطرح شدن یک سوال یا ناهماهنگی را ارائه دهد».</p>
    </article>
  </body>
</html>