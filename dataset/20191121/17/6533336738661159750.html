<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/israele-altro-giro-altra-corsa-gantz-rinuncia-formare-governo-si-va-219701.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-21T17:59:50+00:00"/>
    <meta property="og:title" content="Netanyahu incriminato per corruzione mentre il paese va verso il terzo voto di fila"/>
    <meta property="og:description" content="ISRAELE, ALTRO GIRO ALTRA CORSA: GANTZ RINUNCIA A FORMARE IL GOVERNO, SI VA ALLE URNE PER IL TERZO TENTATIVO. MA STAVOLTA NELLA CAMPAGNA ELETTORALE IRROMPE UNA NOVITÀ: IL PROCURATORE GENERALE HA DECISO DI INCRIMINARE NETANYAHU PER CORRUZIONE IN UNA DELLE TRE INCHIESTE IN CUI ERA COINVOLTO ANCHE PER REGALI DA FACOLTOSI UOMINI DI AFFARI, FRODE E ABUSO DI UFFICIO. E' LA PRIMA VOLTA NELLA STORIA DI ISRAELE CHE UN PREMIER IN CARICA È ACCUSATO DI CORRUZIONE"/>
  </head>
  <body>
    <article>
      <h1>Netanyahu incriminato per corruzione mentre il paese va verso il terzo voto di fila</h1>
      <address>
        <time datetime="2019-11-21T17:59:50+00:00">21 Nov 2019, 17:59</time>
      </address>
      <p>
        <b><b>ISRAELE, ALTRO GIRO ALTRA CORSA: GANTZ RINUNCIA A FORMARE IL GOVERNO, SI VA ALLE URNE PER IL TERZO TENTATIVO. MA STAVOLTA NELLA CAMPAGNA ELETTORALE IRROMPE UNA NOVITÀ: IL PROCURATORE GENERALE HA DECISO DI INCRIMINARE NETANYAHU PER CORRUZIONE IN UNA DELLE TRE INCHIESTE IN CUI ERA COINVOLTO ANCHE PER </b>REGALI DA FACOLTOSI UOMINI DI AFFARI, FRODE E ABUSO DI UFFICIO. E' LA PRIMA VOLTA NELLA STORIA DI ISRAELE CHE UN PREMIER IN CARICA È ACCUSATO DI CORRUZIONE</b>
      </p>
      <hr/>
      <p>
        <b>1. PROCURATORE INCRIMINA NETANYAHU PER CORRUZIONE</b>
      </p>
      <p>(ANSAmed) - Il Procuratore generale Avichai Mandelblit ha deciso di incriminare per corruzione Benuyamin Netanyau in una delle 3 inchieste. Lo dicono i media. Confermate anche le accuse di frode e abuso di ufficio. Le inchieste sono il Caso 1000 (regali da facoltosi uomini di affari) e 2000 (rapporti con l'editore di Yediot Ahronot Arnon Mozes) con frode e abuso di ufficio, mentre per il Caso 4000 (affaire Bezez-Walla) oltre la frode e l'abuso di ufficio c'è anche la corruzione. E' la prima volta nella storia di Israele che un premier in carica è accusato di corruzione. Su tutte le reti nazionali sono in corso edizioni speciali di notiziari sulla vicenda.</p>
      <figure>
        <a href="https://www.dagospia.com/mediagallery/Dago_fotogallery-256126/1124661.htm">
          <img src="https://cdn-static.dagospia.com/img/foto/02-2019/avichai-mandelblit-1-1124661.jpg"/>
        </a>
        <figcaption>avichai mandelblit 1</figcaption>
      </figure>
      <p>
        <b>2. GANTZ RINUNCIA A FORMARE GOVERNO, ISRAELE VERSO IL VOTO</b>
      </p>
      <p>
        <b>Massimo Lomonaco per l'ANSAmed</b>
      </p>
      <p>Israele scivola verso nuove elezioni, le terze in meno di un anno. Benny Gantz, il leader centrista di Blu-Bianco che ha vinto di misura le elezioni dello scorso settembre, ha rinunciato al mandato di formare il nuovo governo. Lo ha fatto - prima delle 24 (ora locale), termine ultimo - attaccando il premier Benyamin Netanyahu autore di "un muro" invalicabile, pur avendo tentato - ha spiegato - di "rigirare ogni pietra". Netanyahu - ha attaccato Gantz - "conduce una campagna di odio e incitamento, il cui scopo è di giustificare che lui si abbarbichi al governo di transizione contro la volontà dell'elettore".</p>
      <figure>
        <a href="https://www.dagospia.com/mediagallery/Dago_fotogallery-256126/1143744.htm">
          <img src="https://cdn-static.dagospia.com/img/foto/04-2019/netanyahu-1143744.png"/>
        </a>
        <figcaption>NETANYAHU</figcaption>
      </figure>
      <p>Tuttavia la sorte del tentativo di Gantz era segnata da questa mattina quando il leader nazionalista laico Avigdor Lieberman - che si è confermato king maker della situazione - ha annunciato che erano fallite le trattative per un "governo unitario nazionale e liberale" con il Likud di Netanyahu e con i centristi di Gantz. Ma che, soprattutto, non aveva intenzione di appoggiare nessuno dei due possibili alleati, vanificando così anche quella sorta di scappatoia perseguita da Gantz: un governo di minoranza appoggiato dall'esterno sia da Lieberman sia dai partiti arabi alla Knesset.</p>
      <p>Una strada in salita. E così due giorni l'annuncio di Trump sulla legalità per gli Usa degli insediamenti israeliani in Cisgiordania che ha rafforzato la posizione di Netanyahu ma che è stata attaccata oggi sia dalla Santa Sede sia dall'Onu entrambi schierati decisamente sulla soluzione a 2 stati, Israele si ritrova in una clamorosa impasse politica. Dopo la doppia rinuncia di Netanyahu e quella di Gantz, lo stato ebraico è entrato politicamente in 'un territorio inesplorato' - per usare l'espressione di alcuni analisti - che non ha precedenti nella storia politica del paese.</p>
      <p>C'e' ancora una sottilissima barriera - anche questa mai sperimentata - prima dell'annuncio di nuove elezioni che potrebbero svolgersi a marzo. La legge prevede che i deputati israeliani abbiano 21 giorni durante i quali ogni parlamentare della Knesset (Netanyahu e Gantz compresi) può decidere di appoggiare un collega come primo ministro. Se questo signor qualcuno ottiene 61 seggi (la metà più uno dei 120) allora è primo ministro. Solo se questo non avviene - e allo stato attuale nessuno è pronto a scommetterci - il presidente Rivlin convocherà le urne.</p>
      <figure>
        <a href="https://www.dagospia.com/mediagallery/Dago_fotogallery-256126/1124660.htm">
          <img src="https://cdn-static.dagospia.com/img/foto/02-2019/benjamin-netanyahu-avichai-mandelblit-1-1124660.jpg"/>
        </a>
        <figcaption>benjamin netanyahu avichai mandelblit 1</figcaption>
      </figure>
      <p>Una realtà che in questi oltre due mesi dal voto - con l'incarico prima a Netanyahu, poi a Gantz - tutti i partiti hanno sempre detto di voler evitare ad ogni costo. Netanyahu ha tentato un ultimo strappo chiedendo a Gantz, dopo le trattative fallite tra Likud e Blu-Bianco, di sedersi ad un tavolo perchè ancora "c'era tempo" per un accordo e che le "distanze non erano grandi".</p>
      <p>Ma soprattutto ha chiesto all'ex capo di stato maggiore di rinunciare all'alleanza con il suo vice Yair Lapid e con l'altro leader centrista Moshe Yaalon, più ostici nei confronti delle richieste e della maggioranza di destra e religiosa del premier. Una mossa che Gantz non poteva, e non voleva, fare. Molto - secondo le indiscrezioni - sembra essersi arenato sulla questione dell'alternanza alla leadership tra Netanyahu e Gantz così come l'aveva immaginata il presidente Rivlin per un governo di unità nazionale.</p>
      <figure>
        <a href="https://www.dagospia.com/mediagallery/Dago_fotogallery-256126/1124665.htm">
          <img src="https://cdn-static.dagospia.com/img/foto/02-2019/benny-gantz-1124665.jpg"/>
        </a>
        <figcaption>benny gantz</figcaption>
      </figure>
      <p>Anche perchè in quella eventuale alternanza c'era una questione di fondo, definita "etica" da Gantz: cosa sarebbe successo se Netanyahu fosse stato incriminato nelle inchieste che lo riguardano? Si sarebbe dimesso o avrebbe fatto ricorso, come previsto dalla legge, alla immunità parlamentare? E proprio stasera i media hanno riportato che l'Avvocato generale dello stato Avichai Mandelblit alla fine è pronto a dare il suo giudizio e che ha intenzione già domani di incriminare Bibi per frode ed abuso di ufficio in due delle quattro indagini.</p>
    </article>
  </body>
</html>