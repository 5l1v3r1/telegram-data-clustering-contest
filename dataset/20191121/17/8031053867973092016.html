<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ac%ce%b3%ce%ba%cf%85%cf%81%ce%b1-%ce%bf%ce%b9-%cf%80%cf%81%cf%8e%cf%84%ce%bf%ce%b9-%cf%83%cf%8d%cf%81%ce%bf%ce%b9-%ce%b5%ce%ba%cf%84%ce%bf%cf%80%ce%b9%cf%83%ce%bc%ce%ad%ce%bd%ce%bf%ce%b9-%ce%b5.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T17:20:48+00:00"/>
    <meta property="og:title" content="Άγκυρα: Οι πρώτοι Σύροι εκτοπισμένοι επιστρέφουν στη «ζώνη ασφαλείας»"/>
    <meta property="og:description" content="Η Άγκυρα ανακοίνωσε σήμερα ότι εκατοντάδες Σύροι που είχαν εκτοπιστεί από τα εδάφη τους επιστρέφουν για πρώτη φορά στη βορειοανατολική Συρία, στη «ζώνη ασφαλείας’ της Τουρκίας."/>
  </head>
  <body>
    <article>
      <h1>Άγκυρα: Οι πρώτοι Σύροι εκτοπισμένοι επιστρέφουν στη «ζώνη ασφαλείας»</h1>
      <address>
        <time datetime="2019-11-21T17:20:48+00:00">21 Nov 2019, 17:20</time>
      </address>
      <p>
        <b>Η Άγκυρα ανακοίνωσε σήμερα ότι εκατοντάδες Σύροι που είχαν εκτοπιστεί από τα εδάφη τους επιστρέφουν για πρώτη φορά στη βορειοανατολική Συρία, στη «ζώνη ασφαλείας’ της Τουρκίας.</b>
      </p>
      <p>Σχεδόν 200 άνθρωποι, που είχαν διαφύγει προς τα δυτικά της Συρίας σε περιοχή που τελεί υπό τουρκικό έλεγχο, «επέστρεψαν στις εστίες τους και στη γη τους εθελούσια και με ασφάλεια», ανακοίνωσε το τουρκικό υπουργείο Άμυνας.</p>
      <p>Σύμφωνα με το τουρκικό υπουργείο, οι άνθρωποι αυτοί μετέβησαν σε περιοχή που βρίσκεται μεταξύ των συριακών πόλεων Ταλ Αμπιάντ και Ρας αλ-‘Αιν, απ’ όπου η ‘Αγκυρα εξεδίωξε τον περασμένο μήνα την κουρδική πολιτοφυλακή Μονάδες Προστασίας του Λαού (YPG).</p>
      <p>H περιοχή αυτή που εκτείνεται σε 140 χλμ. και έχει πλάτος περίπου 30 χλμ. αποκαλείται «ζώνη ασφαλείας» από την Τουρκία.</p>
      <p>Το τουρκικό υπουργείο Άμυνας πρόσθεσε ότι άλλοι 300 άνθρωποι ήταν καθ’ οδόν προς την Ταλ Αμπιάντ. Οι άνθρωποι αυτοί μέχρι τώρα είχαν καταφύγει στη συριακή τοποθεσία Τζαραμπλούς, η οποία ελέγχεται από Σύρους μαχητές υποστηριζόμενους από την Άγκυρα έπειτα από μια προηγούμενη τουρκική στρατιωτική επιχείρηση το 2016.</p>
      <p>Η Τουρκία ανέστειλε την επιχείρηση που εξαπέλυσε τον περασμένο μήνα κατά της πολιτοφυλακής YPG μετά την επίτευξη δύο συμφωνιών με τις ΗΠΑ και τη Ρωσία που προβλέπουν την αποχώρηση των YPG από τις περισσότερες θέσεις τους στην τουρκική μεθόριο.</p>
      <p>Η Άγκυρα θέλει αυτή η ουδέτερη ζώνη να χωρίσει το σύνορό της από εδάφη που ελέγχουν οι YPG. Ο πρόεδρος Ρετζέπ Ταγίπ Ερντογάν δήλωσε εξάλλου ότι θέλει να εγκαταστήσει εκεί τα δύο από τα 3,5 εκατομμύρια Σύρους που έχουν καταφύγει στην Τουρκία μετά την έναρξη της σύγκρουσης στη χώρα τους το 2011.</p>
      <p>Οι YPG πρωτοστάτησαν στον υπό τις ΗΠΑ διεθνή συνασπισμό κατά των τζιχαντιστών. Ωστόσο η Άγκυρα αποκαλεί την οργάνωση αυτή «τρομοκρατική» λόγω των δεσμών της με το Εργατικό Κόμμα του Κουρδιστάν (ΡΚΚ), το οποίο διεξάγει αιματηρό ένοπλο αγώνα στην Τουρκία.</p>
    </article>
  </body>
</html>