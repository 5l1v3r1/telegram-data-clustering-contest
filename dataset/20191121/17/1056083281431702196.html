<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019698/%D9%85%D9%84%D8%AA-%D8%A7%DB%8C%D8%B1%D8%A7%D9%86-%D9%87%DB%8C%DA%86-%D8%B2%D9%85%D8%A7%D9%86%DB%8C-%D8%A8%D8%A7-%D8%A2%D8%B4%D9%88%D8%A8-%DA%AF%D8%B1%D8%A7%D9%86-%D9%87%D9%85%D8%B1%D8%A7%D9%87%DB%8C-%D9%86%DA%A9%D8%B1%D8%AF%D9%87-%D9%88-%D9%86%D9%85%DB%8C-%DA%A9%D9%86%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T17:03:23+00:00"/>
    <meta property="og:title" content="ملت ایران هیچ زمانی با آشوب‌گران همراهی نکرده و نمی‌کنند "/>
    <meta property="og:description" content="ایسنا/یزد امام جمعه یزد با بیان این که ملت ایران هیچ زمانی با آشوب‌گران و اغتشاش‌گران همراهی نکرده و نمی‌کنند، گفت: مقام معظم رهبری از فتنه‌ای بزرگ جلوگیری کردند."/>
  </head>
  <body>
    <article>
      <h6 class="kicker">امام جمعه یزد:</h6>
      <h1>ملت ایران هیچ زمانی با آشوب‌گران همراهی نکرده و نمی‌کنند </h1>
      <address><time datetime="2019-11-21T17:03:23+00:00">21 Nov 2019, 17:03</time> by <a rel="author">امیر رضازاده</a></address>
      <p>ایسنا/یزد امام جمعه یزد با بیان این که ملت ایران هیچ زمانی با آشوب‌گران و اغتشاش‌گران همراهی نکرده و نمی‌کنند، گفت: مقام معظم رهبری از فتنه‌ای بزرگ جلوگیری کردند.</p>
      <p>آیت‌الله «محمدرضا ناصری یزدی» در جریان دیدار با جمعی از نخبگان بسیجی استان یزد با اشاره به اهمیت حفظ و حراست از انقلاب، اظهار کرد: برای این انقلاب تلاش بسیار زیادی شده و حضرت امام خمینی(ره) با تاسی از فرهنگ امام حسین(ع)، حرکتی کرد که شروع تحقق خواسته‌های آن حضرت بود.</p>
      <p>وی افزود: امروزه رها کردن انقلاب و تسلیم شدن یا جاباز کردن برای حضور دشمن، همان ضربه به امام حسین(ع) است که می‌فرمود من دست ذلت به دشمن خدا نمی‌دهم.</p>
      <p>امام جمعه یزد گفت: دشمن هم با تمام قوا علیه انقلاب کار کرده چرا که با پیروزی انقلاب، زحمات چندصدساله آنها برای آقایی بر جهان از بین رفته و دیگر آن تسلطی که به وسیله کشتن میلیون‌ها انسان به دست آورده‌اند، درحال از بین رفتن است.</p>
      <p>نماینده ولی فقیه در استان یزد تصریح کرد: دشمن به جهت حیله‌گری خیلی قدار است و همه ما باید همیشه برای حفاظت و حراست از انقلاب آماده باشیم و در مقابل دشمن ایستادگی کنیم تا زمینه ظهور امام زمان(عج) فراهم و کار تشکیل تمدن اسلامی تکمیل شود.</p>
      <p>این مسئول در ادامه با بیان این که نگهداری انقلاب از چند راه میسر است، بیان کرد: یکی از این راه‌ها، حفظ اعتقادات، ایده و ایستادگی خودمان است و اینکه در مسیر منحرف نشده و از لحاظ ایستادگی، سستی به خودمان راه ندهیم.</p>
      <p>امام جمعه یزد افزود: مسائل زندگی و دنیا ما را نباید از تکلیف بزرگی که بر عهده‌مان قرار گرفته است نباید غافل کند و به واسطه مشغولیت‌های فرعی، از اصل و اساس که همان حفظ انقلاب و مقاومت در برابر دشمن است دور نشویم.</p>
      <p>نماینده ولی فقیه در استان یزد با بیان این که دشمن در تلاش است که یا ما را به مسائل کوچک و بی‌ارزش مشغول کند و از انقلاب غافل شویم یا اینکه به کلی زمینه‌ای در ما به وجود آورد که از ولی فقیه پیروی کامل نداشته باشیم گفت: دشمن به دنبال آن است که تفکر و تعمل در حرکت‌هایی که انجام می‌دهیم را از ما بگیرد تا برای کاری که می‌کنیم فکر نکنیم، به این صورت نمی‌توانیم کارمان را به درستی انجام دهیم.</p>
      <p>ناصری یزدی افزود: در گفتار دیروز مقام معظم رهبری، گفتار و تصمیم حکیمانه و ابراز یک نیت خدایی برای حفظ انقلاب به خوبی مشهود بود، و اگر این اقدام از سوی رهبر معظم انقلاب انجام نشده بود، خدا می‌داند که چه بلایی بر سر انقلاب می‌آمد.</p>
      <p>وی با اشاره به این که فضاهای مجازی آمادگی کامل برای مقابله با انقلاب و ایجاد توطئه را دارد ادامه داد: اگر رهبر انقلاب با آن نیت حکیمانه این اقدام را نمی‌کرد ممکن بود فتنه دیگری که حتی بزرگتر از فتنه‌های قبلی بود در کشور به وجود آید.</p>
      <p>امام جمعه یزد افزود: یک سری افراد آماده تخریب و خرابکاری هستند و دیده شده که در اعتراضات مردمی این افراد به خرابکاری پرداختند و قطعا به دنبال ایجاد ناامنی‌های بسیار زیاد بودند.</p>
      <p>نماینده ولی فقیه در استان یزد با تاکید بر این که همه به خوبی می‌دانند که صف مردم از اغتشاشگران جداست عنوان کرد: مردم به هیچ عنوان با افرادی که به دنبال اغتشاش، آشوب و تخریب اموال عمومی هستند همراهی نکرده و نمی‌کنند.</p>
      <p>ناصری یزدی افزود: این موضوع علاوه بر اینکه دشمن را ناامید کرد و جلوی فتنه آنها را گرفت و در مسئله دیگر این موضوع امتحانی برای ما است که آیا تابع ولایت هستیم یا نه، اگر تابع ولایت هستیم پس هرچه ولایت می‌گوید مصلحت کشور است و باید به آن تن دهیم و بپذیریم.</p>
      <p>وی گفت: ولایت‌پذیری به این معنی است که همه بدانیم خواسته‌های ما در برابر رهنمودهای رهبری نباید قرار گیرد چرا که رهبری هیچ گاهی نمی‌خواهد مردم زحمت و سختی بکشند و هرچه که بیان می‌کند بر اساس مصلحت نظام و ملت است.</p>
      <p>امام جمعه یزد در پایان با بیان این که امروز وظیفه همه مسئولان است که در راستای کاهش مشکلات مردم قدم بردارند، خاطرنشان کرد: مردم ایران در برابر حفاظت از انقلاب تاکنون جانفشانی‌های بسیار زیادی کردند و مسئولان باید قدردان این موضوع باشند و برای رفع مشکلات اقتصادی مردم تمام تلاش خود را به کار گیرند.</p>
      <p>انتهای پیام</p>
    </article>
  </body>
</html>