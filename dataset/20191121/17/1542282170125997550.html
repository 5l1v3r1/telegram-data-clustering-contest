<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/21/brief-from-brussels-ekstrateia-peithous-tou-elk-pros-thn-ee-gia-to-zhthma-ths-dieurunshs"/>
    <meta property="og:site_name" content="euronews"/>
    <meta property="article:published_time" content="2019-11-21T17:26:30+00:00"/>
    <meta property="og:title" content="Brief from Brussels: Πρωτοβουλία του ΕΛΚ για το θέμα της διεύρυνσης"/>
    <meta property="og:description" content="Με ψήφισμα το ΕΛΚ ζητάει από την ΕΕ να ξαναξεκινήσει άμεσα συνομιλίες με τα Δυτικά Βαλκάνια"/>
  </head>
  <body>
    <article>
      <h1>Brief from Brussels: Πρωτοβουλία του ΕΛΚ για το θέμα της διεύρυνσης</h1>
      <address><time datetime="2019-11-21T17:26:30+00:00">21 Nov 2019, 17:26</time> by <a rel="author">Klelia Avatagelou</a></address>
      <p>Ο Ντόναλντ Τουσκ εξελέγη νέος Πρόεδρος του Ευρωπαϊκού Λαϊκού Κόμματος και μια από βασικές αποστολές του θα είναι να επαναφέρει το ζήτημα της διεύρυνσης στο προσκήνιο.</p>
      <p>Γαλλία, Δανία και Ολλανδία έβαλαν εμπόδια στις ενταξιακές διαπραγματεύσεις με την Αλβανία και τη Βόρεια Μακεδονία.</p>
      <p>Στο συνέδριο του ΕΛΚ, στο Ζάγκρεμπ, εγκρίθηκε ένα έκτακτο ψήφισμα που καλεί την ΕΕ να ξαναρχίσει το συντομότερο δυνατό συνομιλίες με τις χώρες των Δυτικών Βαλκανίων.</p>
      <p>Η Λίντια Περέιρα, ευρωβουλευτής του ΕΛΚ από την Πορτογαλία, τόνισε: <i>«Πρέπει να προχωρήσουμε με την διεύρυνση της ΕΕ. Είναι θέμα εμπιστοσύνης. Υποσχεθήκαμε ορισμένα πράγματα σε μερικές χώρες και δεν τα υλοποιήσαμε. Κι αυτό είναι θέμα εμπιστοσύνης. Το Ευρωπαϊκό Λαϊκό Κόμμα εμπιστεύεται αυτές τις χώρες και νομίζω ότι αυτή μπορεί να είναι η γέφυρα μεταξύ διαφορετικών απόψεων».</i></p>
      <p>Σε μια πρόσφατη μίνι σύνοδο βαλκανικών κρατών, οι ηγέτες υιοθέτησαν ένα πακέτο μέτρων για την ενίσχυση της ανάπτυξης. Ωστόσο, το βασικό πρόβλημα παραμένει η διαφθορά.</p>
      <p>Ο Χρίστιαν Μίτσοσκι, αρχηγός του αντιπολιτευόμενου δεξιού κόμματος VMRO-DPMNE στη Βόρεια Μακεδονία, δήλωσε: <i>«Ακόμα και τώρα, ενώ είμαστε στην αντιπολίτευση, εξαγγέλουμε σκληρή μάχη κατά της διαφθοράς, μηδενική ανοχή στη διαφθορά, γιατί αυτό είναι πιθανώς το μεγαλύτερο ζήτημα στο εσωτερικό των πρώην κομμουνιστών χωρών, επειδή η Μακεδονία ήταν μέρος της πρώην Γιουκοσλαβίας κι εκείνη η περίοδος μετάβασης δεν είναι τόσο γρήγορη, πρέπει να επιταχύνουμε τις μεταρρυθμίσεις».</i></p>
      <p>Στον αγώνα τους για ένταξη στην ΕΕ, τα Δυτικά Βαλκάνια έχουν ωστόσο έναν ισχυρό σύμμαχο, τις Ηνωμένες Πολιτείες. Η Ουάσινγκτον επέκρινε την απόφαση του Συμβουλίου της ΕΕ να παγώσει τις διαπραγματεύσεις.</p>
      <h3>Συμφωνία ελευθέρων συναλλαγών ΕΕ- Σιγκαπούρης</h3>
      <p>Σε ισχύ τέθηκε η συμφωνία ελευθέρων συναλλαγών (ΣΕΣ) που υπεγράφη μεταξύ της Ευρωπαϊκής Ένωσης και της Σιγκαπούρης πέρυσι.</p>
      <p>
        <i>Η συμφωνία θα καταργήσει πρακτικά όλους τους δασμούς μεταξύ των δυο μερών μέσα σε πέντε χρόνια. Μεταξύ άλλων, θα επιτραπούν οι ελεύθερες συναλλαγές στον τομέα των υπηρεσιών, θα προστατεύονται ευρωπαϊκά προϊόντα ιδιαίτερου χαρακτήρα (π.χ. το κρασί Jerez και τα λουκάνικα Νυρεμβέργης) και θα αποκτήσουν πρόσβαση εταιρείες από την ΕΕ σε διαγωνισμούς για δημόσιες συμβάσεις, όπως π.χ. για τις σιδηροδρομικές μεταφορές. Η συμφωνία περιλαμβάνει επίσης μέτρα προστασίας των εργασιακών δικαιωμάτων και του περιβάλλοντος.</i>
      </p>
      <p>Η Σιγκαπούρη αποτελεί σημαντικό προορισμό για ευρωπαϊκές επενδύσεις στην Ασία και μετά την Ιαπωνία και το Χονγκ Κονγκ, είναι ο τρίτος μεγαλύτερος επενδυτής της Ασίας στην ΕΕ.</p>
      <p>Μετά τη συμφωνία με το Βιετνάμ, που τέθηκε σε ισχύ τον περασμένο Ιούνιο, το μπλοκ συνεχίζει να προσβλέπει σε μια ευρύτερη περιφερειακή εμπορική συμφωνία με τη νοτιοανατολική Ασία.</p>
    </article>
  </body>
</html>