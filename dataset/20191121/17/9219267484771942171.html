<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/392173-%d7%9c%d7%90-%d7%96%d7%94-%d7%a8%d7%90%d7%a9-%d7%94%d7%9e%d7%9e%d7%a9%d7%9c%d7%94-%d7%a9%d7%a6%d7%a8%d7%99%d7%9a-%d7%9c%d7%a2%d7%9e%d7%95%d7%93-%d7%91%d7%a8%d7%90%d7%a9-%d7%9e%d7%93%d7%99%d7%a0%d7%aa"/>
    <meta property="og:site_name" content="סרוגים"/>
    <meta property="article:published_time" content="2019-11-21T17:27:55+00:00"/>
    <meta property="og:title" content="לא זה ראש הממשלה שצריך לעמוד בראש מדינת ישראל"/>
    <meta property="og:description" content="הרב יובל שרלו מתייחס להגשת כתבי האישום נגד ראש הממשלה בנימין נתניהו בעבירות שוחד, מרמה והפרת אמונים, ומצפה מהמפלגות הדתיות להוביל אמירה מוסרית לפיה נתניהו"/>
  </head>
  <body>
    <article>
      <h1>לא זה ראש הממשלה שצריך לעמוד בראש מדינת ישראל</h1>
      <h2>הרב יובל שרלו מתייחס להגשת כתבי האישום נגד ראש הממשלה בנימין נתניהו בעבירות שוחד, מרמה והפרת אמונים, ומצפה מהמפלגות הדתיות להוביל אמירה מוסרית לפיה נתניהו לא יכול להמשיך בתפקידו</h2>
      <address><time datetime="2019-11-21T17:27:55+00:00">21 Nov 2019, 17:27</time> by <a rel="author">הרב יובל שרלו, חדשות סרוגים</a></address>
      <p>הרב יובל שרלו מתייחס להגשת כתבי האישום נגד ראש הממשלה בנימין נתניהו בעבירות שוחד, מרמה והפרת אמונים, ומצפה מהמפלגות הדתיות להוביל אמירה מוסרית לפיה נתניהו לא יכול להמשיך בתפקידו.</p>
      <p>בעמוד הפייסבוק שלו כתב הרב שרלו:</p>
      <p>מעל לכל – כואב לי. כואב לי שראש ממשלה בישראל נאשם בשוחד; כואב לי שההתייחסות לעובדה זו מוטה פוליטית אצל כל אחד מהצדדים; כואב לי שמי שהביא את מדינת ישראל להישגים רבים כראש ממשלה חשוד גם כמי שהביא אותה לתהומות בתחום זה; כואב לי שהמפלגות הדתיות אינן מובילות עמדה מוסרית בשאלה זו. כואבת לי האדמה החרוכה שאנו חיים בתוכה. כואב.</p>
      <p>אנסה לאסוף את כל מה שאני חושב מהיום שהתפוצצו הפרשיות לפני כמה שנים:</p>
      <p>א. כל אדם חף מפשע וזכאי לחזקת החפות עד שלא הוכחה אשמתו.</p>
      <p>ב. הטענות העיקריות שלי נגד ראש הממשלה אינן יונקות כלל מהשאלה האם יורשע או לא. מעולם לא אמרתי דבר על כך, ואין לי ולא היה לי כל מושג האם הוא לקח שוחד או לא. העובדה שהוא פגע בכל הרשויות שנועדו מעצם מהותן להגביל את כוח השלטון ורום לבבו מאחיו היא הסיבה העיקרית למאבק נגדו: הפגיעה במשטרה, בפרקליטות, ביועץ המשפטי, בבתי המשפט, בתקשורת החופשית, ועוד ועוד – היא החמורה בעיני.</p>
      <p>ג. פקיד ממשלתי, אפילו היועץ המשפטי לממשלה, אינו יכול לקבל את הסמכויות להכריח ראש ממשלה להתפטר. זו הסיבה שהחוק לא מחייב ראש ממשלה להתפטר. כתבתי כל כך כבר לפני שנים רבות. לכן, גם בית המשפט העליון אינו יכול לקבוע שראש הממשלה חייב להתפטר.</p>
      <p>ד. העובדה שלא ניתן להסכים לכך שבעקבות החלטה של יועץ משפטי ראש הממשלה יחוייב להתפטר – אינה אומרת שראוי שהוא יהיה ראש ממשלה.</p>
      <p>ה. המפלגות הדתיות צריכות להוביל עמדה מוסרית הקובעת כי עם מטען חשדות כאלה, ועם כל מה שפורסם, ועל אף העובדה שבאופן אישי הוא זכאי כל עוד לא הוכח אחרת – לא זה ראש הממשלה שצריך לעמוד בראש מדינת ישראל. עמדה זו אינה קשורה כלל בשאלה מיהו העומד בראשות הממשלה, והיא נכונה לכל מפלגה ובכל מצב. בכאב גדול.</p>
    </article>
  </body>
</html>