<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/paideia/story/1031365/dorea-500-000-eyro-ston-erythro-stayro-apo-to-idryma-tis-cosco-gia-ti-stirixi-2-180-mathiton"/>
    <meta property="og:site_name" content="Newsbomb"/>
    <meta property="article:published_time" content="2019-11-21T17:09:29+00:00"/>
    <meta property="og:title" content="Δωρεά 500.000 ευρώ στον Ερυθρό Σταυρό από το ίδρυμα της COSCO για τη στήριξη 2.180 μαθητών"/>
    <meta property="og:description" content="Σχολεία από την ευρύτερη περιοχή του Πειραιά, καθώς και του Κολωνού – Ακαδημίας Πλάτωνος θα συμμετάσχουν στο πρόγραμμα “Children Included”, το οποίο θα υλοποιήσει ο Ελληνικός Ερυθρός Σταυρός με δωρεά ύψους 500.000 ευρώ του ιδρύματος COSCO SHIPPING Charity Foundation."/>
  </head>
  <body>
    <article>
      <h1>Δωρεά 500.000 ευρώ στον Ερυθρό Σταυρό από το ίδρυμα της COSCO για τη στήριξη 2.180 μαθητών</h1>
      <h2>Σχολεία από την ευρύτερη περιοχή του Πειραιά, καθώς και του Κολωνού – Ακαδημίας Πλάτωνος θα συμμετάσχουν στο πρόγραμμα “Children Included”, το οποίο θα υλοποιήσει ο Ελληνικός Ερυθρός Σταυρός με δωρεά ύψους 500.000 ευρώ του ιδρύματος COSCO SHIPPING Charity Foundation.</h2>
      <address><time datetime="2019-11-21T17:09:29+00:00">21 Nov 2019, 17:09</time> by <a rel="author">Διονυσία Προκόπη</a></address>
      <p>Στόχος του προγράμματος είναι η υποστήριξη μαθητών<b> ηλικίας 6 έως 18 ετών,</b> πρωτοβάθμιας και δευτεροβάθμιας εκπαίδευσης, ευάλωτων οικονομικά οικογενειών. Ο πρώτος άξονας του προγράμματος αφορά στην κάλυψη των δαπανών για την προετοιμασία (φροντιστηριακών μαθημάτων)<b> 80 μαθητών της Γ΄ Λυκείου</b> για τις πανελλαδικές εξετάσεις. Εκτός από τα οικονομικά και κοινωνικά κριτήρια, στην επιλογή των ωφελούμενων μαθητών, θα παίξει ρόλο και ο γενικός βαθμός της Β΄ Λυκείου. Ο δεύτερος άξονας του προγράμματος περιλαμβάνει<b> 30 εκπαιδευτικές δραστηριότητες,</b> στις οποίες θα συμμετάσχουν<b> 2.100 μαθητές</b> ηλικίας <b>6 – 16 ετών.</b> Οι δραστηριότητες με θεματικές την καινοτομία, τον πολιτισμό, τον αθλητισμό, το περιβάλλον και την ανάπτυξη δεξιοτήτων, θα αποφασιστούν από τα σχολεία που θα πάρουν μέρος στο πρόγραμμα.</p>
      <p>Η <b>τελετή</b> για την επικύρωση της συνεργασίας του <a href="https://www.newsbomb.gr/tags/tag/34319/ellhnikos-erythros-stayros">Ελληνικού Ερυθρού Σταυρού</a> με το COSCO SHIPPING Charity Foundation, πραγματοποιήθηκε την Πέμπτη (21/11/2019) στην αίθουσα εκδηλώσεων του Οργανισμού Λιμένος Πειραιώς.</p>
      <p>Ο Πρόεδρος του Ε.Ε.Σ., <a href="https://www.newsbomb.gr/tags/tag/125024/antwnios-aygerinos">Dr. Αντώνιος Αυγερινός</a> παρέλαβε την επιταγή των <b>500.000 ευρώ</b> από τον Αναπληρωτή Γενικό Γραμματέα του COSCO SHIPPING Charity Foundation, <b>Fu Xiaoli</b> δηλώνοντας τις θερμές του ευχαριστίες για την εμπιστοσύνη του Ομίλου COSCO προς τον Ελληνικό Ερυθρό Σταυρό. Ο κ. Αυγερινός επισήμανε κατά το σύντομο χαιρετισμό του, ότι η έναρξη του προγράμματος «συμπίπτει με τη νέα αναγεννητική προσπάθεια» στον Ε.Ε.Σ. που πραγματοποιείται από την «πρώτη δημοκρατικά εκλεγμένη διοίκηση».</p>
      <p>Ο Πρόεδρος της ΟΛΠ Α.Ε., <b>Yu Zenggang</b> αναφέρθηκε στο φιλανθρωπικό έργο του ιδρύματος του Ομίλου COSCO, το οποίο έχει λάβει βραβεία στην Κίνα. Στην Ελλάδα, έχει πραγματοποιηθεί επίσης δωρεά στην <b>Παραολυμπιακή Επιτροπή</b> για τη συμμετοχή των Ελλήνων αθλητών στους Παραολυμπιακούς Αγώνες του 2022.</p>
      <p>Το ίδρυμα του Ομίλου COSCO <b>επισημοποιεί την παρουσία του στην Ελλάδα</b> με το πρόγραμμα <b>Children Included,</b> σημείωσε ο υπουργός Ναυτιλίας και Νησιωτικής Πολιτικής, <a href="https://www.newsbomb.gr/tags/tag/50129/giannhs-plakiwtakhs">Γιάννης Πλακιωτάκης</a>, ο οποίος παραβρέθηκε στην εκδήλωση. Η κίνηση αυτή καταδεικνύει την πρόθεση της COSCO για ενεργότερη συμμετοχή στην ελληνική κοινωνία, στέλνοντας το μήνυμα ότι η παρουσία της είναι πολυδιάστατη και όχι μόνο οικονομική, πρόσθεσε. Ο Υπουργός αναφέρθηκε στο ρεκόρ που «έσπασε» πρόσφατα ο ΟΛΠ με τη διακίνηση περισσοτέρων από 5 εκατ. κοντέινερ, αποδεικνύοντας ότι ο Οργανισμός μπαίνει σε νέα φάση. Τέλος, επανέλαβε τη στήριξη της κυβέρνησης του <b>Κυριάκου Μητσοτάκη</b> στις επενδύσεις του Ομίλου COSCO, οι οποίες «είναι σημαντικές τόσο σε εθνικό όσο και σε τοπικό επίπεδο».</p>
      <p>Χαιρετισμό στην εκδήλωση απηύθυνε η διευθύντρια του <b>7ου ΓΕΛ Πειραιά</b>, <b>Σμαράγδα Κόλλια</b>, καθώς και ο υποδιευθυντής του <b>3ου Μουσικού Σχολείου Αθηνών</b>, <b>Νίκος Πρίγκας</b>. Τα δύο αυτά σχολεία συμμετέχουν στο πρόγραμμα του Ε.Ε.Σ και του ιδρύματος COSCO SHIPPING Charity Foundation. Η εκδήλωση έκλεισε με τραγούδια από την παιδική χορωδία του Μουσικού Σχολείου Αθηνών, η οποία σε οκτώ μήνες θα συμμετάσχει στους Ολυμπιακούς Αγώνες Χορωδιών, έχοντας κατακτήσει το χρυσό δίπλωμα στον 3ο διεθνή διαγωνισμό χορωδιών της Interkultur.</p>
      <p>Στην εκδήλωση παρευρέθηκαν επίσης Βουλευτές Α΄ και Β΄ Πειραιά, εκπρόσωποι της Τοπικής Αυτοδιοίκησης, μέλη του Κεντρικού Διοικητικού Συμβουλίου και στελέχη του Ε.Ε.Σ. και της COSCO, καθώς και εθελοντές των τριών Σωμάτων του Ε.Ε.Σ. (Νοσηλευτικής, Κοινωνικής Πρόνοιας και Σαμαρειτών).</p>
      <p><b>Δείτε όλες τις τελευταίες</b> <b><a href="https://www.newsbomb.gr/oles-oi-eidhseis">Ειδήσεις</a></b> <b>από την Ελλάδα και τον Κόσμο, τη στιγμή που συμβαίνουν, στο </b><b>Newsbomb</b><b>.</b><b>gr</b></p>
      <related>
        <a href="https://www.newsbomb.gr/ellada/story/1029743/stirixi-2-180-paidion-apo-ton-elliniko-erythro-stayro-kai-to-cosco-shipping-charity-foundation"/>
        <a href="https://www.newsbomb.gr/ellada/story/1023332/arsi-toy-kathestotos-anastolis-eisigeitai-i-geneyi-gia-ton-elliniko-erythro-stayro"/>
        <a href="https://www.newsbomb.gr/ellada/story/1017561/vraveysi-ton-ethelonton-toy-ellinikoy-erythroy-stayroy-sta-healthcare-business-awards-2019"/>
      </related>
    </article>
  </body>
</html>