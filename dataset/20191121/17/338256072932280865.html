<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zak-kor.net/58507-urochistost-do-dnya-gdnost-ta-svobodi-vdbulisya-v-atrum-zakarpatskoyi-oda.html"/>
    <meta property="og:site_name" content="Закарпатський Кореспондент"/>
    <meta property="article:published_time" content="2019-11-21T17:04:00+00:00"/>
    <meta property="og:title" content="Урочистості до Дня Гідності та Свободи відбулися в атріумі Закарпатської ОДА"/>
    <meta property="og:description" content="Там розгорнули фотовиставки та провели урочистості. Про це повідомляє преса ОДА.День Гідності та Свободи започатковано з метою утвердження в Україні ідеалів свободи і демократії, збереження та донесення до сучасного та майбутнього поколінь об’єктивної інформації про доленосні події в Україні ХХІ століття. Це віддання належної шани патріотизму і мужності громадян, які восени 2004 року та у листопаді 2013 – лютому 2014 року постали на захист демократичних цінностей, прав і свобод людини і громадянина, національних інтересів нашої держави та її європейського вибору.З цієї нагоди сьогодні, 21 листопада, в атріумі облдержадміністрації розгорнули тематичну фотовиставку та виставку речей учасників Революції Гідності. Також тут відбулися урочисті заходи за участі заступника голови облдержадміністрації Ольги Травіної, першого заступника голови облради Йосипа Борто, міського голови Ужгорода Богдана Андріїва, учасників Революції, держслужбовців, активістів.Хор Ужгородського коледжу культури і мистецтв виконав «Оду до радості»…"/>
  </head>
  <body>
    <article>
      <h1>Урочистості до Дня Гідності та Свободи відбулися в атріумі Закарпатської ОДА</h1>
      <address>
        <time datetime="2019-11-21T17:04:00+00:00">21 Nov 2019, 17:04</time>
      </address>
      <p><b>Там розгорнули фотовиставки та провели урочистості. Про це повідомляє преса ОДА.<br/></b><br/>День Гідності та Свободи започатковано з метою утвердження в Україні ідеалів свободи і демократії, збереження та донесення до сучасного та майбутнього поколінь об’єктивної інформації про доленосні події в Україні ХХІ століття. Це віддання належної шани патріотизму і мужності громадян, які восени 2004 року та у листопаді 2013 – лютому 2014 року постали на захист демократичних цінностей, прав і свобод людини і громадянина, національних інтересів нашої держави та її європейського вибору.<br/><br/>З цієї нагоди сьогодні, 21 листопада, в атріумі облдержадміністрації розгорнули тематичну фотовиставку та виставку речей учасників Революції Гідності. Також тут відбулися урочисті заходи за участі заступника голови облдержадміністрації Ольги Травіної, першого заступника голови облради Йосипа Борто, міського голови Ужгорода Богдана Андріїва, учасників Революції, держслужбовців, активістів.<br/><br/>Хор Ужгородського коледжу культури і мистецтв виконав «Оду до радості» – гімн Європейського союзу, а студенти коледжу продекламували поетичну композицію. <br/><br/>– Сьогодні, 21 листопада, Україна відзначає День Гідності та Свободи. Шість років тому у Києві зібралися перші учасники Євромайдану, який згодом переріс у революцію, яку у нашій країні і за кордоном знають як Революцію Гідності. Почався найдовший мітинг останнього часу, який безперервно тривав 92 доби, – сказала, звертаючись до присутніх Ольга Травіна. – Щоб осягнути повну картину того, що відбулося восени 2013 та весною 2014 року потрібно ще чимало часу. Але уже сьогодні сміло можна сказати, що наймаштабніша подія в новітній історії України змінила нашу країну і її громадян. Вона невідворотно почала прямувати до Європи, повернулася лицем до цивілізаційного світу. Почалася разюча зміна нашої ментальності, формування у людей нової політичної культури.<br/><br/>У 2014 році українці стали іншими і довели світові, що вони є великою європейською нацією. Тодішні історичні події творилася не тільки в Києві. На мітинги та акції протесту спочатку за підписання Угоди про асоціацію з Європейським Союзом, згодом – на захист своєї свободи вийшли мешканці інших міст, селищ і сіл. Ужгород не став винятком. І в цьому ви сьогодні ще раз можете пересвідчитися, ознайомившись з експонатами виставки.<br/><br/>Майдан, який розбудив Україну, став героїчною і трагічною сторінкою нашої історії. А смерть Небесної Сотні – це плата за незалежність, демократичний вибір, за європейське майбутнє нашої держави. Ці Герої в пам’яті нашого народу залишаться назавжди. Бо вони в найважливіший момент не злякалися і пожертвували собою заради майбутнього України. <br/><br/>Як залишаться в пам’яті і ті, хто віддав своє життя в боротьбі з російсько-терористичними найманцями на Сході України.<br/>Учасники урочистого зібрання вшанували хвилиною мовчання пам’ять загиблих Героїв, а хор виконав пісню «Плине кача» та Гімн України. Відтак охочі мали можливість оглянути експонати виставок.</p>
      <figure>
        <img src="https://zak-kor.net/uploads/posts/2019-11/1574348625_p1650693.jpg"/>
      </figure>
      <figure>
        <img src="https://zak-kor.net/uploads/posts/2019-11/1574348557_p1650699.jpg"/>
      </figure>
      <figure>
        <img src="https://zak-kor.net/uploads/posts/2019-11/1574348548_p1650704.jpg"/>
      </figure>
      <figure>
        <img src="https://zak-kor.net/uploads/posts/2019-11/1574348597_p1650709.jpg"/>
      </figure>
      <p>
        <b>
          <a href="https://t.me/zak_kor">Приєднуйтесь до нашого каналу в Telegram: https://t.me/zak_kor</a>
        </b>
      </p>
    </article>
  </body>
</html>