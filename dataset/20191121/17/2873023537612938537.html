<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/oikonomia/elliniki-oikonomia/219858_abebaii-i-kataboli-anadromikon"/>
    <meta property="og:site_name" content="Efsyn.gr"/>
    <meta property="article:published_time" content="2019-11-21T17:39:01+00:00"/>
    <meta property="og:title" content="Αβέβαιη η καταβολή αναδρομικών"/>
    <meta property="og:description" content="Απουσία συγκεκριμένης κυβερνητικής πρότασης για το εάν, πότε και πώς θα καταβληθούν τα αναδρομικά που επιδίκασε το Συμβούλιο της Επικρατείας στους συνταξιούχους και πρόσθετη αβεβαιότητα που προκαλείται από τις αποφάσεις του Ελεγκτικού Συνεδρίου αναγνωρίζει και η Ευρωπαϊκή Επιτροπή στην 4η έκθεση της μεταμνημονιακής εποπτείας."/>
  </head>
  <body>
    <article>
      <h1>Αβέβαιη η καταβολή αναδρομικών</h1>
      <address><time datetime="2019-11-21T17:39:01+00:00">21 Nov 2019, 17:39</time> by <a rel="author">Χριστίνα Κοψίνη</a></address>
      <p>Απουσία συγκεκριμένης κυβερνητικής πρότασης για το εάν, πότε και πώς θα καταβληθούν τα αναδρομικά που επιδίκασε το Συμβούλιο της Επικρατείας στους συνταξιούχους και πρόσθετη αβεβαιότητα που προκαλείται από τις αποφάσεις του Ελεγκτικού Συνεδρίου αναγνωρίζει και η Ευρωπαϊκή Επιτροπή στην 4η έκθεση της μεταμνημονιακής εποπτείας.</p>
      <p>«Οι αρχές επεξεργάζονται προτάσεις για την αντιμετώπιση συγκεκριμένων πτυχών της αντισυνταγματικότητας κι έχουν δεσμευτεί να βρουν λύσεις που θα συνυπολογίζουν το κόστος των απαραίτητων τροποποιήσεων στον προϋπολογισμό του υπουργείου Εργασίας για το 2020, παρότι θα είναι δύσκολο» αναφέρουν οι συντάκτες της έκθεσης.</p>
      <p>«Σε αυτό το στάδιο, καθώς απουσιάζει συγκεκριμένη πρόταση, είναι πολύ νωρίς να αξιολογήσουμε αν θα συμβεί» συμπεραίνουν. Επαναλαμβάνουν δε ότι στις αντισυνταγματικές, κατά το ΣτΕ, ρυθμίσεις περιλαμβάνονται το ύψος των ασφαλιστικών εισφορών των ελεύθερων επαγγελματιών, οι περικοπές για τις συντάξεις που αθροιστικά -για κύρια και επικουρική- υπερβαίνουν το ποσό των 1.300 ευρώ, καθώς και τα ποσοστά αναπλήρωσης για τους συνταξιούχους με πολλά έτη προϋπηρεσίας.</p>
      <p>Επίσης, «πρόσθετη αβεβαιότητα» σε σχέση με τα αναδρομικά προκύπτει, κατά την έκθεση, και από την απόφαση του δεύτερου τμήματος του Ελεγκτικού Συνεδρίου, καθώς και από την παραπομπή της οριστικής απόφασης στην Ολομέλεια του δικαστηρίου. «Σε περίπτωση που η Ολομέλεια (του Ελεγκτικού Συνεδρίου) καταλήξει στο ίδιο συμπέρασμα με το τμήμα και αποφασίσει ότι ο νόμος περί μεταρρύθμισης των συντάξεων είναι αντισυνταγματικός, το θέμα θα υποβληθεί ενώπιον του Ανώτατου Ειδικού Δικαστηρίου σύμφωνα με το άρθρο 100 του ελληνικού Συντάγματος έτσι ώστε να επιλυθεί η σύγκρουση» των δύο δικαστηρίων (Συμβουλίου της Επικρατείας και Ελεγκτικού Συνεδρίου).</p>
      <p>Υπενθυμίζεται ότι το Β’ Τμήμα του Ελεγκτικού Συνεδρίου χαρακτήρισε αντισυνταγματική την επιβολή εισφοράς αλληλεγγύης για τους συνταξιούχους του δημόσιου τομέα, τα ποσοστά αναπλήρωσης της συνταξιοδοτικής μεταρρύθμισης του 2016 και την ένταξη των δημόσιων υπαλλήλων και των συνταξιούχων του δημόσιου τομέα στον ΕΦΚΑ.</p>
      <p>Πάντως, μπορεί η κυβέρνηση να μην έχει αποφανθεί οριστικά και δημοσίως για το εάν οι τελευταίες αποφάσεις του ΣτΕ στοιχειοθετούν την καταβολή αναδρομικών, αλλά η έκθεση της Ε.Ε. εκτιμά ότι «οι πτυχές της μεταρρύθμισης που κρίθηκαν αντισυνταγματικές δεν επιτρέπουν το δικαίωμα αναδρομικής χρηματικής αντιστάθμισης».</p>
      <related>
        <h4>Σχετικά Άρθρα</h4>
        <a href="https://www.efsyn.gr/oikonomia/elliniki-oikonomia/102203_sti-thesi-toy-o-katroygkalos"/>
        <a href="https://www.efsyn.gr/node/217898"/>
        <a href="https://www.efsyn.gr/node/217706"/>
        <a href="https://www.efsyn.gr/oikonomia/elliniki-oikonomia/217486_pleonasma-tha-krinei-ta-anadromika"/>
        <a href="https://www.efsyn.gr/oikonomia/elliniki-oikonomia/215786_diplo-freno-se-anadromika-kai-kefalaiopoiisi"/>
        <a href="https://www.efsyn.gr/oikonomia/elliniki-oikonomia/215781_trik-broytsi-gia-tis-ekkremeis-syntaxeis"/>
      </related>
    </article>
  </body>
</html>