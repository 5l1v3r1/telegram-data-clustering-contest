<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://limanowa.in/aktualnosci/burmistrz-pojawil-sie-na-sesji-powiatu-pierwszy-raz-od-8-lat/46934"/>
    <meta property="og:site_name" content="Limanowa.in"/>
    <meta property="article:published_time" content="2019-11-21T17:00:00+00:00"/>
    <meta property="og:title" content="Burmistrz pojawił się na sesji powiatu pierwszy raz od... 8 lat"/>
    <meta property="og:description" content="Limanowa. Po raz pierwszy od 8 lat, jako burmistrz Limanowej Władysław Bieda uczestniczył w sesji Rady Powiatu Limanowskiego. Jak powiedział, przyszedł publicznie dziękować za współpracę obecnemu staroście i zarządowi. Wskazał też, że dzięki tej współpracy udało się rozwiązać problemy, w przeciwieństwie do poprzednich lat."/>
  </head>
  <body>
    <article>
      <h1>Burmistrz pojawił się na sesji powiatu pierwszy raz od... 8 lat</h1>
      <address>
        <time datetime="2019-11-21T17:00:00+00:00">21 Nov 2019, 17:00</time>
      </address>
      <p>Limanowa. Po raz pierwszy od 8 lat, jako burmistrz Limanowej Władysław Bieda uczestniczył w sesji Rady Powiatu Limanowskiego. Jak powiedział, przyszedł publicznie dziękować za współpracę obecnemu staroście i zarządowi. Wskazał też, że dzięki tej współpracy udało się rozwiązać problemy, w przeciwieństwie do poprzednich lat.</p>
      <p>W piątek odbyła się sesja Rady Powiatu Limanowskiego. Po raz pierwszy od 8 lat, w obradach tego samorządu uczestniczył burmistrz Limanowej, Władysław Bieda.</p>
      <p><i>– Przyszedłem, aby publicznie podziękować staroście i Zarządowi Powiatu za dobrą współpracę. Rozwiązujemy teraz wiele problemów, których wcześniej nie udawało się rozwiązać. </i><i>Dla nas, jako miasta, jest to bardzo ważne, że na wielu płaszczyznach możemy się wspierać. Limanowa pełniąca rolę stolicy powiatu, która z tego powodu powinna pełnić rolę służebną dla mieszkańców całego powiatu, dzięki tej współpracy będzie mogła to lepiej wykonywać</i> – powiedział Władysław Bieda.</p>
      <p>Jak mówił burmistrz, jednym z problemów które doprowadzono do pomyślnego rozwiązania, jest sprawa wymiany budynków między samorządami miasta, powiatu i województwa. Na łamach portalu opisywaliśmy ją we wtorek.</p>
      <p>Nie jest tajemnicą, że w poprzednich kadencjach relacje między burmistrzem Limanowej Władysławem Biedą, a ówczesnym starostą Janem Puchałą, bywały napięte. Bywało, że samorządowcy prezentowali odmienne zdania na niektóre kwestie, dotyczące obu samorządów – tak było choćby w sprawie współfinansowania Pływalni Limanowej czy też organizacji transportu zbiorowego ze zintegrowanych węzłem przesiadkowym.</p>
      <footer>(Fot.: Starostwo Powiatowe w Limanowej)</footer>
    </article>
  </body>
</html>