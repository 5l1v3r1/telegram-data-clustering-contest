<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-praze-7-se-otevrelo-obchodni-centrum-stromovka/1823785?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T17:06:00+00:00"/>
    <meta property="og:title" content="V Praze 7 se otevřelo obchodní Centrum Stromovka"/>
    <meta property="og:description" content="Praha - Stovky lidí se dopoledne přišly podívat do nového nákupního centra, které ve Veletržní ulici v Praze 7 otevřela společnost Lordship. Ředitel firmy Rostislav Novák novinářům řekl, že firma centrum připravovala a stavěla 11 let a náklady byly zhruba 1,5 miliardy korun. Lidé v Centru Stromovka najdou na 15.700 metrech čtverečních obchodních ploch zhruba stovku obchodů včetně supermarketu Lidl. Firma v budově nabízí i 5500 metrů čtverečních kancelářských prostor."/>
  </head>
  <body>
    <article>
      <h1>V Praze 7 se otevřelo obchodní Centrum Stromovka</h1>
      <address><time datetime="2019-11-21T17:06:00+00:00">21 Nov 2019, 17:06</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Stovky lidí se dopoledne přišly podívat do nového nákupního centra, které ve Veletržní ulici v Praze 7 otevřela společnost Lordship. Ředitel firmy Rostislav Novák novinářům řekl, že firma centrum připravovala a stavěla 11 let a náklady byly zhruba 1,5 miliardy korun. Lidé v Centru Stromovka najdou na 15.700 metrech čtverečních obchodních ploch zhruba stovku obchodů včetně supermarketu Lidl. Firma v budově nabízí i 5500 metrů čtverečních kancelářských prostor.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1574344012_P201911210681301.jpg"/>
        </figure>
        <figure>
          <img src="https://i3.cn.cz/6/1574344581_P201911210693601.jpg"/>
        </figure>
        <figure>
          <img src="https://i3.cn.cz/6/1574344599_P201911210694001.jpg"/>
        </figure>
        <figure>
          <img src="https://i3.cn.cz/6/1574345638_P201911210719301.jpg"/>
        </figure>
        <figure>
          <img src="https://i3.cn.cz/6/1574348052_P201911210774201.jpg"/>
        </figure>
        <figure>
          <img src="https://i3.cn.cz/6/1574354365_P201911210894801.jpg"/>
        </figure>
        <figure>
          <img src="https://i3.cn.cz/6/1574354398_P201911210895301.jpg"/>
        </figure>
        <figure>
          <img src="https://i3.cn.cz/6/1574361287_P201911211008101.jpg"/>
        </figure>
      </slideshow>
      <p>Otevření centra provázel protest proti konzumnímu způsobu života. Mezi zákazníky se večer asi půl hodiny pohybovalo zhruba 30 lidí, kteří na sobě měli navlečené černé plastové pytle. Rozdávali letáky a z balkonu v obchodní pasáži vyvěsili transparent s nápisem "Na mrtvé planetě ekonomika neporoste". Pracovníci ochranky centra si jich nevšímali.</p>
      <p>Centrum se nachází na území tzv. holešovického trojúhelníku mezi ulicemi Strojnická, Veletržní a U Studánky. Má tři patra, z nichž první je zaměřeno na módu, sport a zdraví, ve druhém nakupující naleznou supermarket a různé služby. Třetí patro je zaměřeno na gastronomii a zábavu. Centrum má tři vchody, a to z ulic Veletržní, Strojnická a U Studánky. O jeho správu se stará firma Cushman &amp; Wakefield.</p>
      <p>Pro parkování jsou určena dvě podzemní podlaží s kapacitou pro 500 aut. Po dohodě s městskou částí jich je 150 vyhrazeno pro noční parkování rezidentů za poplatek 20 korun za noc. Jinak je parkování pro návštěvníky centra ve všední dny na dvě hodiny zdarma, o víkendu pak na pět hodin. "Nicméně chceme, abychom se stali spíše lokálním centrem Prahy 7 a lidé se k nám dostávali pěšky nebo MHD," řekl Novák ČTK.</p>
      <p>"Geneze toho centra byla velmi dlouhá i na pražské poměry," uvedl dále Novák. Společnost Lordship projekt převzala před 11 lety a jeho přípravu provázely komplikace s městskou částí, která vlastní pozemky, na nichž budova stojí. Radnice Prahy 7 v minulosti podala proti projektu žalobu, v níž žádala o zrušení stavebního povolení. Investor pak projekt přepracoval podle připomínek radnice, a ta žalobu stáhla. Budova je oproti původnímu návrhu nižší, změnila se fasáda a zmizel skleněný válec s kancelářemi, který měl být na střeše objektu. Pozemky má společnost od Prahy 7 pronajaty na 97 let.</p>
      <p>Podle studie společnosti Cushman &amp; Wakefield je Centrum Stromovka jediným obchodním centrem, které se letos v ČR otevře. Další rozšíření by trh v metropoli měl čekat v dalších letech, kdy má vzniknout centrum Savarin, které propojí Václavské náměstí s ulicí Na Příkopě a Jindřišskou ulicí. Další rozšíření plánuje také obchodní centrum na Chodově, které chystá stavbu další budovy. V roce 2021 by se mělo otevřít nové centrum na Bořislavce.</p>
      <p>V ČR je zhruba 100 velkých obchodních center. Největším je OC Letňany, které nabízí přes 180 obchodů na ploše více než 125.000 metrů čtverečních.</p>
    </article>
  </body>
</html>