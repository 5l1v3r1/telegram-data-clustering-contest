<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837086-u-verkhovniy-radi-zareyestruvali-38-mizhfraktsiynikh-obyednan"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T17:06:00+00:00"/>
    <meta property="og:title" content="У Верховній Раді зареєстрували 38 міжфракційних об'єднань"/>
    <meta property="og:description" content="КИЇВ. 21 листопада. УНН. Станом на листопад у Верховній Раді зареєстрували 38 міжфракційних об’єднань. Про це повідомив Комітет виборців України …"/>
  </head>
  <body>
    <article>
      <h1>У Верховній Раді зареєстрували 38 міжфракційних об'єднань</h1>
      <address><time datetime="2019-11-21T17:06:00+00:00">21 Nov 2019, 17:06</time> by <a rel="author">Тарас Джміль</a></address>
      <p><b>КИЇВ. 21 листопада. УНН.</b> Станом на листопад у Верховній Раді зареєстрували 38 міжфракційних об’єднань. Про це повідомив Комітет виборців України, передає <b>УНН</b>.</p>
      <p>“Майже половина об’єднань (42%) створені за регіональним принципом, до складу яких переважно входять депутати-мажоритарники”, — йдеться у повідомленні.</p>
      <p>Зокрема, у ВР діють такі МФО як “Львівщина”, “Тернопільщина”, “Кіровоградщина”, “Чернігівщина”, “Друзі Івано-Франківська”. Частина об’єднань відповідають галузевій специфіці: “Платформа з трансформації вугільних регіонів”, “Питна вода”, “За розвиток реформи місцевого самоврядування та децентралізацію влади”, “Турбаза”. Деякі об’єднання зосереджені на питаннях бізнесу: “Бізнес-варта”, “За ФОПи”, “За прискорену євроінтеграцію українського бізнесу”.</p>
      <p>“Попри значну кількість МФО (міжфракційних об’єднань, — ред.) про діяльність більшості з них майже нічого не відомо. Часто МФО створюються задля підвищення статусу народного депутата в очах виборців та існують лише формально. Іноді створення МФО є відповіддю на певні політичні події чи демонструє амбіції їх засновників. Так, у ВР створено об’єднання „Новий Київ“ на чолі з О. Ткаченком, якого розглядають як претендента на посаду голови КМДА”, — пояснив голова КВУ Олексій Кошель.</p>
      <p>Нагадаємо, президент України Володимир Зеленський <a href="https://www.unn.com.ua/uk/news/1836822-zelenskiy-zayaviv-scho-pora-minyati-radu">заявив</a>, що пора змінювати склад Верховної ради України.</p>
    </article>
  </body>
</html>