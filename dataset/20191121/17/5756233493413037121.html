<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622661/%D8%A7%D8%AA%D8%B5%D8%A7%D9%84-%D8%A7%DB%8C%D9%86%D8%AA%D8%B1%D9%86%D8%AA-%DB%B7-%D8%AF%D8%A7%D9%86%D8%B4%DA%AF%D8%A7%D9%87-%D8%A8%D8%B2%D8%B1%DA%AF-%D8%AA%D9%87%D8%B1%D8%A7%D9%86-%D8%B3%D8%B1%D8%B9%D8%AA-%D9%87%D9%85%DA%86%D9%86%D8%A7%D9%86-%D9%BE%D8%A7%DB%8C%DB%8C%D9%86-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-21T17:21:00+00:00"/>
    <meta property="og:title" content="اتصال اینترنت ۷ دانشگاه بزرگ تهران/ سرعت همچنان پایین است"/>
    <meta property="og:description" content="دسترسی ۷ دانشگاه بزرگ و سطح یک کشور به اینترنت جهانی میسر شد."/>
  </head>
  <body>
    <article>
      <h1>اتصال اینترنت ۷ دانشگاه بزرگ تهران/ سرعت همچنان پایین است</h1>
      <address>
        <time datetime="2019-11-21T17:21:00+00:00">21 Nov 2019, 17:21</time>
      </address>
      <p>
        <i>دسترسی ۷ دانشگاه بزرگ و سطح یک کشور به اینترنت جهانی میسر شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در پی پیگیری‌های انجام شده مشخص شد هفت دانشگاه سطح یک و بزرگ کشور (امیر کبیر، صنعتی شریف، علامه طباطبایی، تهران، علم و صنعت، خواجه نصیر و شهید بهشتی) به اینترنت جهانی دسترسی پیدا کردند.</p>
      <p>در پی بروز برخی ناآرامی‌های چند روز اخیر، دسترسی مردم از جمله دانشگاه‌های کشور به اینترنت جهانی به طور کلی قطع شده بود اما از حدود دو ساعت پیش اینترنت برخی دانشگاه‌های بزرگ و سطح یک کشور به شبکه جهانی اینترنت وصل شد و دانشجویان و اعضای هیئت علمی دانشگاه‌های فوق می‌توانند با اتصال به وای فای مرکزی این دانشگاه که سرور مرکزی آن به اینترنت جهانی وصل شده است فعالیت‌های علمی و پژوهشی خود را پیگیری کنند و همچنین ایمیل‌های دریافتی را چک کنند.</p>
      <figure>
        <img src="https://aftabnews.ir/files/fa/news/1398/8/30/361896_800.jpg"/>
      </figure>
      <p>مدیر روابط عمومی دانشگاه صنعتی شریف در همین رابطه به ایسنا گفت: دسترسی فعلی دانشگاه به اینترنت جهانی اگر چه مقدور شده است اما هنوز سرعت آن بسیار پایین است و دانشجویان و اعضای هیئت علمی صرفاً با وای فای دانشگاه می‌توانند به این اینترنت دسترسی پیدا کنند.</p>
      <p>محمود نیلی احمد آبادی در بیست و پنجمین اجلاس روسای دانشگاه‌های بزرگ کشور که امروز در دانشگاه علم و صنعت برگزار شد در خصوص عدم دسترسی دانشگاه‌ها به اینترنت گفته بود: متاسفانه قطعی اینترنت مشکلاتی را برای دانشجویان ایجاد کرده است.</p>
      <p>وی در ادامه تاکید کرد: دانشگاه‌های ما جزو دانشگاه‌های بین المللی هستند و به دلیل وجود مراودات گسترده با جهان وجود اینترنت برای این مراکز لازم است.</p>
      <p>نیلی همچنین از مذاکره دانشگاه تهران با وزارت علوم برای وصل اینترنت جهانی خبر داده بود.</p>
    </article>
  </body>
</html>