<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057990_gulyas-megmagyarazta-hogy-nyereseges-meszaros-veszteseges-eromuve"/>
    <meta property="og:site_name" content="Népszava"/>
    <meta property="article:published_time" content="2019-11-21T17:53:00+00:00"/>
    <meta property="og:title" content="Gulyás megmagyarázta, hogy nyereséges Mészáros veszteséges erőműve"/>
    <meta property="og:description" content="A kancelláriaminiszter a kezébe tett papírokból azt olvasta ki, hogy tavaly nyereséggel zárt Mészáros Lőrinc Mátrai Erőműve. Pedig nem."/>
  </head>
  <body>
    <article>
      <h1>Gulyás megmagyarázta, hogy nyereséges Mészáros veszteséges erőműve</h1>
      <address><time datetime="2019-11-21T17:53:00+00:00">21 Nov 2019, 17:53</time> by <a rel="author" href="https://nepszava.hu/szerzo/m-i/" target="_blank">M. I.</a></address>
      <p>
        <b>A kancelláriaminiszter a kezébe tett papírokból azt olvasta ki, hogy tavaly nyereséggel zárt Mészáros Lőrinc Mátrai Erőműve. Pedig nem.</b>
      </p>
      <p>Mészáros Lőrinc viselt dolgai védelmében ismét erősen belezavarodott az adatokba Gulyás Gergely. A kancelláriaminiszter azt próbálta megmagyarázni, miért lenne jó, ha az állam megvenné a veszteséges erőművet. Ennek kapcsán azt állította a kormányinfón, hogy míg a - miniszterelnöki strómannak tartott – üzletember érdekeltségébe tartozó Mátrai Erőmű 2017-ben veszteséges volt, azt követően nyereségessé vált. Ennek bizonyítékaként tálalta, hogy "tavaly" a cég 11 milliárd forint osztalékot fizetett Mészároséknak. Az RTL Klub felvetésére nem tartja Mészáros Lőrinc kisegítésének azt sem, hogy – amiként a két fél szerdán bejelentette – az állami MVM <a href="https://nepszava.hu/3057820_az-allamra-sozna-meszaros-a-veszteseges-eromuvet">megvásárolná</a> a Mátrai Erőművet a Mészáros-féle Opustól. Azt is hozzáfűzte, hogy ezek a nyilvános adatok állnak rendelkezésére.</p>
      <p>Ezzel szemben a valóság, hogy a rendelkezésre álló nyilvános adatok szerint a társaság tavaly 817 millió forintos veszteséggel zárt. Bár az adózás előtti eredmény még hasonló mértékű pluszt mutat, egy korábbi beruházásuk nyomán egy nagyobb közterhet be kellett fizetniük. Ez ugyanakkor szintén a gazdálkodás része, a végső, tényleges "eredmény" ennek figyelembe vételével alakul ki. <a href="https://nepszava.hu/1156188_meszarose-a-matrai-tobbseg">Mészáros Lőrincék</a> ez, illetve a 2017-es, 9 milliárdos <a href="https://web0.nepszava.hu/1160742_gigaveszteseg-a-matrai-eromunel">gigaveszteség</a> ellenére idén - és nem tavaly - a társaság pénzügyi tartalékaiból 11 milliárdot felvettek, vagyis egyszerűen megcsapolták a veszteséges cég tartalékait. E döntésüknek nem erősítenie, hanem éppenséggel gyengítenie kellene a kormány vételi kedvét.</p>
      <p> </p>
      <p>A helyben bányászott lignittel üzemelő egység jelentős <a href="https://nepszava.hu/3040165_meszaros-lorinc-eromuve-a-fo-szennyezo">légszennyezése</a> és az ennek részbeni „megváltására” szolgáló szén-dioxid-kvóta emelkedő ára szintén nem teszi kapóssá a portékát.  Bár az egység szénblokkjait 2030-ra be kéne zárni, a cég addig új típusú áramtermelő berendezések telepítésével megőrizné piaci helyzetét. A kormány a kérdésben láthatólag <a href="https://nepszava.hu/3053780_ader-akar-fogadast-is-kotne-a-matrai-eromurol">zavarodott</a>, Emellett is szaporodnak a <a href="https://nepszava.hu/3038736_simicska-arvak-a-matrai-eromuben">Mátrai Erőműnél</a> a <a href="https://nepszava.hu/3045387_habzo-fekete-vizzel-oli-a-halakat-a-matrai-eromu-alatt-folyo-patak">bakik</a>. A környékbeliek <a href="https://nepszava.hu/3057375_tobben-rosszul-lettek-meszaros-eromuvenek-kozeleben-kivonult-a-katasztrofavedelem">kedélyeit</a> most főleg az erőmű területéről származó, korábban sose tapasztalt bűz <a href="https://nepszava.hu/3057730_a-gyerekekre-azert-adjunk-maszkot-ha-kiengedjuk-oket-az-utcara">borzolja</a>. Az akár egészséget is <a href="https://nepszava.hu/3057852_visonta-durvan-mergezo-gazokrol-beszel-a-greenpeace-szakertoje">veszélyeztető</a> <a href="https://nepszava.hu/3057754_bomlas">anyag</a> a telephelyen üzemelő, Mészárosék építette <a href="https://nepszava.hu/3057660_meszarosek-kemenyitogyara-allhat-a-matrai-eromuvet-elaraszto-buz-mogott">búzakeményítőgyárból</a> szivároghat. Az <a href="https://nepszava.hu/3057361_meg-meszarosek-is-keresik-az-eromuben-terjengo-buz-okat">erőmű</a>, illetve a helyi katasztrófavédelem mégsem a lehetséges okokra, hanem elsősorban a lakosság nyugtatására összpontosító <a href="https://nepszava.hu/3057321_elkezdtek-a-gazkepzodes-felszamolasat-a-matrai-eromu-telephelyen">közléseket</a> hoz nyilvánosságra.</p>
    </article>
  </body>
</html>