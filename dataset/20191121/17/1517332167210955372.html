<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/modena-ergastolo-per-raffaele-esposito-uccise-e-brucio-nicoleta/"/>
    <meta property="og:site_name" content="fanpage.it"/>
    <meta property="article:published_time" content="2019-11-21T17:01:04+00:00"/>
    <meta property="og:title" content="Modena, ergastolo per Raffaele Esposito: uccise e bruciò Nicoleta"/>
    <meta property="og:description" content="Fine pena mai per Raffaele Esposito, il cuoco di 34 anni che uccise e bruciò la 31enne Nicoleta Vasilica a San Donnino (Modena) nel settembre del 2018. Il 34enne è accusato oltre che di omicidio volontario e distruzione di cadavere nel caso della 31enne romena, anche di stupro nei confronti di una 28enne a Zocca e di tentato sequestro ai danni di una giovane donna di Savignano sul Panaro."/>
  </head>
  <body>
    <article>
      <h1>Modena, ergastolo per Raffaele Esposito: uccise e bruciò Nicoleta</h1>
      <h2>Fine pena mai per Raffaele Esposito, il cuoco di 34 anni che uccise e bruciò la 31enne Nicoleta Vasilica a San Donnino (Modena) nel settembre del 2018. Il 34enne è accusato oltre che di omicidio volontario e distruzione di cadavere nel caso della 31enne romena, anche di stupro nei confronti di una 28enne a Zocca e di tentato sequestro ai danni di una giovane donna di Savignano sul Panaro.</h2>
      <address><time datetime="2019-11-21T17:01:04+00:00">21 Nov 2019, 17:01</time> by <a rel="author" href="https://www.fanpage.it/author/angela-marino/" target="_blank">Angela Marino</a></address>
      <p>Fine pena mai per <b>Raffaele Esposito</b>, il cuoco di 34 anni che <a href="https://www.fanpage.it/attualita/uccise-e-brucio-nicoleta-a-giudzio-il-cuoco-raffaele-esposito-e-accusato-anche-di-stupro/">uccise e bruciò la 31enne <b>Nicoleta Vasilica </b></a>a San Donnino (Modena) nel settembre del 2018. Esposito è stato giudicato in un processo celebrato con rito abbreviato. Il 34enne è accusato oltre che di omicidio volontario e distruzione di cadavere nel caso della 31enne romena, anche di stupro nei confronti di una 28enne a Zocca e di tentato sequestro ai danni di una giovane donna di <b>Savignano sul Panaro</b>. Nicoleta, di origini romene, orbitava nel mondo della prostituzione. Tra gli elementi che lo hanno incastrato c’è un frammento bruciato di un libro di scuola, trovato tra le ceneri della catasta e riportante sulla copertina il nome della figliastra di Esposito. Eloquenti anche gli spostamenti registrati dal gps montato dalla compagnia assicurativa sull'auto di una delle figlie della convivente. I tabulati  telefonici hanno documentato i contatti fra l'indagato e la vittima.</p>
      <p>Napoletano di origini, sposato e padre di due bambine, nel corso delle indagini il 34enne è stato descritto come un "personaggio sadico, che sicuramente non si sarebbe fermato". I crimini contestati, infatti, sarebbero avvenuti nell'arco di dieci giorni. Il corpo della donna, trovato carbonizzato, è stato riconosciuto e identificato attraverso un chiodo endomidollare impiantatole dopo un incidente stradale. La ragazza era stata picchiata con un bastone e poi soffocata. Il corpo era stato poi dato alle fiamme nel tentativo vano di renderlo irriconoscibile. Nicoleta è stata uccisa il 30 agosto 2018 in un luogo appartato.</p>
      <figure>
        <video src="http://fanpage-a.akamaihd.net/W74a6eSwqWyTFUT6_1.mp4"/>
      </figure>
    </article>
  </body>
</html>