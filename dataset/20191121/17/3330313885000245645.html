<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904647/honda-wil-meteen-overtuigen-bij-vitesse-ik-kan-de-wedstrijd-controleren-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-21T17:24:00+00:00"/>
    <meta property="og:title" content="Honda wil meteen overtuigen bij Vitesse: &quot;Ik kan de wedstrijd controleren&quot;"/>
    <meta property="og:description" content="Keisuke Honda zal komende zondag meteen in de basis staan bij Vitesse. De Japanner wil zich daar weer in de kijker spelen van de nationale ploeg. Hij heeft dan ook een duidelijk doel. &quot;Ik wil naar de Olympische Spelen&quot;, citeert Voetbal International Honda. &quot;Iedereen zei dat ik niet meer in Europa zou spelen nadat ik in Australië was geweest. Ik heb zes maanden niet gevoetbald, maar ben heel fit. Hoe fit? Dat zullen jullie zien. Ik hoop iedereen te verbazen&quot;, gaf hij aan."/>
  </head>
  <body>
    <article>
      <h1>Honda wil meteen overtuigen bij Vitesse: "Ik kan de wedstrijd controleren"</h1>
      <address>
        <time datetime="2019-11-21T17:24:00+00:00">21 Nov 2019, 17:24</time>
      </address>
      <p>
        <b>Keisuke Honda zal komende zondag meteen in de basis staan bij Vitesse. De Japanner wil zich daar weer in de kijker spelen van de nationale ploeg. Hij heeft dan ook een duidelijk doel.</b>
      </p>
      <p>"Ik wil naar de Olympische Spelen", citeert <a href="https://www.vi.nl/nieuws/honda-gelijk-in-vitesse-basis-ik-hoop-iedereen-te-verbazen"><i>Voetbal International</i></a> Honda. "Iedereen zei dat ik niet meer in Europa zou spelen nadat ik in Australië was geweest. Ik heb zes maanden niet gevoetbald, maar ben heel fit. Hoe fit? Dat zullen jullie zien. Ik hoop iedereen te verbazen", gaf hij aan.</p>
      <p>Honda zocht maanden naar een club na zijn vertrek bij Melbourne Victory in juli. Trainer Leonid Slutsky gaf hem een kans. "Ik was hier denk ik zonder deze trainer niet geweest", vertelt Honda.</p>
      <p>"We kennen elkaar uit Moskou. Hij gaf me de kans hier weer te trainen. En nu dus ook het vertrouwen te spelen. Wat ik aan Vitesse toe kan voegen? Mijn ervaring. Ik kan de wedstrijd controleren", klinkt het.</p>
      <p><b>Volwassen Honda<br/></b>Bij Vitesse hoopt Honda dan ook te overtuigen. "Ik kan wel zeggen dat ik nog goed ben, maar kijk zondag zelf maar", vertelt Honda, die blij is terug in Nederland te zijn. "De Eredivisie is speciaal. Hier ben ik toch echt begonnen."</p>
      <p>"Toen had ik zwart haar, nu ben ik tien jaar ouder. Ik hoop Nederland te laten zien hoe volwassen de jongen van toen is geworden. Ik vind het een prachtige uitdaging mensen te laten zien dat ik het nog kan. Hoe lang ik kan spelen? Misschien meteen negentig minuten, maar het mooie is dat ik ook geen idee heb. We gaan het zien", besloot hij.</p>
    </article>
  </body>
</html>