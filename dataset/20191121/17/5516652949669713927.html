<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426218/probolh-ntokimanter-gia-tis-orxidees-kai-ta-agrioloyloyda-ths-rodoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-21T17:15:01+00:00"/>
    <meta property="og:title" content="Προβολή ντοκιμαντέρ για τις ορχιδέες και τα αγριολούλουδα της Ρόδου"/>
    <meta property="og:description" content="Το Κέντρο Περιβαλλοντικής Εκπαίδευσης Πεταλούδων (Κ.Π.Ε.), ο Σύλλογος Προστασίας Περιβάλλοντος Ρόδου και Ο Όμιλος Cine-Εκπαίδευση για τον οπτικοακουστικό εγγραμματισμό, συνδιοργανώνουν ανοιχτή εκδήλωση με θέμα: “Η ταινία τεκμηρίωσης (ντοκιμαντέρ) ως εκπαιδευτικό/παιδαγωγικό εργαλείο για γνώση, ευαισθητοποίηση και δράση για την προστασία του περιβάλλοντος”."/>
  </head>
  <body>
    <article>
      <h1>Προβολή ντοκιμαντέρ για τις ορχιδέες και τα αγριολούλουδα της Ρόδου</h1>
      <address>
        <time datetime="2019-11-21T17:15:01+00:00">21 Nov 2019, 17:15</time>
      </address>
      <p>
        <b>Το Κέντρο Περιβαλλοντικής Εκπαίδευσης Πεταλούδων (Κ.Π.Ε.), ο Σύλλογος Προστασίας Περιβάλλοντος Ρόδου και Ο Όμιλος Cine-Εκπαίδευση για τον οπτικοακουστικό εγγραμματισμό, συνδιοργανώνουν ανοιχτή εκδήλωση με θέμα: “Η ταινία τεκμηρίωσης (ντοκιμαντέρ) ως εκπαιδευτικό/παιδαγωγικό εργαλείο για γνώση, ευαισθητοποίηση και δράση για την προστασία του περιβάλλοντος”.</b>
      </p>
      <p>Η εκδήλωση θα πραγματοποιηθεί την <b>Τρίτη 26 Νοεμβρίου 2019, </b>στο <b>Δημοτικό Θέατρο Ρόδου, </b>στις <b>8 μ.μ.</b><br/>Στην εκδήλωση, η οποία απευθύνεται κυρίως στην εκπαιδευτική κοινότητα όλων των βαθμίδων, αλλά είναι ανοικτή και για το ευρύ κοινό θα προβληθεί το ντοκιμαντέρ <b>“Τα φυσικά οικοσυστήματα, αγριολούλουδα και ορχιδέες της Ρόδου” </b>μια παραγωγή του Συλλόγου Προστασίας του Περιβάλλοντος Ρόδου σε σκηνοθεσία του <b>Αλέξανδρου Λουϊζίδη.</b></p>
      <p>Οι τρεις συνεργαζόμενοι φορείς θεωρούν πως η κινηματογραφική ταινία και ιδιαίτερα το ντοκιμαντέρ, ως ταινία τεκμηρίωσης, αποτελεί ένα θαυμάσιο <b>εκπαιδευτικό/παιδαγωγικό μέσο </b>που μπορεί να συμβάλει στην ευαισθητοποίηση παιδιών, εφήβων και ενηλίκων με στόχο τη δράση για την προστασία του φυσικού και ανθρωπογενούς περιβάλλοντος του νησιού τους.</p>
      <p>Το ντοκιμαντέρ του Ρόδιου σκηνοθέτη Αλέξανδρου Λουϊζίδη ως “πολυτροπικό κείμενο” με ήχο, λόγο και εικόνα πληροφορεί, ενημερώνει, προβάλλει τις φυσικές ομορφιές του νησιού, αλλά και αναδεικνύει τεκμηριωμένα τις ανθρώπινες ευθύνες για την καταστροφή του, που δεν είναι και λίγες.</p>
      <p>Το πρόγραμμα περιλαμβάνει σύντομες παρεμβάσεις των συνεργαζόμενων φορέων και συζήτηση με το κοινό.</p>
    </article>
  </body>
</html>