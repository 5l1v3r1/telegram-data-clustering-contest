<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019699/%D8%A7%D8%AC%D8%B1%D8%A7%DB%8C-%D8%A2%D8%AB%D8%A7%D8%B1-%D8%B3%D9%88%D9%85%DB%8C%D9%86-%D8%AC%D8%B4%D9%86%D9%88%D8%A7%D8%B1%D9%87-%D9%85%D9%84%DB%8C-%DA%86%D8%AA%D8%B1-%D8%B2%D9%86%D8%AF%DA%AF%DB%8C-%D8%AF%D8%B1-%D9%BE%D8%A7%D8%B1%DA%A9-%D9%87%D8%A7%DB%8C-%DB%8C%D8%B2%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T17:15:38+00:00"/>
    <meta property="og:title" content="اجرای آثار سومین جشنواره ملی چتر زندگی در پارک‌های یزد"/>
    <meta property="og:description" content="ایسنا/یزد دبیر اجرایی سومین دوره جشنواره ملی تئاتر خیابانی «چتر زندگی» از اجرای ۱۸ نمایش این جشنواره در پارک‌های سطح شهر یزد خبر داد."/>
  </head>
  <body>
    <article>
      <h1>اجرای آثار سومین جشنواره ملی چتر زندگی در پارک‌های یزد</h1>
      <address><time datetime="2019-11-21T17:15:38+00:00">21 Nov 2019, 17:15</time> by <a rel="author">امیر رضازاده</a></address>
      <p>ایسنا/یزد دبیر اجرایی سومین دوره جشنواره ملی تئاتر خیابانی «چتر زندگی» از اجرای ۱۸ نمایش این جشنواره در پارک‌های سطح شهر یزد خبر داد.</p>
      <p>«احمد ندافی» در گفت‌وگو با خبرنگار ایسنا، با اشاره برگزاری سومین دوره جشنواره ملی چتر زندگی از هشتم تا یازدهم آذرماه در محل گذر فرهنگ و هنر یزد، اهمیت برگزاری این جشنواره را یادآور شد و اظهار کرد: آشتی دادن اقشار مختلف جامعه با تئاتر و همچنین معرفی ظرفیت این هنر نمایشی از جمله مهمترین اهداف برگزاری جشنواره تئاتر خیابانی چتر زندگی است.</p>
      <p>وی مشارکت هنرمندان تمام استان‌های کشور را یکی از ویژگی‌های این دوره جشنواره ملی چتر زندگی دانست و گفت: بعد از بازبینی ۱۵۸ اثر رسیده به دبیرخانه جشنواره، ۱۸ اثر به بخش مسابقه راه یافتند.</p>
      <p>ندافی تصریح کرد: از تعداد کل آثار راه یافته به بخش مسابقه ۱۴ اثر از استان‌های تهران، تبریز، خوزستان، لرستان، بوشهر، قزوین، ایون غرب، اصفهان، آذربایجان غربی، کرمانشاه، ملایر، تفرش، زاهدان، آبادان و چهار اثر از استان یزد انتخاب شدند. </p>
      <p>این مسئول با اشاره به ظرفیت هنرمندان بومی در حوزه‌های مختلف نمایشی، بیان کرد: ارتقاء سطح کمی و کیفی آثار هنرمندان یزدی از دیگر اهداف برگزاری این دوره جشنواره ملی تئاتر چتر زندگی در این استان است.</p>
      <p>وی با بیان این که توسعه اجتماعی بیش از پیش مستلزم حمایت از هنرمندان و تلاش برای سطح کیفی آثار هنری است، گفت: امیدواریم با برگزاری این چنین رویدادهای فرهنگی و هنری زمینه استفاده بیش از پیش از ظرفیت هنرمندان برای در استان یزد فراهم شود.</p>
      <p>این مسئول در پایان سخنان خود با اشاره به ویژگی‌های این دوره جشنواره، خاطرنشان کرد: طبق برنامه ریزی‌های انجام شده، علاوه بر اجرای برنامه محوری، آثار راه یافته به بخش رقابت جشنواره در پارک‌های مختلف سطح شهر یزد اجرا می‌شوند.</p>
      <p>انتهای پیام</p>
    </article>
  </body>
</html>