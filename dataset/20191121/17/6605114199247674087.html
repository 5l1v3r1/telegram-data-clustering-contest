<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sztarvilag/nemzetkozi-sztarvilag/megvan-hogy-ki-rendezi-a-kovetkezo-star-trek-filmet-2044986/"/>
    <meta property="og:site_name" content="SZOLJON"/>
    <meta property="article:published_time" content="2019-11-21T17:02:00+00:00"/>
    <meta property="og:title" content="Megvan, hogy ki rendezi a következő Star Trek-filmet"/>
    <meta property="og:description" content="Chris Pine mellett Zachary Quinto és Zoe Saldana is visszatér a vászonra."/>
  </head>
  <body>
    <article>
      <h6 class="kicker">HOLLYWOOD</h6>
      <h1>Megvan, hogy ki rendezi a következő Star Trek-filmet</h1>
      <address>
        <time datetime="2019-11-21T17:02:00+00:00">21 Nov 2019, 17:02</time>
      </address>
      <h4>Chris Pine mellett Zachary Quinto és Zoe Saldana is visszatér a vászonra.</h4>
      <blockquote>Noah Hawley, a Fargo-tévésorozat Emmy-díjas alkotója rendezi a következő Star Trek-filmet, amelyben James T. Kirk kapitány (Chris Pine) és űrhajójának legénysége is visszatér a filmvászonra.</blockquote>
      <p>A The Hollywood Reporter értesülése szerint a negyedik Star Trek-epizódban Pine mellett Zachary Quinto és Zoe Saldana is játszik majd a Paramount filmjében.</p>
      <p>A Paramountnál a 2016-ban bemutatott Star Trek: Mindenen túl című epizód óta készítik elő a negyedik részt. A forgatás azonban az eredeti tervekhez képest elcsúszott, főleg a film költségvetésével kapcsolatban felmerült problémák miatt.</p>
      <p>Egy ponton az is szóba került, hogy S. J. Clarkson rendezheti majd a negyedik részt, s ezzel először lett volna női rendezője egy Star Trek-filmnek.</p>
      <blockquote>A lap szerint ez a negyedik epizód nem az a Start Trek-film, amivel kapcsolatban Quentin Tarantinót emlegették korábban.</blockquote>
      <p>Hawley saját, 26 Keys produkciós cégén keresztül producere is lesz a Star Trek 4-nek J. J. Abrams Bad Robot produkciós cége mellett. A Star Trek-filmsorozatot Abrams indította újra 2009-ben, és ő rendezte az első két epizódot is. A harmadik részt Justin Lin rendezte.</p>
    </article>
  </body>
</html>