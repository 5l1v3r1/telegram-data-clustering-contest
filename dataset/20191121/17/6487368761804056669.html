<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/kapcsolat/kapcsolatot-megerosito-kerdes/"/>
    <meta property="og:site_name" content="FEMINA"/>
    <meta property="article:published_time" content="2019-11-21T17:36:07+00:00"/>
    <meta property="og:title" content="Egy egyszerű kérdés, ami felerősíti a bizalmat és a kötődést: elengedhetetlen a pszichológusok szerint"/>
    <meta property="og:description" content="A kutatások és a pszichológus szerint igen pozitívan hat a kapcsolatokra, ha a felek rendszeresen felteszik egymásnak ezt a kérdést."/>
  </head>
  <body>
    <article>
      <h1>Egy egyszerű kérdés, ami felerősíti a bizalmat és a kötődést: elengedhetetlen a pszichológusok szerint</h1>
      <h2>A kutatások és a pszichológus szerint igen pozitívan hat a kapcsolatokra, ha a felek rendszeresen felteszik egymásnak ezt a kérdést.</h2>
      <address><time datetime="2019-11-21T17:36:07+00:00">21 Nov 2019, 17:36</time> by <a rel="author">Váradi Melinda</a></address>
      <p>A folytonos stressz, az állandó hajtás és a mindennapi mókuskerék képes bedarálni a szerelmeket. A hétköznapi teendők és problémák mellett a felek gyakran hajlamosak elfeledkezni egymásról, az intim beszélgetésekről és a kapcsolatot megerősítő, a kötődést fenntartó apró szokásokról, gesztusokról.</p>
      <p>Persze mindez nem szándékosan, hanem főképp a fáradtság és az időhiány miatt történik, azonban az az igazság, hogy a hasonló viselkedés hosszú távon elhidegüléshez és szakításhoz vezet. Éppen ezért tudatosan kell odafigyelni arra, hogy a pár mindennap tegyen egy keveset a kapcsolatért. A pszichológusok szerint ehhez néha hihetetlenül egyszerű módszerek is elegendőek. Létezik például egy mondat, amely rendszeresen alkalmazva igen erőteljes hatással bír annak ellenére, hogy szinte senki nem gondolná.</p>
      <h3>A mondat, ami felerősíti a kötődést és a bizalmat</h3>
      <p>Suzanne Degges-White párkapcsolati tanácsadó <a href="https://www.psychologytoday.com/intl/blog/lifetime-connections/201910/help-your-partner-learn-trust-use-four-simple-words">elárulta</a>, hogy egy 2019-es kutatás arra világított rá, hogy csupán négy szó szükséges naponta ahhoz, hogy erősebbé, stabilabbá váljon a kapcsolat, és megelőzhető legyen az eltávolodás. A titok csak annyi, hogy a feleknek kölcsönösen meg kell kérdezniük egymástól minden este: „Milyen volt a napod?” </p>
      <figure>
        <img src="https://kep.cdn.indexvas.hu/1/0/3017/30173/301733/30173363_d6d3b6e2e4bc7ff28118c0f7381e67b6_wm.jpg"/>
        <figcaption>
          <cite>Fotó: bernardbodo / Getty Images Hungary</cite>
        </figcaption>
      </figure>
      <p>A szakértő szerint bár szinte nevetségesen egyszerűnek tűnik a módszer, ennek az egy mondatnak hatalmas ereje van. Rengetegen elfeledkeznek erről hazaérve, a munka után fáradtan és az otthoni teendők közepette, pedig igen sokat számít. A pszichológus hangsúlyozta, hogy ez a kérdés törődést, gondoskodást és kedvességet sugall, azt érzékelteti a másikkal, hogy párja valóban érdeklődik iránta, valóban szeretné tudni, hogy mi történt vele. </p>
      <p>A tanulmány során ráadásul azok a szerelmesek, akik rendszeresen alkalmazták a technikát, úgy érezték, felerősödött az egymás iránt érzett bizalmuk. A technika emellett fokozza a kötődést, az intimitást, illetve segít a feleknek a stressz levezetésében. Az ugyanis, ha a hozzájuk közel álló személynek beszámolhatnak a negatív történésekről, megkönnyebbülést hoz számukra. Mindemellett a kérdés elindít egy hosszabb beszélgetést is, amely alapvetően nem biztos, hogy lezajlana köztük az esti órákban.</p>
      <figure>
        <img src="https://kep.cdn.indexvas.hu/1/0/3017/30173/301733/30173387_f9d7bf474db6c4280d622f8703c08f23_wm.jpg"/>
        <figcaption>
          <cite>Fotó: fizkes / Getty Images Hungary</cite>
        </figcaption>
      </figure>
      <p>Persze, fontos, hogy emellett máshogy is kimutassák az egymás iránti szeretetüket, törődésüket, és ne hiányozzon a fizikai kontaktus sem. Mindezek mellett azonban tényleg nagy segítség lehet a fenti mondat alkalmazása: egyszerű, nem igényel sok időt, mégis hozzájárul a kapcsolat stabilabbá tételéhez, a szerelem megerősítéséhez és a szakítás megelőzéséhez.</p>
      <p>
        <b>Mire utal a testbeszéd a kapcsolatban?</b>
      </p>
      <p>Egy ölelés vagy egy kézfogás hihetetlenül sokatmondó lehet: másra utal, ha a válladat karolja át a férfi, vagy teljesen magához húz, de az is sokat elárul a kapcsolatotokról, hogy összekulcsoljátok-e a kezeteket, vagy csak épphogy hozzád ér az ujjaival. Mindezeken kívül azonban a testtartás és az egymással való viselkedés is többet mesél, mint azt gondolnád. Ha tehát tudni akarod, hányadán álltok a férfival, és milyen erős a szerelmetek, csak a következő jeleket kell megfigyelned, és könnyen megállapíthatod.</p>
      <figure>
        <img src="https://kep.index.hu/1/0/1810/18105/181052/18105231_1104979_3dc308b269607cdae87c6022f49d9a6f_wm.jpg"/>
        <figcaption>
          <a href="https://femina.hu/kapcsolat/testbeszed-kapcsolatban/">Nézegess képeket! 10 kép<br/><b>Szerelmesek vagytok egymásba, vagy csak hiszitek? A testbeszéd nem hazudik</b></a>
        </figcaption>
      </figure>
    </article>
  </body>
</html>