<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/dieyrynontas-ti-theoria-metaschimatismoy-se-vivlioparoysiasi-stin-komotini/"/>
    <meta property="og:site_name" content="ert.gr"/>
    <meta property="article:published_time" content="2019-11-21T17:32:38+00:00"/>
    <meta property="og:title" content="Διευρύνοντας τη θεωρία Μετασχηματισμού σε βιβλιοπαρουσίαση στην Κομοτηνή"/>
    <meta property="og:description" content="Η παρουσίαση του βιβλίου του Αλέξη Κόκκου &amp; Συνεργατών «Διευρύνοντας τη θεωρία Μετασχηματισμού: Η συμβολή δέκα σημαντικών στοχαστών» πραγματοποιήθηκε χθες βράδυ στο καφέ «Σβούρα» στην Κομοτηνή. Για το βιβλίο μίλησαν οι: Ζωή Γαβριηλίδου, Αντιπρύτανης Ακαδημαϊκών Υποθέσεων και Φοιτητικής Μέριμνας του ΔΠΘ, Αλέξης Κόκκος, Ομότιμος Καθηγητής Εκπαίδευσης Ενηλίκων στο ΕΑΠ, Πρόεδρος της Επιστημονικής Ένωσης Εκπαίδευσης Ενηλίκων και η κα Τζένη Κατσαρή-Βαφειάδη, Φιλόλογος – Επιμελήτρια εκδόσεων. Την συζήτηση συντόνισε o Χαράλαμπος Πουλόπουλος, Καθηγητής Κοινωνικής Εργασίας στο ΔΠΘ. Ο Αλέξης Κόκκος με το έργο του συνέβαλε στη δημιουργία μορφών εκπαίδευσης που αποβλέπουν στον κριτικό στοχασμό και στη χειραφέτηση."/>
  </head>
  <body>
    <article>
      <h1>Διευρύνοντας τη θεωρία Μετασχηματισμού σε βιβλιοπαρουσίαση στην Κομοτηνή</h1>
      <address><time datetime="2019-11-21T17:32:38+00:00">21 Nov 2019, 17:32</time> by <a rel="author">Μαρία Νικολάου</a></address>
      <figure>
        <img src="https://www.ert.gr/wp-content/uploads/2019/11/IMG_9021.jpg"/>
        <figcaption>Στο πάνελ της εκδήλωσης: Αλέξης Κόκκος, Ζωή Γαβριηλίδου, Τζένη Κατσαρή και Χαράλαμπος Πουλόπουλος</figcaption>
      </figure>
      <p>Η παρουσίαση του βιβλίου του <b>Αλέξη Κόκκου &amp; Συνεργατών «Διευρύνοντας τη θεωρία Μετασχηματισμού: Η συμβολή δέκα σημαντικών στοχαστών»</b> πραγματοποιήθηκε χθες βράδυ στο καφέ «Σβούρα» στην Κομοτηνή. Για το βιβλίο μίλησαν οι: <b>Ζωή Γαβριηλίδου</b>, Αντιπρύτανης Ακαδημαϊκών Υποθέσεων και Φοιτητικής Μέριμνας του ΔΠΘ, <b>Αλέξης Κόκκος</b>, Ομότιμος Καθηγητής Εκπαίδευσης Ενηλίκων στο ΕΑΠ, Πρόεδρος της Επιστημονικής Ένωσης Εκπαίδευσης Ενηλίκων και η κα <b>Τζένη Κατσαρή-Βαφειάδη</b>, Φιλόλογος – Επιμελήτρια εκδόσεων. Την συζήτηση συντόνισε o <b>Χαράλαμπος Πουλόπουλος</b>, Καθηγητής Κοινωνικής Εργασίας στο ΔΠΘ. Ο <b>Αλέξης Κόκκος</b> με το έργο του συνέβαλε στη δημιουργία μορφών εκπαίδευσης που αποβλέπουν στον κριτικό στοχασμό και στη χειραφέτηση.</p>
      <figure>
        <img src="https://www.ert.gr/wp-content/uploads/2019/11/IMG_9016.jpg"/>
        <figcaption>Ο κος Αλέξης Κόκκος</figcaption>
      </figure>
      <p><b>H Θεωρία Μετασχηματισμού του Jack Mezirow</b><br/>H Θεωρία Μετασχηματισμού του Jack Mezirow αποτελεί πεδίο αναφοράς για ευρύ φάσμα εκπαιδευτών ενηλίκων και ερευνητών. Αποτέλεσε το έναυσμα για να αναπτυχθεί το πεδίο της μετασχηματίζουσας μάθησης- μία μορφή μάθησης που αποσκοπεί στην κριτική επαναξιολόγηση και αλλαγή των διαστρεβλωμένων αντιλήψεών μας με στόχο να αντιλαμβανόμαστε λειτουργικά την πραγματικότητα και να δρούμε σύμφωνα με τις πραγματικές ανάγκες μας. Το βιβλίο αντιπαραβάλει την άποψη του Mezirow με εκείνη δέκα σημαντικών στοχαστών, οι οποίοι επηρέασαν το έργο του ή επηρεάστηκαν από αυτό και όλοι μοιράζονται την ιδέα της μάθησης που αποβλέπει στην αλλαγή προβληματικών αντιλήψεων και συμπεριφορών: Argyris, Dewey, Freire, Gould, Greene, Illeris, Jarvis, Kegan, Marsick και Σωκράτης. Το βιβλίο προσφέρει οπτικές για το πώς η γεφύρωση συναφών εκπαιδευτικών θεωρήσεων μπορεί να συμβάλει στον αμοιβαίο εμπλουτισμό και στην ανάπτυξή τους.</p>
      <p>
        <b>Τζένη Κατσαρή Βαφειάδη: «Μαθαίνει κανείς τη Δημοκρατία όταν ασκεί τη Δημοκρατία»</b>
      </p>
      <figure>
        <img src="https://www.ert.gr/wp-content/uploads/2019/11/IMG_9017.jpg"/>
        <figcaption>Ζωή Γαβριηλίδου και Τζένη Κατσαρή Βαφειάδη</figcaption>
      </figure>
      <p>Μαθαίνει κανείς τη Δημοκρατία όταν ασκεί τη Δημοκρατία υποστήριξε η φιλόλογος –επιμελήτρια εκδόσεων κα <b>Τζένη Κατσαρή Βαφειάδη</b> σημειώνοντας πως οι άνθρωποι μπορούν να ασκούν Δημοκρατία όταν αρχίζουν να παίρνουν μια νέα, κριτική στάση απέναντι στα προβλήματά τους, με εργαλείο τη μάθηση, την παιδεία. <i>«Η παιδεία γίνεται δηλαδή το μέσο μέσα από το οποίο άντρες και γυναίκες ασχολούνται κριτικά και δημιουργικά με την πραγματικότητα και ανακαλύπτουν τρόπους προσπέλασής της και μετασχηματισμού της κοινωνίας. Η ανάπτυξη μιας τέτοιας παιδευτικής μεθοδολογίας που διευκολύνει την απελευθερώνουσα διαδικασία,συμβάλλει έτσι αποφασιστικά στη διάπλαση ενός νέου ανθρώπου και χαράζει την αρχή μιας νέας εποχής στην Ιστορία του»</i></p>
      <figure>
        <img src="https://www.ert.gr/wp-content/uploads/2019/11/IMG_9024.jpg"/>
        <figcaption>Στο κοινό της εκδήλωσης και η Κοσμήτωρ κα Πηνελόπη Καμπάκη Βουγιουκλή</figcaption>
      </figure>
      <p>Freire, Illich, Adorno, Habermas μας οδήγησαν, σύμφωνα με την κα <b>Κατσαρή</b> στην παιδαγωγική των ομάδων και μας έμαθαν ότι το πρώτιστο καθήκον του εκπαιδευτή, του επιμορφωτή, ήταν να μάθει να ακούει. <i>«Εγκαταλείποντας τα προνόμια που του έδινε η τυπική εκπαίδευση της διευθύνουσας την κοινωνία τάξης, να μάθει να ακούει και να αλλάζει απόψεις για τη ζωή και την κοινωνία και ο ίδιος και οι επιμορφωνόμενοι ή επιμορφούμενοι –μανθάνοντες σήμερα– με στόχο τον κριτικό στοχασμό που θα άλλαζε και το κοινωνικό περιβάλλον.»</i> τόνισε σημειώνοντας πως ο κος <b>Αλέξης Κόκκος</b> συνεχίζοντας στη Θεωρία Μετασχηματισμού του Mezirov  υπηρετούν την πίστη ότι μέσα από τον κριτικό στοχασμό και τον στοχαστικό διάλογο οι νοητικές συνήθειες και απόψεις των ανθρώπων μπορούν να αλλάξουν, αλλά και να οδηγήσουν σε τρόπους δράσης που οι ίδιοι ως μανθάνοντες θα επιλέξουν.</p>
      <p><i>«Όσο οι χειραφετικές παιδαγωγικές για τον άνθρωπο συνεχίζουν να υφίστανται τόσο υπάρχει η ελπίδα ο προηγμένος τεχνολογικά καπιταλισμός που επιθυμεί να εξυπηρετήσει τον στόχο της κερδοφορίας να μην μας αλώσει καθολικά»</i> κατέληξε η κα <b>Κατσαρή</b>.</p>
      <p>
        <b>Ζωή Γαβριηλίδου: «Από το βιβλίο εκπορεύεται ένα ριζοσπαστικά πλουραλιστικό πολυφωνικό νόημα»</b>
      </p>
      <figure>
        <img src="https://www.ert.gr/wp-content/uploads/2019/11/IMG_9018.jpg"/>
      </figure>
      <p>Η κα <b>Ζωή Γαβριηλίδου</b>, αντιπρύτανης του ΔΠΘ ανέφερε για το βιβλίο ότι εξηγεί με τον καλύτερο τρόπο πώς η θεωρία του Mezirow είναι κατασκευασμένη από έναν ήδη (προ)υπάρχοντα διάλογο. <i>«Πάνω στη θεωρία λαμβάνει χώρα μια διακίνηση κειμένων. Πραγματώνεται δηλαδή αυτό που ορίζουμε ως διακειμενικότητα. Τα κείμενα και οι ιδέες των Argyris, Dewey, Freire, Gould, Greene, Illeris, Jarvis, Kegan, Marsick και Σωκράτη διασχίζουν το ένα το άλλο και αλληλοεξουδετερώνονται. Με αυτήν την θέση ακυρώνονται έννοιες όπως οι πηγές, η επιρροή, το υπόβαθρο, το συγκείμενο. Το νόημα βρισκόμενο εντός τόσο του γραπτού κειμένου όσο και του ιστορικού και κοινωνικού κειμένου μπαινοβγαίνει μέσα στο κείμενο» </i>ανέφερε η αντιπρύτανης. Επίσης, σημείωσε πως η πρωτότυπη σύλληψη του επιμελητή του βιβλίου να αντιπαραβάλλει – την άποψη του Mezirow με εκείνη δέκα σημαντικών στοχαστών αναδεικνύοντας το διακείμενο, ουσιαστικά πετυχαίνει να μεταμορφώσει το βιβλίο που κρατάμε στα χέρια μας σε έναν πολυδιάστατο χώρο εντός του οποίου αναδεικνύονται δυνητικοί συσχετισμοί και καταγράφεται η σχετικότητα της θέσης των σημείων και άλλων κειμένων μέσα στο σύστημα νοήματος που ύφανε ο Mezirow. <i>«Από το βιβλίο εκπορεύεται ένα ριζοσπαστικά πλουραλιστικό πολυφωνικό νόημα. Και αυτό είναι κάτι που απόλαυσα ως αναγνώστρια γιατί μου έδωσε την απόλυτη ελευθερία να ξεφύγω από τη θέση του δέκτη που καταναλώνει ένα κείμενο κατανοώντας ένα και μοναδικό νόημα.»</i> τόνισε η κα <b>Γαβριηλίδου</b>.<br/>Φώτο: Στιγμιότυπα από την χθεσινοβραδινή εκδήλωση Ρεπορτάζ-κείμενο-φωτογραφίες: Μαρία Νικολάου</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/komotini/e-stylianidis-prepei-oposdipote-na-kleisei-opoiadipote-paranomi-porta-ston-evro/"/>
        <a href="https://www.ert.gr/perifereiakoi-stathmoi/komotini/komotini-kindynos-katarreysis-tis-gefyras-karydias/"/>
        <a href="https://www.ert.gr/perifereiakoi-stathmoi/komotini/komotini-o-podilatodromos-thema-syzitisis-kai-pali/"/>
        <a href="https://www.ert.gr/perifereiakoi-stathmoi/komotini/21-11-2019-eidiseis-ert-komotinis/"/>
        <a href="https://www.ert.gr/perifereiakoi-stathmoi/komotini/dafni-filippoy-na-pathiazontai-me-ti-zoi-kai-na-min-poyne-pote-stop-logo-ilikias-mechri-na-pethanoyn/"/>
        <a href="https://www.ert.gr/perifereiakoi-stathmoi/komotini/komotiniv-chatzigeorgioy-o-kosmos-echei-anagki-na-synyparchei-na-vrisketai-kai-na-mathainei/"/>
      </related>
    </article>
  </body>
</html>