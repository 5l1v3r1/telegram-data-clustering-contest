<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bookmaker-ratings.com.ua/tips/prognoz-i-stavka-shahtar-l-viv-chy-skorystayut-sya-gosti-kadrovymy-problemamy-girnykiv/"/>
    <meta property="og:site_name" content="Рейтинг Букмекерів"/>
    <meta property="article:published_time" content="2019-11-21T17:10:00+00:00"/>
    <meta property="og:title" content="Прогноз і ставка. «Шахтар» – «Львів»: чи скористаються гості кадровими проблемами «гірників»?"/>
    <meta property="og:description" content="15-й тур Favbet Ліги візьме старт у п’ятницю матчем у Харкові. Донецький «Шахтар», який перед міжнародною перервою збільшив відрив від переслідувачів до дванадцяти очок, прийматиме ПФК «Львів». Гості у попередньому турі перемогли «Ворсклу» і зараз ділять з «Карпатами» 10-11-те місця у турнірній таблиці. Мені здається, що навіть відсутність кількох гравців основного складу «гірників» не допоможе львів’янам уникнути поразки."/>
  </head>
  <body>
    <article>
      <h1>Прогноз і ставка. «Шахтар» – «Львів»: чи скористаються гості кадровими проблемами «гірників»?</h1>
      <address><time datetime="2019-11-21T17:10:00+00:00">21 Nov 2019, 17:10</time> by <a rel="author">Анатолій Плохотнюк</a></address>
      <p>15-й тур Favbet Ліги візьме старт у п’ятницю матчем у Харкові. Донецький «Шахтар», який перед міжнародною перервою збільшив відрив від переслідувачів до дванадцяти очок, прийматиме ПФК «Львів». Гості у попередньому турі перемогли «Ворсклу» і зараз ділять з «Карпатами» 10-11-те місця у турнірній таблиці. Мені здається, що навіть відсутність кількох гравців основного складу «гірників» не допоможе львів’янам уникнути поразки.</p>
      <p>
        <b>19:00, 22 лис 2019</b>
      </p>
      <h4>«Шахтар»</h4>
      <p>Два тижні тому сьогоднішні господарі поля здобули другу з початку сезону перемогу над київським «Динамо» у чемпіонаті. Тим самим вони взяли реванш за поразку від киян у додатковий час матчу 1/8 фіналу національного кубку. Також ця перемога дозволила збільшити відрив від головного конкурента у боротьбі за «золото» до тринадцяти залікових балів.</p>
      <p>Сама зустріч, як завжди, пройшла у запеклій боротьбі, але практично «без воріт». На двох команди нанесли лише вісім ударів, а кияни жодного разу не влучили у створ воріт Пятова. Переможний гол Сергій Кривцов забив ударом головою після подачі з кутового, випередивши Шабанова. В той же час відразу по чотири гравці кожного з опонентів отримали картки. У першу годину ігрового часу попередження за порушення правил отримували гості, після цього три жовті та червону картки записали у свій пасив господарі. На 82-й хвилині не витримали нерви у Тайсона, який через дискваліфікацію пропустить сьогоднішню зустріч.</p>
      <p>Донецький клуб до семи матчів продовжив свою домашню серію без поразок. Єдина втрата очок сталася у 12-му турі із «Олександрією» (0:0). Інші шість суперників «помаранчево-чорних» поїхали з Харкова з поразками із загальним рахунком 4:23.</p>
      <h4>«Львів»</h4>
      <p>Єгіше Мелікян у попередньому турі здобув першу перемогу на чолі львів’ян. Матч за участю «городян» й цього разу не обійшовся без вилучення, проте, вже у другому турі поспіль червоні картки отримують їх суперники.</p>
      <p>За великим рахунком, «Ворскла» програла у Львові через власні помилки. Так, вже на 12-й хвилині Максим Мельничук, віддаючи передачу назад, вивів сам на сам із голкіпером Ренана. Той скористався «подарунком» і, обігравши Різника, вивів свою команду уперед. За десять хвилин до перерви друге попередження отримав Луізао. Незабаром Баєнко порушив правила у власному штрафному майданчику і Педро з пенальті подвоїв рахунок. У другому таймі більше атакували господарі поля, але забити більше не змогли, навіть після другого вилучення у складі суперника.</p>
      <p>«Синьо-золоті леви» не забивають у останніх чотирьох виїзних матчах, три з яких програли. Нульовою нічиєю закінчилося львівське дербі, а поступився «Львів» у цей період «Колосу» (0:1), «Олександрії» (0:2) та київському «Динамо» (0:4).</p>
      <p>Перший матч у історії протистоянь сьогоднішніх суперників у 2008-му році завершився сенсаційною перемогою львів’ян із рахунком 2:0. З того часу «Шахтар» здобув п’ять перемог у шести матчах із «городянами» із загальним рахунком 14:0. Рівно рік тому гості зуміли втримати нульову нічию на «Металісті». А вже у 2019-му програли тричі (у Харкові 0:5, у першому колі на «Арені Львів» – 0:2).</p>
      <p>У господарів поля за індивідуальною програмою тренувалися Марлос та Манор Соломон, дискваліфікований Тайсон. До того ж, невідомо, у якій формі знаходяться Коноплянка та Жуніор Мораес, що пропускали останні матчі через пошкодження. У вівторок «Шахтарю» грати у Манчестері, і, попри заяви деяких гравців донецького клубу про те, що вони налаштовані дати бій господарям, гадаю, що шанси наших співвітчизників на успіх невеликі. Не так давно Луїш Каштру вже залучав резервістів до матчу із іншим львівським клубом, і привіз додому перемогу 3:0. Гадаю, що щось подібне ми побачимо і у нашому матчі.</p>
      <h3>
        <a href="https://bookmaker-ratings.com.ua/uikend-tur-vid-pin-up/">Бери участь у конкурсі «Уiкенд-тур вiд Pin-Up» на 30 000 гривень!</a>
      </h3>
      <related>
        <h4>Актуальні прогнози</h4>
        <a href="https://bookmaker-ratings.com.ua/tips/rb-lejptsyg-kel-n-prognoz-i-stavka-oleksiya-andronova/"/>
        <a href="https://bookmaker-ratings.com.ua/tips/bajyer-frajburg-prognoz-i-stavka-oleksiya-andronova/"/>
        <a href="https://bookmaker-ratings.com.ua/tips/borussiya-dortmund-paderborn-prognoz-i-stavka-oleksiya-andronova/"/>
      </related>
    </article>
  </body>
</html>