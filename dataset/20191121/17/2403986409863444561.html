<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/lifestyle/rezhiser_filmu_dodomu_nariman_aliyev_emotsiyno_vislovivsya_pro_deportovanih_ridnih_na_donbasi_n1237509"/>
    <meta property="og:site_name" content="24 Канал"/>
    <meta property="article:published_time" content="2019-11-21T17:42:00+00:00"/>
    <meta property="og:title" content="Режисер фільму &quot;Додому&quot; Наріман Алієв емоційно висловився про депортованих рідних на Донбасі"/>
    <meta property="og:description" content="Український режисер кримськотатарського походження повнометражного українського художнього фільму &quot;Додому&quot; Наріман Алієв емоційно розповів про депортованих рідних на Донбасі."/>
  </head>
  <body>
    <article>
      <h1>Режисер фільму "Додому" Наріман Алієв емоційно висловився про депортованих рідних на Донбасі</h1>
      <address><time datetime="2019-11-21T17:42:00+00:00">21 Nov 2019, 17:42</time> by <a rel="author" href="https://24tv.ua/katerina_petrenko_tag5630/" target="_blank">Катерина Петренко</a></address>
      <p>
        <b>Український режисер кримськотатарського походження повнометражного українського художнього фільму "Додому" Наріман Алієв емоційно розповів про депортованих рідних на Донбасі.</b>
      </p>
      <p>Про це йдеться в екслюзивному інтерв'ю для 24 каналу.</p>
      <blockquote>Читайте також: <a href="https://24tv.ua/lifestyle/zavdyaki_zyomkam_vpershe_za_4_roki_pobachiv_matir__seitablayev_u_shhiromu_intervyu_pro_kino_dodomu_n1233846">На зйомках уперше за 4 роки побачив матір, – Сеітаблаєв у щирому інтерв'ю з творцями кіно Додому </a></blockquote>
      <p>Покоління батьків режисера постраждало від депортації: вже у зрілому віці вони повертались на свою землю, відбудовували доми, робили кар'єри: "Кожна кримська родина була депортована. Ви не знайдете жодної сім'ї, яка не постраждала і лишилась в Криму. Депортували в Кавказ, Середню Азію, Сибір. Уже через 15 років, коли зняли комендантську годину, то люди шукали свої сім'ї та намагались об'єднуватись, відтак основний осередок був в Узбекистані..." </p>
      <p>Наріман Алієв зізнався, що депортація зачепила і його родину.</p>
      <aside>У мене є родичі, які живуть на Донеччині. Невеликий осередок кримських татар депортували туди. Цікаво, що вони на сході України якісніше зберегли свою ідентичність. Бо, наприклад, в Узбекистані також побутує тюркська мова, вони також мусульмани, тому без запозичень та інтерпретації мови і традицій не обійшлося. А на Донеччині мої родичі краще зберегли кримськотатарську мову, її діалекти і традиції нашого народу,<cite>– поділився режисер.</cite></aside>
      <p>Наразі 300 тисяч кримських татар проживають в Криму. У найбільш обговорюваному нині українського кіно "Додому" показано породжений депортацією та гоніннями страх асимілюватись і звідси бажання зберегти консервативні устої. Режисер фільму розповів, наскільки сильний нині страх асиміляції у кримських татар.</p>
      <p>"Це було завжди, бо ми маленька нація, яка постійно під загрозою асимілювання. І втрата цієї ідентичності – це втрата самих себе. Фільм "Додому" не про конфлікт кримських татар та українців, а про певне непорозуміння, відсутність інформації і наявність стереотипів щодо кримських татар. У фільмі немає антагоністів – поганих чи хороших, є просто люди які намагаються діяти відповідно до своїх переконань та інтересів. А чому так діють? Справа в соціальному бекграунді, вихованні та інформації, яка їх оточує. Я це проговорюю, але не намагаюсь сказати, що хтось у цій ситуації хороший чи поганий", – наголосив режисер.</p>
      <h3>Про що фільм "Додому"?</h3>
      <p>У кримського татарина Мустафи помирає його первісток, Назім. Батько приїжджає до Києва, куди його два сини поїхали після анексії Криму. Все для того, щоб повернути молодшого сина Аліма додому, а старшого забрати з моргу та поховати на батьківщині в Криму згідно з мусульманськими традиціями. Але дорога додому виявилась нелегкою і повною перешкод.</p>
      <blockquote>Читайте також:<a href="https://24tv.ua/lifestyle/patriotichne_kino__tse_arhayizm_nashe_kino__tse_rozpovid_intervyu_z_tvortsyami_filmu_dodomu_n1235673"> "Патріотичне кіно – це архаїзм, наше кіно – це розповідь": інтерв'ю з творцями фільму "Додому"</a></blockquote>
      <p>Фільм "Додому" – повнометражний фільм кримськотатарського режисера Нарімана Алієва з кримськими татарами Ахтемом Сеітаблаєвим та Ремзі Біляловим у головних ролях.</p>
      <p>
        <b>Фільм "Додому" дивитись трейлер фільму онлайн</b>
      </p>
      <figure>
        <iframe src="https://www.youtube.com/embed/7uEf--T5J2c" width="560" height="315" data-service="Youtube" scrolling="no"/>
      </figure>
      <p>Прем'єра кіно відбулась у травні цього року на 72-му Каннському кінофестивалі у конкурсній програмі "Особливий погляд". Стрічка вже була показана у 14 країнах та виборола низку нагород в Європі, а також побореться за місце у номінації "Міжнародний повнометражний фільм" кінопремії "Оскар" та у категорії "Фільм іноземною мовою" кінопремії "Золотий глобус".</p>
      <p>Додамо, що всеукраїнський прокат фільму триває. Квитки й сеанси за <a href="http://bit.ly/2qq04jw">лінком</a>.</p>
      <p>Вас може зацікавити:</p>
      <ul>
        <li>14 лист 2019 <a href="https://24tv.ua/lifestyle/vtrata_identichnosti__tse_vtrata_samih_sebe__rezhiser_filmu_dodomu_aliyev_pro_krimskih_tatar_n1234129">Втрата ідентичності – це втрата самих себе, – режисер фільму "Додому" Алієв про кримських татар</a></li>
        <li>13:36 21 лист <a href="https://24tv.ua/lifestyle/ahtem_seitablayev_ziznavsya_shho_vzyav_dlya_sebe_vid_roli_mustafi_u_filmi_dodomu_n1236574">Ахтем Сеітаблаєв зізнався, що взяв для себе від ролі Мустафи у фільмі "Додому"</a></li>
        <li>14 лист 2019 <a href="https://24tv.ua/lifestyle/bud_yakiy_aktor_zvalivsya_b__seitablayev_pro_bliskuchiy_debyut_bilyalova_u_kino_dodomu_n1234011">Будь-який актор звалився б, – Сеітаблаєв про блискучий дебют Білялова у кіно "Додому"</a></li>
      </ul>
    </article>
  </body>
</html>