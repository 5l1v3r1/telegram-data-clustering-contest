<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/21/nuove-imprese-nel-cratere-estesa-la-misura-resto-al-sud-gettiamo-le-basi-per-la-ripartenza/1327718/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-21T17:30:04+00:00"/>
    <meta property="og:title" content="Nuove imprese nel cratere, estesa la misura “Resto al sud” «Gettiamo le basi per la ripartenza»"/>
    <meta property="og:description" content="SISMA - L'onorevole Patrizia Terzoni ha annunciato che sono stati approvati diversi emendamenti al decreto, tra questi c'è la valorizzazione di aree abbandonate e terreni incolti. Sospesi fino al 2020 i mutui dei comuni. Accolta la richiesta della cabina di regia alla Presidenza del consiglio"/>
  </head>
  <body>
    <article>
      <h1>Nuove imprese nel cratere, estesa la misura “Resto al sud” «Gettiamo le basi per la ripartenza»</h1>
      <h2>SISMA - L'onorevole Patrizia Terzoni ha annunciato che sono stati approvati diversi emendamenti al decreto, tra questi c'è la valorizzazione di aree abbandonate e terreni incolti. Sospesi fino al 2020 i mutui dei comuni. Accolta la richiesta della cabina di regia alla Presidenza del consiglio</h2>
      <address><time datetime="2019-11-21T17:30:04+00:00">21 Nov 2019, 17:30</time> by <a rel="author">Gianluca Ginella</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F21%2Fnuove-imprese-nel-cratere-estesa-la-misura-resto-al-sud-gettiamo-le-basi-per-la-ripartenza%2F1327718%2F">Condividi42</a><a href="https://twitter.com/intent/tweet?text=Nuove+imprese+nel+cratere%2C++estesa+la+misura+%E2%80%9CResto+al+sud%E2%80%9D++%C2%ABGettiamo+le+basi+per+la+ripartenza%C2%BB&amp;url=https%3A%2F%2Fwww.cronachemaceratesi.it%2F2019%2F11%2F21%2Fnuove-imprese-nel-cratere-estesa-la-misura-resto-al-sud-gettiamo-le-basi-per-la-ripartenza%2F1327718%2F">Tweet</a>Email42 Condivisioni</p>
      <p> </p>
      <p><b>«Con una serie di emendamenti al decreto sisma approvati oggi in commissione Ambiente, Territorio e Lavori pubblici gettiamo le basi per la ripartenza economica dei territori colpiti dai terremoti». A dirlo è la parlamentare del Movimento 5 stelle, Patrizia Terzoni, vice presidente della Commissione. Sugli emendamenti spiega che per favorire la nascita di nuove imprese «nelle aree terremotate del Centro Italia, con danni superiori al 50%, estendiamo la misura ‘Resto al Sud’ senza limiti di età, ampliando ulteriormente la fascia degli aventi diritto. Inoltre per Abruzzo, Umbria, Lazio e Marche si estenderanno le misure per la valorizzazione delle terre abbandonate o incolte e di beni immobili non utilizzati previste per il Mezzogiorno.</b> Estendiamo anche alle imprese boschive le agevolazioni previste per le imprese agricole a prevalente o totale partecipazione giovanile: favoriamo il ricambio generazionale e sosteniamo lo sviluppo attraverso migliori condizioni per l’accesso al credito».</p>
      <figure>
        <img src="https://cdn.cronachemaceratesi.it/wp-content/uploads/2019/01/crimi-tolent-94-650x433.jpeg"/>
        <figcaption>Patrizia Terzoni</figcaption>
      </figure>
      <p>Sarà poi prorogata al 31 dicembre 2020 l’esenzione dal pagamento dell’imposta di bollo e dell’imposta di registro per le istanze, i contratti e i documenti presentati alla pubblica amministrazione. «Con un altro emendamento proroghiamo al 31 dicembre 2024 la facoltà di applicare ai sindaci e agli assessori dei comuni con meno di 5mila abitanti e con zona rossa, l’indennità di funzione prevista per i comuni con popolazione compresa tra 10mila e 30mila abitanti, con oneri a carico del bilancio comunale. Grazie ad una proroga di un ulteriore anno sospendiamo i mutui dei comuni per il 2020. Per i comuni con meno di 3mila abitanti, inoltre, sarà inserita la possibilità di avvalersi dei segretari comunali di fascia superiore». <b>Inoltre è stata accolta la richiesta di istituire la cabina di regia alla Presidenza del consiglio «per la realizzazione di interventi finalizzati ad attività di ricerca, innovazione tecnologica e alta formazione – continua Terzoni –, azioni di sostegno alle attività imprenditoriali, interventi di adeguamento riqualificazione e sviluppo della aree di localizzazione produttiva, azioni di sostegno per l’accesso al credito delle imprese comprese le micro e piccole imprese e interventi e servizi per la connettività per cittadini ed imprese. Tutti questi programmi di interventi sono definiti da questa cabina che si avvale delle risorse economiche pari ad un massimo del 4% degli stanziamenti annuali di bilancio per la ricostruzione del centro Italia».</b></p>
    </article>
  </body>
</html>