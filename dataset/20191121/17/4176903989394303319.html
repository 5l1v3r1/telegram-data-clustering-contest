<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/gugl-ogranicava-oglasavanje-politickih-stranaka-i-kandidata/"/>
    <meta property="og:site_name" content="Krstarica"/>
    <meta property="article:published_time" content="2019-11-21T17:22:00+00:00"/>
    <meta property="og:title" content="Gugl ograničava oglašavanje političkih stranaka i kandidata"/>
    <meta property="og:description" content="LONDON - Svetski internet gigant Gugl ograničiće mogućnost targetiranja glasača tokom političkih kampanja odnosno neće više dozvoljavati političarima i"/>
  </head>
  <body>
    <article>
      <h1>Gugl ograničava oglašavanje političkih stranaka i kandidata</h1>
      <address><time datetime="2019-11-21T17:22:00+00:00">21 Nov 2019, 17:22</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/520857-750x430.jpg"/>
        <figcaption>Foto: Tanjug</figcaption>
      </figure>
      <p>LONDON – Svetski internet gigant Gugl ograničiće mogućnost targetiranja glasača tokom političkih kampanja odnosno neće više dozvoljavati političarima i strankama da reklame upućuju tačno određenim ciljnim grupama na osnovu pretpostavki o političkim stavovima građana.</p>
      <p>Političke stranke i kandidati više neće moći da upoređuju sopstvene baze podataka mogućih glasača sa Guglovim bazama koje se prave na osnovu toga šta korisnici pretražuju.</p>
      <p>Ova ograničenja stupiće na snagu u Velikoj Britaniji za oko nedelju dana, a zatim će biti uvedena i u drugim delovima sveta.</p>
      <p>Ipak, šefovi reklamnih kampanja i dalje će moći da ciljaju određene korisnike na osnovu godina, pola i lokacije.</p>
      <p>Gugl, za razliku od Fejsbuka, planira i da uvede mere protiv očiglednih obmana u reklamama, prenosi BBC na srpskom jeziku.</p>
      <p>Vlasnik Fejsbuka Mark Zakerberg je izjavio da ta društvena mreže neće proveravati da li su objave političkih kandidata ili stranaka zasnovane na istini ili ne, a čelnici Tvitera su odlučili da u potpunosti zabrane političko oglašavanje.</p>
      <p>Nova praksa Gugla je negde na sredini, neće se mešati preterano, već će reagovati na očigledne pokušaje dezinformisanja.</p>
      <p>„Uviđamo da je zdrav politički dijalog važan deo demokratije i da niko ne može razumno procenjivati svaku političku tvrdnju, kontraargument i insinuaciju“, napisao je Skat Spenser, generalni direktor u Guglovog firmi Gugl eds u blogu koji je objavljen u sredu.</p>
      <p>Zato, kao je dodao, Gugl očekuje da se broj političkih oglasa na kojima će morati da interveniše biti vrlo ograničen ali će u toj kompaniji nastaviti da rade u slučajevima jasnog kršenja zakona.</p>
      <p>Na osnovu navika korisnika i onoga šta gledaju na internetu – kao što su vesti na veb sajtovima – Gugl pretpostavlja da li su korisnici politički levo ili desno orijentisani.</p>
      <p>U Sjedinjenim Američkim Državama, ali ne i u drugim zemljama poput Velike Britanije, političari imaju mogućnost da targetiraju ljude na osnovu njihovih političkih preferencija.</p>
      <p>Međutim, u drugim zemljama je bilo moguće da se iz političkih partija Guglu pošalju liste kontakata – na primer, članova stranke – a u ovoj kompaniji bi ih potom uporedili sa Gugl korisnicima kako bi se oglasi direktno pojavljivali kod osoba kojima stranke žele da se obrate.</p>
      <p>To više neće biti dozvoljeno.</p>
      <p>„Biće potrebno malo vremena da se ove promene sprovedu. Nova praksa će u Velikoj Britaniji početi da se primenjuje u roku od nedelju dana (pred opšte izbore), u Evropskoj uniji do kraja godine, a u ostatku sveta 6. januara 2020“, objasnio je Spenser.</p>
      <p>Političke stranke, kao i bilo koji drugi oglašivači, i dalje će moći da kao oglase postavljaju određene vrste sadržaja – poput video zapisa o fudbalu ili članaka o ekonomiji, navode iz Gugla.</p>
      <p>Sve što bude rađeno u suprotnosti sa pravilima Gugla biće zabeleženo u odeljku o transparentnosti.</p>
      <p>Detalji o izbrisanim oglasima biće prikazani na stranici, ali ne i sama reklama. Gugl je rekao da će ovi podaci ostati dostupni kako bi mogle da se rade nezavisne analize.</p>
      <p>Političko oglašavanje čini relativno mali deo Guglovih ukupnih prihoda od oglasa koji su u 2018. godini iznosili 116 milijardi dolara.</p>
      <p>Na primer, od marta 2019. godine, podaci Gugla pokazuju da je samo 171.250 funti potrošeno na političke oglase u Velikoj Britaniji.</p>
      <p>U Americi, političke stranke su na oglašavanje na Guglu potrošile 128 miliona dolara od maja 2018. godine.</p>
      <p>U ovom periodu je najviše utrošeno za Trampovu kampanju „Kako da napravimo Ameriku ponovo velikom“ – 8,5 miliona dolara.</p>
      <p>(Tanjug)</p>
    </article>
  </body>
</html>