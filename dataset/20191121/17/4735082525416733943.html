<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Polityka/311219870-Niemcy-ratuja-NATO.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-21T17:47:00+00:00"/>
    <meta property="og:title" content="Niemcy ratują NATO"/>
    <meta property="og:description" content="Dwa tygodnie przed szczytem przywódców sojuszu w Londynie Berlin szuka krajów, które obronią pakt przed atakami prezydenta Macrona. Warszawa zgłosiła się jako pierwsza."/>
  </head>
  <body>
    <article>
      <h1>Niemcy ratują NATO</h1>
      <address><time datetime="2019-11-21T17:47:00+00:00">21 Nov 2019, 17:47</time> by <a rel="author">Jędrzej Bielecki</a></address>
      <p>
        <b>Dwa tygodnie przed szczytem przywódców sojuszu w Londynie Berlin szuka krajów, które obronią pakt przed atakami prezydenta Macrona. Warszawa zgłosiła się jako pierwsza.</b>
      </p>
      <p>
        <a href="https://www.rp.pl/Unia-Europejska/191109558-Macron-Europa-musi-zaczac-dialog-z-Rosja-mimo-obaw-Polski.html">Na początku listopada w wywiadzie dla tygodnika „The Economist" francuski przywódca ogłosił, że NATO znalazło się w stanie „śmierci klinicznej". Jego zdaniem przyszedł czas, aby budować niezależną, europejską armię, bo na Ameryce Donalda Trumpa polegać już nie można.</a>
      </p>
      <p>Niemcy, najbliższy sojusznik Francji w Unii, uznały, że tym razem nie da się uniknąć otwartego starcia z Emmanuelem Macronem. Stawką jest bezpieczeństwo Republiki Federalnej i całej zachodniej Europy. W środę szef niemieckiej dyplomacji Heiko Maas powiedział „Rzeczpospolitej": „Jest jasne, że Ameryka pozostaje naszym najważniejszym sojusznikiem". Tego samego dnia na spotkaniu ministrów spraw zagranicznych NATO w Brukseli zaproponował powołanie grupy roboczej, która opracuje nową strategię sojuszu. I zepchnął Francuzów do defensywy.</p>
      <p>– Macron zmusił wszystkich do zajęcia stanowiska. Okazało się, że nikt go nie popiera, jest w izolacji – mówi „Rz" Sławomir Dębski, dyrektor PISM.</p>
      <p>Zwieńczeniem tej dyplomatycznej ofensywy ma być szczyt przywódców NATO w Londynie, na którym obecność zapowiedział Donald Trump. Niemcy uważają, że to powinna być spektakularna okazja pokazania jedności sojuszu. I liczą w tym zwłaszcza na Polskę. – W tej kluczowej sprawie zajmujemy identyczne stanowisko – mówi „Rz" wysokiej rangi źródło dyplomatyczne w Berlinie.</p>
      <p>Sławomir Dębski potwierdza, że tak dla nas, jak i Niemców sojusz z Ameryką ma fundamentalne znaczenie dla bezpieczeństwa. A kołysanie tą łódką przez prezydenta Macrona oba nasze kraje przyjmują z irytacją.</p>
      <p>Thomas Kleine-Brockhoff, dyrektor oddziału German Marshall Fund w Berlinie, tłumaczy „Rz", dlaczego pomysł Paryża jest nie do zaakceptowania. – Niemcy w przeciwieństwie do Francuzów nie mają broni jądrowej. Zastąpienie amerykańskiego parasola atomowego francuskim wymagałoby od RFN głębokiej przebudowy doktryny strategicznej i gigantycznych nakładów. Rezultatem byłoby osłabienie bezpieczeństwa, bo francuskie siły jądrowe są o wiele słabsze od amerykańskich. Tu jesteśmy w takiej samej sytuacji co Polska. Paryż chce to zrekompensować zbliżeniem z Rosją. To dla nas nie do zaakceptowania tak jak dla Polaków – mówi.</p>
      <p>Pomijając Amerykę, Polski nie wiąże z żadnym krajem tak bliska współpraca wojskowa jak z Niemcami. Teraz to może okazać się dla Polski przepustką do grona najbardziej wpływowych krajów zachodniej Europy.</p>
    </article>
  </body>
</html>