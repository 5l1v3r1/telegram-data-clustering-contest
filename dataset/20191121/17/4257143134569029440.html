<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/21/191121-bel1-1153-lazar-tobb-tb-t-annak-aki-nem-megy-szuresre-of-vm"/>
    <meta property="og:site_name" content="infostart"/>
    <meta property="article:published_time" content="2019-11-21T17:17:00+00:00"/>
    <meta property="og:title" content="Lázár János füstölög: elmaradott az ország"/>
    <meta property="og:description" content="Több társadalombiztosítási járulékot fizettetne Lázár János azokkal, akik nem vesznek részt a kötelező szűréseken. A nemdohányzók védelméért felelős miniszterelnöki biztos szerint az ország el van maradva a népegészségügyi programok terén."/>
  </head>
  <body>
    <article>
      <h1>Lázár János füstölög: elmaradott az ország</h1>
      <address><time datetime="2019-11-21T17:17:00+00:00">21 Nov 2019, 17:17</time> by <a rel="author">Infostart / InfoRádió - Varga Mónika</a></address>
      <h3>Több társadalombiztosítási járulékot fizettetne Lázár János azokkal, akik nem vesznek részt a kötelező szűréseken. A nemdohányzók védelméért felelős miniszterelnöki biztos szerint az ország el van maradva a népegészségügyi programok terén.</h3>
      <p>Nem arról kell beszélni, hogy hány kórház van az országban, melyiknek mennyi az adóssága, hanem arról, hogy az emberek mit tehetnek egészségük megőrzéséért – mondta Lázár János, a nemdohányzók védelméért felelős miniszterelnöki biztos egy dohányzásellenes konferencián.</p>
      <p>A korábbi kancelláriaminiszter kiemelte, Magyarországon az unió átlagánál is jóval többen halnak meg a daganatos betegségekben. Arról is beszélt, hogy még az ingyenes mellrákszűrőprogramban is csak az érintettek fele jelenik meg. Szerinte ha az állam más daganatok szűrésének lehetőségét is megteremtené,</p>
      <blockquote>meg kell emelni a járulék összegét azoknál, akik ezeken nem vesznek részt.</blockquote>
      <p>"Semmilyen más eszköz nincs az állam kezében, mint a társadalombiztosításon keresztüli jutalmazás vagy szigorítás, annak érdekében, hogy a magyar lakosság legalább hetven százaléka a szűrővizsgálatokon megjelenjen. Enélkül a szűrővizsgálatoknak nincs értelmük" – mondta Lázár János.</p>
      <p>Lázár János szerint az ország el van maradva a népegészségügyi programok terén, és megismételte:</p>
      <blockquote>füstmentessé kell tenni az országot.</blockquote>
      <p>A volt miniszter a nemdohányzók védelmében korábban intézkedéscsomagot is készített. Megtiltaná az autókban és a társasházak közös területein való rágyújtást, egyes korosztályoknak pedig a dohánytermékek vásárlását.</p>
      <p>A korábbi tárcavezető a dohánykereskedés szabályain is szigorítana. Javaslatait most tárgyalja az Országgyűlés törvényalkotási bizottsága. A tervezet szerint csökkentenék dohányboltnyitáshoz szükséges koncessziók számát, e-cigarettát csak dohányboltban lehetne venni és ezek töltőfolyadéka is jövedéki termék lenne.</p>
      <p>
        <i>Nyitókép: Rosta Tibor</i>
      </p>
      <p>
        <b>Kapcsolódó hang</b>
      </p>
      <p>Lázár János füstmentes tervei</p>
      <figure>
        <audio src="https://infostart.hu/audio/00005/000053a5b.mp3"/>
      </figure>
      <p> </p>
    </article>
  </body>
</html>