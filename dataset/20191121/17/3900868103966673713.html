<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1562697/syriza-gia-proypologismo-i-nd-dinei-polla-stoys-ligoys-kai-liga-stoys-polloys"/>
    <meta property="og:site_name" content="NOOZ."/>
    <meta property="article:published_time" content="2019-11-21T17:56:00+00:00"/>
    <meta property="og:title" content="ΣΥΡΙΖΑ για Προϋπολογισμό: Η ΝΔ δίνει πολλά στους λίγους και λίγα στους πολλούς"/>
    <meta property="og:description" content="&quot;Ο Προϋπολογισμός που κατέθεσε στη Βουλή η κυβέρνηση επιβεβαιώνει την κριτική που έχουμε ασκήσει μέχρι σήμερα στη δημοσιονομική και γενικότερα οικονομική πολιτική της&quot;, αναφέρει ο ΣΥΡΙΖΑ."/>
  </head>
  <body>
    <article>
      <h1>ΣΥΡΙΖΑ για Προϋπολογισμό: Η ΝΔ δίνει πολλά στους λίγους και λίγα στους πολλούς</h1>
      <address>
        <time datetime="2019-11-21T17:56:00+00:00">21 Nov 2019, 17:56</time>
      </address>
      <p>
        <b>"Ο Προϋπολογισμός που κατέθεσε στη Βουλή η κυβέρνηση επιβεβαιώνει την κριτική που έχουμε ασκήσει μέχρι σήμερα στη δημοσιονομική και γενικότερα οικονομική πολιτική της", αναφέρει ο ΣΥΡΙΖΑ.</b>
      </p>
      <p>Κατηγορεί τη <b>ΝΔ</b> ότι "πιστή στη νεοφιλελεύθερη ιδεοληψία της δίνει πολλά στους λίγους και λίγα στους πολλούς".</p>
      <p>Συγκεκριμένα, ο <b>ΣΥΡΙΖΑ</b> αναφέρει ότι πρόκειται για έναν προϋπολογισμό ο οποίος "προβλέπει <b>πλουσιοπάροχες φοροελαφρύνσεις</b> για τους ισχυρούς και τους πλούσιους, δεν είναι όμως καθόλου γενναιόδωρος με τα <b>χαμηλά και μεσαία εισοδήματα</b>".</p>
      <p>Επιπλέον, ότι "δεν συγκλονίζει τη μεσαία τάξη", αλλά, "απεναντίας, διαψεύδει τις ελπίδες για σημαντική βελτίωση της εισοδηματική της κατάστασης που προεκλογικά είχε καλλιεργήσει η ΝΔ".</p>
      <p>Προσθέτει ότι "οι εισοδηματικές ανισότητες όχι μόνο δεν αντιμετωπίζονται, αλλά αντίθετα θα ενισχυθούν", σημειώνοντας ότι "ανατρέπεται δηλαδή η κυβερνητική πολιτική του <b>ΣΥΡΙΖΑ</b> που με πολύ προσπάθεια είχε καταφέρει να αρχίσει να αμβλύνει τις ανισότητες αυτές".</p>
      <p>Ακόμη, η αξιωματική αντιπολίτευση τονίζει ότι "τα οφέλη της εξόδου της χώρας από τα μνημόνια και της διαρκούς ανάπτυξης επί δέκα συνεχόμενα τρίμηνα που πέτυχε η <b>κυβέρνηση ΣΥΡΙΖΑ</b> όχι μόνο δεν κατανέμονται δίκαια αλλά, επιπλέον, κατανέμονται με εκείνον ακριβώς τον τρόπο που μας οδήγησε στην κρίση και τη χρεοκοπία".</p>
      <p>"Εν ολίγοις", καταλήγει, "καμία έκπληξη από τη <b>Νέα Δημοκρατία</b>. Πιστή στη νεοφιλελεύθερη ιδεοληψία της δίνει πολλά στους λίγους και λίγα στους πολλούς".</p>
      <related>
        <a href="https://www.nooz.gr/economy/1562672/meiwmeno-sta-329-5-dis-ektimatai-na-kleisei-to-dimosio-chreos-sto-telos-toy-2020"/>
        <a href="https://www.nooz.gr/economy/1562661/proypologismos-2020-sta-54-71-dis-ta-kathara-esoda-toy-kratoys-to-2020"/>
        <a href="https://www.nooz.gr/economy/1562643/proypologismos-2020-anaptyxi-2-8-prwtogenes-pleonasma-3-6-sta-436-ekat-to-koinwniko-merisma"/>
      </related>
    </article>
  </body>
</html>