<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474083-tylko-u-nas-politycy-pis-komentuja-start-jaskowiaka"/>
    <meta property="og:site_name" content="wPolityce.pl"/>
    <meta property="article:published_time" content="2019-11-21T17:08:01+00:00"/>
    <meta property="og:title" content="TYLKO U NAS. Politycy PiS komentują start Jaśkowiaka. &quot;To wzmocnienie obyczajowo liberalnego kursu PO&quot;"/>
    <meta property="og:description" content="&quot;Jaśkowiak dał się poznać jako promotor skrajnych pomysłów ideologicznych w sferze gender, LGBT. Polityk, który zachęca, aby Polska wkroczyła na drogę cywilizacyjnej rewolucji&quot; - mówił Bartłomiej Wróblewski."/>
  </head>
  <body>
    <article>
      <h1>TYLKO U NAS. Politycy PiS komentują start Jaśkowiaka. "To wzmocnienie obyczajowo liberalnego kursu PO"</h1>
      <address><time datetime="2019-11-21T17:08:01+00:00">21 Nov 2019, 17:08</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Poseł PiS Bartłomiej Wróblewski i wiceszef MSWiA Sylwester Tułajew w rozmowie z portalem wPolityce.pl skomentowali start prezydenta Poznania Jacka Jaśkowiaka w prawyborach w KO.</b>
      </p>
      <blockquote>W PO widzimy ciągle jakieś roszady, ale także nieustającą walkę o przywództwo. Nagle się okazuje, że w prawyborach będzie kontrkandydat, ale to pokazuje KO w sposób mało poważny. Jeżeli Małgorzata Kidawa-Błońska jest zaskoczona tym, że ktoś się zgłasza, to jest to dziwne. Skoro można było się zgłosić, to trzeba było oczekiwać, że ci kandydaci będą</blockquote>
      <p>— mówił w rozmowie z portalem wPolityce.pl Sylwester Tułajew.</p>
      <blockquote>Najlepszym kandydatem jest Andrzej Duda i to on zwycięży w tych wyborach. Ciężko pracował przez ostatnie lata, spotykał się z mieszkańcami, odwiedził wszystkie powiaty w całej Polsce, realizował swoje obietnice wyborcze. Oczywiście nie można w żaden sposób lekceważyć tych wyborów, one są bardzo ważne. Przystąpimy do tej kampanii z całą siłą, aby to było silne zwycięstwo Andrzeja Dudy. On jest najlepszym prezydentem, wzorowo wykonującym swoje obowiązki</blockquote>
      <p>— podkreślił.</p>
      <p>Z kolei Bartłomiej Wróblewski z PiS zaznaczył, że nie jest zaskoczony tym, iż Jacek Jaśkowiak zdecydował się wystartować w prawyborach.</p>
      <blockquote>Nie jestem zdziwiony tym, że jest dwóch kandydatów. Nie jestem zdziwiony też tym, że to właśnie Jacek Jaśkowiak startuje w tym wyścigu. Od 3 lat zwracałem uwagę władzom PiS na aspiracje Jacka Jaśkowiaka i ostrzegałem, że to nie jest tylko polityczny cudak, jak określali go niektórzy w PiS. Wielu osobom wydawało się, że jest to ekscentryczny, skrajnie liberalny polityk, który nawet w Poznaniu będzie tylko krótkim epizodem. Dla mnie od 2014 roku było jasne, że mamy do czynienia z pewnym poważnym zagrożeniem ideowym. Uważałem, że należy bardzo mocno się zmobilizować, aby przedstawić ideową i programową alternatywę, najpierw w Poznaniu. Tak się nie stało i dzisiaj może się okazać, że mamy do czynienia z Jackiem Jaśkowiakiem jako osoba, która może realnie wpłynąć na wynik wyborów parlamentarnych</blockquote>
      <p>— powiedział.</p>
      <blockquote>Moim zdaniem dzisiaj nie jest nic rozstrzygnięte i nie jest powiedziane, kto te prawybory wygra. Widać, że w samej PO pojawia się wiele wspierających głosów wobec kandydatury Jacka Jaśkowiaka. Tak się wypowiedział m.in. Donald Tusk. Nie jest dla mnie oczywiste, który z tych kandydatów będzie stanowił większe zagrożenie dla Andrzeja Dudy, ale jest dla mnie zupełnie oczywiste, że większym zagrożeniem dla PiS i wartości, które reprezentuje nasze ugrupowanie, jest Jacek Jaśkowiaka. Niezależnie od tego, jak skończy się to starcie, Jacek Jaśkowiak wyjdzie z niego umocniony</blockquote>
      <p>— dodał. Podkreślił też, że Jacek Jaśkowiak zasłynął z promocji pomysłów ideologicznych.</p>
      <blockquote>Dał się poznać jako promotor skrajnych pomysłów ideologicznych w sferze gender, LGBT. Polityk, który zachęca, aby Polska wkroczyła na drogę cywilizacyjnej rewolucji. W perspektywie kilku lat odbieram to zgłoszenie jako wzmocnienie obyczajowo liberalnego kursu PO</blockquote>
      <p>— mówił.</p>
      <p>as</p>
    </article>
  </body>
</html>