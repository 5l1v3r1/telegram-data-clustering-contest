<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/svet/prokurator-obvinil-izraelskeho-premiera-netanjahua-z-korupce-ten-vinu-odmita.A191121_173946_ln_zahranici_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-21T17:42:00+00:00"/>
    <meta property="og:title" content="Poprvé v historii Izraele: prokurátor obvinil úřadujícího premiéra z korupce. Země míří k dalším volbám"/>
    <meta property="og:description" content="Izraelský generální prokurátor Avichaj Mandelblit obvinil premiéra Benjamina Netanjahua z podvodu, zneužití důvěry a podplácení. Oznámilo to v pátek tamní ministerstvo spravedlnosti. Obvinění se týkají tří na sobě nezávislých případů, v nichž jde mimo jiné o ovlivňování vlastníků médií a přijímání štědrých darů výměnou za politické výhody. Netanjahu vinu odmítá, obvinění přirovnal k pokusu o převrat."/>
  </head>
  <body>
    <article>
      <h1>Poprvé v historii Izraele: prokurátor obvinil úřadujícího premiéra z korupce. Země míří k dalším volbám</h1>
      <address>
        <time datetime="2019-11-21T17:42:00+00:00">21 Nov 2019, 17:42</time>
      </address>
      <p>
        <mark>TEL AVIV</mark>
        <b>  Izraelský generální prokurátor Avichaj Mandelblit obvinil premiéra Benjamina Netanjahua z podvodu, zneužití důvěry a podplácení. Oznámilo to v pátek tamní ministerstvo spravedlnosti. Obvinění se týkají tří na sobě nezávislých případů, v nichž jde mimo jiné o ovlivňování vlastníků médií a přijímání štědrých darů výměnou za politické výhody. Netanjahu vinu odmítá, obvinění přirovnal k pokusu o převrat.</b>
      </p>
      <p>V historii Izraele je to poprvé, co bude muset úřadující předseda vlády čelit obvinění z korupce. Stíhání bude pro premiéra obrovskou komplikací při dalším složitém vyjednávání o povolebním zformování kabinetu, které dnes prezident svěřil parlamentu. Obvinění může zásadně ovlivnit i případné další volby, které nejspíš zemi čekají.</p>
      <p>Prokurátor se rozhodl vznést proti Netanjahuovi obvinění ve všech třech případech, v nichž stíhání loni v prosinci doporučila policie. Na tiskové konferenci řekl, že jeho krok je založen na důkladném zvážení důkazů a že jej učinil zcela nestranně. „Rozhodnutí vznést obvinění jsem udělal s těžkým srdcem, ale bezvýhradně,“ řekl Mandelblit.</p>
      <h3>Fotogalerie</h3>
      <table>
        <tr>
          <td>
            <pic src="https://1gr.cz/fotky/lidovky/17/021/lnp210/ELE692bdb_JER09_ISRAEL_USA_IRAN_0207_11.JPG"/>
          </td>
          <td>
            <pic src="https://1gr.cz/fotky/lidovky/15/052/lnp210/KAS5b4f16_bibi.jpg"/>
          </td>
        </tr>
        <tr>
          <td>
            <u>
              <a href="https://www.lidovky.cz/svet/prokurator-obvinil-izraelskeho-premiera-netanjahua-z-korupce-ten-vinu-odmita.A191121_173946_ln_zahranici_ele/foto/ELE692bdb_JER09_ISRAEL_USA_IRAN_0207_11.JPG">další fotografie</a>
            </u>
          </td>
        </tr>
      </table>
      <p>Z řad opozice už se začínají ozývat hlasy, aby Netanjahu kvůli obvinění odstoupil. „Je to pro Izrael velmi smutný den,“ napsal na Twitteru šéf centristické formace Modrá a bílá Benny Ganc. Zákon premiéra k rezignaci nenutí, bude se nicméně muset vzdát vedení ministerstev zdravotnictví a sociálních věcí, která nyní řídí. V čele resortů totiž podle zákona obviněný politik stát nesmí.</p>
      <p>Samotný izraelský premiér Benjamin Netanjahuv televizním projevu přirovnal obvinění své osoby z korupce k pokusu o převrat a odmítl, že by se dopustil něčeho nezákonného. Prohlásil také, že Izrael povede i nadále a že chce chce vyšetřovat své vyšetřovatele.</p>
      <p>„Nešlo jim o pravdu, šli po mně,“ prohlásil o vyšetřování Netanjahu. „Věnoval jsem svůj život státu... Bojoval jsem za něj, zranil jsem se pro něj a jsem na to hrdý. Dnes je ale smutný den. Člověk by musel být slepý, aby neviděl, že v právním systému je něco špatně,“ dodal.</p>
      <p>Netanjahu podle listu The Times of Israel poznamenal, že obvinění přišlo „v politicky nejcitlivější chvíli od založení státu“, a zdůraznil, že chce prošetřit osoby, které měly na starosti jeho vyšetřování. „Musíme vyšetřovat vyšetřovatele a státní prokuraturu, která přichystala tyto infikované případy,“ řekl premiér.</p>
      <h4>Nejdůležitější kauza</h4>
      <p>Nejzávažnější kauzou je pro Netanjahua takzvaný případ 4000, v němž jde o úplatkářství a ovlivňování médií. Premiér podle vyšetřovatelů uzavřel vzájemně výhodné partnerství s mediálním magnátem Šaulem Elovičem, který je většinovým vlastníkem telekomunikační společnosti Bezeq. Ta provozuje zpravodajský server Walla a premiér podle obvinění firmě zajistil výnosné regulační opatření výměnou za příznivé zpravodajství o sobě a své vládě.</p>
      <p>Další dvě kauzy označené čísly 1000 a 2000 se týkají přijetí darů od přátel z řad miliardářů výměnou za politické protislužby a ovlivňování zpravodajství nejčtenějšího izraelského listu Jediot Achronot. Jeho vydavatel Arnon Mozes podle vyšetřovatelů za příznivé zpravodajství o Netanjahuovi získal od šéfa vlády slib, že prosadí právní úpravu, jež by poškodila jeho největšího konkurenta - list Israel hajom.</p>
      <related>
        <a href="https://www.lidovky.cz/svet/netanjahu-nedokazal-sestavit-vladu-sanci-dostane-rival-izraelskeho-premiera.A191021_204758_ln_zahranici_zdp"/>
      </related>
      <p>Mandelblit se zveřejněním svého rozhodnutí ohledně premiérova stíhání vyčkával kvůli povolebním vyjednáváním, která trvají od zářijových předčasných voleb. V nich Netanjahu jako šéf strany Likud nedokázal najít koaliční partnery k sestavení kabinetu a později neuspěl ani Ganc. Dnes předal prezident Reuven Rivlin štafetu parlamentu, který se má během 21 dnů pokusit najít někoho, kdo by mohl dostatečnou podporu poslanců získat.</p>
      <p>Podle analytiků ale existuje jen velmi malá šance, že by parlament mohl uspět, a zemi tak nejspíš čekají další volby, od letošního jara už třetí. V nich sice může obviněný Netanjahu jako volební lídr a kandidát na premiéra nadále usilovat o vítězství, jeho pozice ale bude značně oslabená. Ve straně Likud se už ozývají hlasy, že Netanjahua by měl v křesle předsedy někdo nahradit.</p>
      <p>Podle deníku The Times of Israel může trvat až sedm měsíců, než bude Netanjahu formálně obžalován. Pokud jej nakonec soud shledá vinným, hrozí mu v případě úplatkářství až deset let vězení, za podvod a zneužití důvěry může skončit za mřížemi až na tři roky.</p>
      <blockquote><b>Vizitka Benjamina Netanjahua<br/></b>   •  Netanjahu je premiérem od března 2009, předtím byl předsedou vlády v letech 1996 až 1999. Letos v červenci se stal nejdéle vládnoucím izraelským premiérem, když překonal rekord zakladatele Izraele Davida ben Guriona, který byl premiérem 13 let a 127 dní. Netanjahu ale prohrál letošní zářijové volby a patová situace pravděpodobně povede k třetím letošním volbám. <br/>   •  "Bibi" je nyní v ohrožení. Izraelský generální prokurátor Avichaj Mandelblit ho obvinil z podvodu, zneužití důvěry a podplácení. Obvinění se týkají tří na sobě nezávislých případů, v nichž jde mimo jiné o ovlivňování vlastníků médií a přijímání štědrých darů výměnou za politické výhody. Netanjahu vinu odmítá. V historii Izraele je to poprvé, co bude muset úřadující předseda vlády čelit obvinění z korupce.<br/>   •  Netanjahu byl v roce 1996 ve svých 46 letech devátým a nejmladším premiérem země v historii a je prvním šéfem kabinetu, který se narodil po vzniku Izraele v roce 1948. Jako šéf pravicového Likudu vyhrál volby už čtyřikrát, pětkrát odešel poražen: v premiérských volbách v květnu 1999 prohrál s Ehudem Barakem, ve volbách v březnu 2006 skončil jeho Likud až čtvrtý, v únoru 2009 byla jeho formace těsně druhá. Letos v září v dalších předčasných volbách vyhrálo centristické uskupení Modrá a bílá Bennyho Gance (33 mandátů) těsně před Likudem (32 mandátů).<br/>   •  Jeho první premiérské období bylo charakterizováno politickou nestabilitou a dílčími územními ústupky vůči Palestincům.<br/>   •  Nynější Netanjahuovo premiérské období kvalifikují odborníci různě. "Bibi" se většinou mohl opřít o podporu v parlamentu i na veřejnosti, v zahraničí byl ale někdy kritizován za malý pokrok v mírovém procesu s Palestinci a za souhlas s rozšiřováním osad na Západním břehu Jordánu, které podle nedávného vyjádření Spojených států neporušují mezinárodní právo. Netanjahu v červnu 2009 připustil existenci nezávislého palestinského státu, který ale nesmí být ozbrojen a Izraeli to musí být zaručeno. Letos prohlásil, že začne rozšiřovat svrchovanost Izraele na okupovaném Západním břehu Jordánu a že je připraven strategicky významnou část Západního břehu anektovat.<br/>   •  V posledních letech, kdy mírový proces s Palestinci stagnuje a kdy se uskutečnilo několik válek a dalších konfrontací s radikálním hnutím Hamás, které ovládá Pásmo Gazy, varuje Netanjahu zejména před íránským jaderným programem a nebezpečím "mezinárodního terorismu". Za jeho vládnutí je hospodářství v relativně dobrém stavu, i když se podle kritiků zvyšuje nerovnost ve společnosti.<br/>   •  Kvůli sporu o výjimku z branné povinnosti pro muže z ultraortodoxní části izraelských občanů skončila loni jeho vláda a letos se nepodařilo po dubnových volbách sestavit novou.<br/>   •  Rodák z Tel Avivu (narozen 21. října 1949) prožil mládí v Jeruzalémě a dospívání v USA, zejména ve Filadelfii. Ve svých 17 letech se jako člen elitní vojenské jednotky zúčastnil šestidenní války Izraele proti Egyptu, Sýrii a Jordánsku a v roce 1972 byl zraněn během osvobozování uneseného letadla společnosti Sabena v Tel Avivu.<br/>   •  V USA vystudoval Massachusettský technický institut (MIT), koncem 70. let začal podnikat, po návratu do Izraele v roce 1978 působil v diplomacii. V roce 1976 zahynul Netanjahuův bratr Jonathan (Joni), jenž padl jako velitel speciální jednotky, která v ugandském Entebbe zachraňovala přes 100 izraelských rukojmích z letadla uneseného palestinskými teroristy.<br/>   •  Členem parlamentu se poprvé stal v roce 1988, šéfem Likudu byl v letech 1993 až 1999 a znovu od prosince 2005, kdy vystřídal Ariela Šarona. Několikrát byl ministrem zahraničí, jednou ministrem financí.<br/>   •  Netanjahu, který je potřetí ženatý, má tři děti. Je autorem řady knih o terorismu.<br/>   •  V minulých letech byl třikrát v ČR - v dubnu 2011 jako první izraelský premiér v ČR nebo Československu od vzniku Izraele. Naposledy v prosinci 2012 osobně poděkoval premiérovi Petru Nečasovi za postoj ČR při hlasování o statusu Palestiny v OSN.</blockquote>
    </article>
  </body>
</html>