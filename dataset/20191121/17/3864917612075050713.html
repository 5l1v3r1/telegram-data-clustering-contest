<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2823077-eksradnica-trampa-nazvala-vigadkou-rf-vtrucanna-ukraini-v-amerikanski-vibori.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T17:53:00+00:00"/>
    <meta property="og:title" content="Ексрадниця Трампа назвала вигадкою РФ &quot;втручання України в американські вибори&quot;"/>
    <meta property="og:description" content="Колишня радниця президента США з питань Росії Фіона Гілл закликала Конгрес не поширювати наратив про начебто &quot;втручання України&quot; у вибори в США, назвавши це вигадками російських спецслужб."/>
  </head>
  <body>
    <article>
      <h1>Ексрадниця Трампа назвала вигадкою РФ "втручання України в американські вибори"</h1>
      <h2>Колишня радниця президента США з питань Росії Фіона Гілл закликала Конгрес не поширювати наратив про начебто "втручання України" у вибори в США, назвавши це вигадками російських спецслужб.</h2>
      <address>
        <time datetime="2019-11-21T17:53:00+00:00">21 Nov 2019, 17:53</time>
      </address>
      <p>Про це вона заявила в четвер під час слухань у Палаті представників щодо справи імпічменту президента США, повідомляє власний кореспондент Укрінформу.</p>
      <p>"Це вигаданий наратив, який створюють і поширюють російські спецслужби. Прикра правда полягає в тому, що Росія й була тією іноземною силою, що систематично нападала на наші демократичні інститути в 2016 році. Це публічний висновок наших спецслужб, підтверджений у звітах обох партій Конгресу", - наголосила ексрадниця Трампа.</p>
      <p>Як заявила Гілл, у Конгресі США продовжують мати місце спроби захисників <a href="https://www.ukrinform.ua/tag-tramp">Трампа</a> легалізувати зовсім протилежну історію про те, що Україна, а не Росія, є противником, який атакував демократію США в 2016 році. "Ці вигадки приносять шкоду, навіть якщо використовуються в чисто внутрішньополітичних цілях", - наголосила Гілл.</p>
      <p>Вона підкреслила, що навіть якщо деякі основні деталі російського впливу залишаються засекреченими, вплив "успішної кампанії" Росії в 2016 році залишається очевидним і сьогодні.</p>
      <p>"Мета президента Путіна й російських спецслужб полягає в протистоянні зовнішньополітичним зусиллям США в Україні, де Москва хоче поновити своє політичне панування. Я кажу це як реаліст", - наголосила колишня радниця президента США.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2823012-rf-uze-namagaetsa-vtrutitisa-u-amerikanski-vibori-eksradnica-trampa.html">РФ уже намагається втрутитися в американські вибори - ексрадниця Трампа</a>
      </blockquote>
      <p>Як повідомлялося, деякі члени Конгресу США з-поміж Республіканської партії з метою захисту президента Трампа в розслідуванні з імпічменту продовжують поширювати "теорію змови" про начебто втручання України в попередні вибори президента США.</p>
    </article>
  </body>
</html>