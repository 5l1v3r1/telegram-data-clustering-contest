<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260164/o-tramp-yposxetai-na-dimosiopoiisei-ta-oikonomika-toy-eimai-ploysioteros-ap-oso-pisteyetai"/>
    <meta property="og:site_name" content="LiFO"/>
    <meta property="article:published_time" content="2019-11-21T17:55:00+00:00"/>
    <meta property="og:title" content="Ο Τραμπ υπόσχεται να δημοσιοποιήσει τα οικονομικά του: «Είμαι πλουσιότερος απ' όσο πιστεύεται»"/>
    <meta property="og:description" content="Ο Αμερικανός πρόεδρος υπόσχεται ότι θα δημοσιοποιήσει τα οικονομικά του που θα δείξουν ότι «είναι πλουσιότερος απ' όσο πιστεύεται»"/>
  </head>
  <body>
    <article>
      <h1>Ο Τραμπ υπόσχεται να δημοσιοποιήσει τα οικονομικά του: «Είμαι πλουσιότερος απ' όσο πιστεύεται»</h1>
      <h2>Ο Αμερικανός πρόεδρος υπόσχεται ότι θα δημοσιοποιήσει τα οικονομικά του που θα δείξουν ότι «είναι πλουσιότερος απ' όσο πιστεύεται»</h2>
      <address><time datetime="2019-11-21T17:55:00+00:00">21 Nov 2019, 17:55</time> by <a rel="author">NEWSROOM</a></address>
      <p>
        <b>Ο <a href="https://www.lifo.gr/tags/%CE%9D%CF%84%CF%8C%CE%BD%CE%B1%CE%BB%CE%BD%CF%84+%CE%A4%CF%81%CE%B1%CE%BC%CF%80">Ντόναλντ Τραμπ</a> υπόσχεται ότι θα δημοσιοποιήσει τα οικονομικά του που θα δείξουν ότι «είναι πλουσιότερος απ' όσο πιστεύουν οι άνθρωποι».</b>
      </p>
      <p>Ο πρόεδρος των ΗΠΑ, που είναι αντιμέτωπος με δικαστικές προσφυγές και πολιτικά αιτήματα προκειμένου να αποκαλύψει τις φορολογικές δηλώσεις του και άλλες οικονομικές πληροφορίες που τον αφορούν, διαβεβαίωσε σήμερα ότι θα δώσει στη δημοσιότητα μια σχετική ανακοίνωση πριν από τις επόμενες προεδρικές εκλογές. Διαβεβαίωσε επίσης ότι ήταν δική του απόφαση να δημοσιοποιήσει αυτά τα στοιχεία.</p>
      <p>«Είμαι καθαρός και όταν δώσω την οικονομική έκθεση (δική μου απόφαση) κάποια στιγμή πριν από τις εκλογές, θα δείξει μόνο ένα πράγμα – ότι είμαι πολύ πλουσιότερος απ' όσο πιστεύουν οι άνθρωποι. Και αυτό είναι καλό πράγμα», ανέφερε σε ανάρτησή του στο Twitter. Ο Τραμπ δεν έδωσε καμία διευκρίνιση για τον «πλούτο» του.</p>
      <figure>
        <iframe data-src="https://twitter.com/realDonaldTrump/status/1197499642243670018?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/realDonaldTrump/status/1197499643086753793?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο Ρεπουμπλικάνος πρόεδρος ανέφερε επίσης ότι η έρευνα του ειδικού εισαγγελέα Ρόμπερτ Μάλερ για τη ρωσική ανάμιξη στις εκλογές του 2016 έδειξε ότι τα οικονομικά του είναι εντάξει. Ο Μάλερ εξέτασε «όλα τα οικονομικά στοιχεία και τους φόρους μου και δεν βρήκε τίποτα. Τώρα το κυνήγι μαγισσών συνεχίζεται, με τους τοπικούς Δημοκρατικούς εισαγγελείς της Νέας Υόρκης να εξετάζουν όλες τις οικονομικές συμφωνίες που έκανα ποτέ. Αυτό δεν έχει συμβεί ποτέ στο παρελθόν με πρόεδρο. Αυτό που κάνουν δεν είναι νόμιμο», πρόσθεσε.</p>
      <p>Ο Τραμπ είναι ο πρώτος υποψήφιος μεγάλου κόμματος για την προεδρία που δεν έχει δώσει στη δημοσιότητα τις φορολογικές δηλώσεις του από την εποχή του Τζέραλντ Φορντ, το 1976. Ένα Εφετείο της Νέας Υόρκης αποφάσισε πρόσφατα ότι η λογιστική εταιρεία που παρέχει τις υπηρεσίες της στον πρόεδρο εδώ και πολλά χρόνια θα πρέπει να παραδώσει στις εισαγγελικές αρχές παλαιότερα οικονομικά στοιχεία που καλύπτουν χρονικό διάστημα οκτώ ετών.</p>
      <p>Με πληροφορίες από ΑΠΕ-ΜΠΕ, Reuters, Sputnik</p>
    </article>
  </body>
</html>