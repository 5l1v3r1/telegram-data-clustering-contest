<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/politica/iohannis-psd-a-schimbat-de-multe-ori-fetele-dar-niciodata-naravul-18603146"/>
    <meta property="og:site_name" content="Gândul"/>
    <meta property="article:published_time" content="2019-11-21T17:43:26+00:00"/>
    <meta property="og:title" content="Iohannis: PSD a schimbat de multe ori feţele, dar niciodată năravul"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Iohannis: PSD a schimbat de multe ori feţele, dar niciodată năravul</h1>
      <h2>Preşedintele Klaus Iohannis a spus, joi, la Galaţi, că unii oameni îi cer să „o mai lase” cu PSD, pentru că nu mai e aşa de rău ca pe vremea lui Dragnea. „Este o mare capcană. PSD-ul a schimbat de multe ori feţele, dar niciodată nu şi-a schimbat năravul”, a declarat Iohannis.</h2>
      <address>
        <time datetime="2019-11-21T17:43:26+00:00">21 Nov 2019, 17:43</time>
      </address>
      <p>„Sunt oameni care îmi spun: domn' preşedinte, totuşi, acuma mai lăsaţi-o cu PSD-ul că nu mai e chiar aşa de rău ca pe vremea lui Dragnea. Ştiţi ce? Asta este o mare capcană. Chiar dacă vouă şi altora li se pare că poate PSD-ul nu mai este aşa de rău, în realitate PSD-ul a schimbat de multe ori feţele, dar niciodată nu şi-a schimbat năravul. De aceea PSD-ul trebuie să meargă pentru mai mulţi ani în opoziţie”, a spus Klaus Iohannis, la Galaţi, în faţa a mii de simpatizanţi.</p>
      <p>Acesta a spus că regiunea Moldovei are nevoie de investiţii în infrastructură.</p>
      <p>„Moldova trebuie să fie legată de restul ţării prin autostradă, prin cale ferată, în aşa fel încât şi aici să vină investitori, să aveţi locuri de muncă bine plătite şi lumea să înţeleagă că România face parte din zona dezvoltată a Europei. Eu nu mai îmi doresc ca românii să se simtă inferiori celor din Europa de vest”, a mai spus şeful statului, care a precizat că toţi românii au dreptul la o viaţă normală.</p>
      <p>„Românul are dreptul are la o viaţă normală, la şcoli bune pentru copii, la spitale care funcţionează, la drumuri şi la politicieni care se implică pentru România şi pentru români. Ori, aceşti politicieni, la PSD nu-i vedem”, a declarat Klaus Iohannis, în aplauzele simpatizanţilor.</p>
    </article>
  </body>
</html>