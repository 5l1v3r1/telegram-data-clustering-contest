<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.larena.it/home/economia/borsa-piazza-affari-chiude-a-0-31-bene-le-banche-1.7734709"/>
    <meta property="og:site_name" content="L'Arena"/>
    <meta property="article:published_time" content="2019-11-21T17:28:24+00:00"/>
    <meta property="og:title" content="Borsa, Piazza Affari chiude a -0,31%, bene le banche"/>
    <meta property="og:description" content="Seduta interlocutoria per le Borse europee, investite dalla nuova giravolta di voci sui negoziati commerciali Usa-Cina. I mercati sembrano ormai guardare con sospetto ogni nuova indiscrezione e attendono sviluppi concreti, mentre Piazza Affari è stat"/>
  </head>
  <body>
    <article>
      <h1>Borsa, Piazza Affari chiude a -0,31%, bene le banche</h1>
      <address>
        <time datetime="2019-11-21T17:28:24+00:00">21 Nov 2019, 17:28</time>
      </address>
      <p>Seduta interlocutoria per le Borse europee, investite dalla nuova giravolta di voci sui negoziati commerciali Usa-Cina. I mercati sembrano ormai guardare con sospetto ogni nuova indiscrezione e attendono sviluppi concreti, mentre<b> Piazza Affari</b> è stata in parte sostenuta dalla revisione al rialzo delle stime sulla crescita del Pil italiano nel 2019 da parte dell'Ocse. Dopo aver a lungo oscillato sulla parità, il Ftse Mib ha così terminato la giornata a<b> -0,31%</b>.</p>
      <p>Tra i titoli milanesi a maggiore capitalizzazione, <b>bene le banche</b> grazie a uno spread in calo a 160 punti e all'ok con riserva della Commissione Ue alla Legge di bilancio. Tra i titoli del listino milanese, con il segno positivo fra i maggiori rialzi Ubi Banca che guadagna 3,6 punti, ma in rialzo anche Telecom Italia, Banco Bpm e Diasorin. Bene anche Telecom Italia (+2,87%), promossa dagli analisti di Barclays, mentre Fca (-3,78%) ha risentito della causa intentata da General Motors per corruzione del sindacato Usa. In scia male anche Exor (-2,8%) che ha presentato le linee strategiche per i prossimi anni.</p>
      <p>Sul mercato dei cambi, l'<b>euro chiude poco mosso</b> a 1,1069 dollari (1,1059 ieri) e 120,19 yen (119,96), mentre il rapporto dollaro/yen è a 108,59 (108,66). In deciso rialzo il prezzo del <b>petrolio </b>sulle voci di una possibile estensione dei tagli alla produzione da parte dei paesi dell'Opec. Il future gennaio sul Wti sale del 2% a 58,15 dollari al barile, mentre l'analoga consegna sul Brent guadagna l'1,89% a 63,58 dollari.</p>
    </article>
  </body>
</html>