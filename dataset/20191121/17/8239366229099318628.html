<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/mintsyfra_ta_kompaniya_visa_pidpysaly_memorandum_pro_spivpratsyu_331346.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-21T17:29:00+00:00"/>
    <meta property="og:title" content="Мінцифра та компанія VISA підписали меморандум про співпрацю"/>
    <meta property="og:description" content="Міністерство цифрової трансформації України і компанія VISA оголошують про співпрацю у створенні консалтингових зон для малого і середнього бізнесу та в сфері розвитку державних послуг он-лайн. Про це повідомили у прес-службі Міністерства цифрової трансформації України."/>
  </head>
  <body>
    <article>
      <h1>Мінцифра та компанія VISA підписали меморандум про співпрацю</h1>
      <h2>Міністерство цифрової трансформації України і компанія VISA оголошують про співпрацю у створенні консалтингових зон для малого і середнього бізнесу та в сфері розвитку державних послуг он-лайн. Про це повідомили у прес-службі Міністерства цифрової трансформації України.</h2>
      <address>
        <time datetime="2019-11-21T17:29:00+00:00">21 Nov 2019, 17:29</time>
      </address>
      <figure>
        <img src="https://galinfo.com.ua/media/gallery/intxt/m/i/mincyfra_visa.jpeg"/>
        <figcaption>Мінцифра та компанія VISA підписали меморандум про співпрацю</figcaption>
      </figure>
      <p>Відповідний Меморандум підписали Віце-прем’єр-міністр – Міністр цифрової трансформації Михайло Федоров та старший віце-президент і директор регіонального розвитку підрозділу компанії VISA в країнах СНД та Південно-Східної Європи Віра Платонова.</p>
      <p>Нещодавно Мінцифра оголосила про свої наміри створити консалтинг-зони для підприємців у форматі онлайн-платформ і офлайн-хабів у кожному регіоні України. Мета такого проекту вбачається в очікуваному позитивному впливі на економіку України через сприяння підвищенню рівня знань та компетенцій підприємців і, як результат, успішності українського бізнесу. VISA підтримуватиме реалізацію даного проекту та спрямує зусилля на розробку інформаційно-освітніх матеріалів для малого та середнього бізнесу з цифрової грамотності, використання сучасних технологій для прийому платежів (технологія Tap to Phone, що перетворює звичайний смартфон на мобільний POS-термінал, та QR коди). </p>
      <p>Також сторони планують спільно запровадити технологічні рішення для оплати за адміністративні та інші електронні послуги через мобільний додаток та онлайн-сервіс державних послуг (diia.gov.ua), напрацювати рекомендації із застосуванням новітніх технологічних рішень для цифровізації виплат, що здійснюються державою громадянам.</p>
      <p>ʺСпілкування людини з державою повинно бути максимально зручним, швидким та непомітним. Такими принципами ми керуємося, створюючи мобільний додаток та портал Дія. Тому для нас важливо надати громадянам можливість отримувати он-лайн не тільки послуги, але й грошову допомогу від держави. Також ми плануємо надати українцям можливість через особистий кабінет на Дії здійснювати різноманітні платежі, наприклад, комунальні, збори, штрафи. Ми вже почали роботу над першим спільним проектом, який запрацює вже найближчим часом. Це – можливість для водіїв сплатити штрафи через мобільний додаток Діяʺ, - розповідає Михайло Федоров, Віцепрем’єр-міністр – Міністр цифрової трансформації України.</p>
      <p>За його словами, партнерство з компанією VISA у цьому напрямі дозволить зробити процес оплати надійним та швидким. ʺАдже цифрові трансформації у масштабі всієї країни можливо здійснити тільки у приватно-державному партнерствіʺ, - резюмував Віце-прем’єр-міністр.</p>
      <p>ʺVISA пріоритезувала фінансову грамотність та інклюзивність як один з фундаментальних елементів підвищення добробуту населення. Сьогодні разом з Міністерством цифрової трансформації ми розпочинаємо роботу над проектом з цифровізації оплати онлайн-сервісу державних послуг для населення, також плануємо зробити окремий фокус на малому та середньому бізнесі та технологічних рішеннях саме для МСБ. Чим ми надзвичайно пишаємося. Цей Меморандум має за мету підвищити успішність бізнесу в Україні, зробити легким, простим та безпечним оплату адміністративних послуг он-лайн, а головне - розв’язати найбільш гострі та актуальні проблем у сфері цифровізації економіки за допомогою сучасних технологійʺ, – коментує Віра Платонова, старший віце-президент і директор регіонального розвитку підрозділу компанії Visa в країнах СНД та Південно-Східної Європи.</p>
    </article>
  </body>
</html>