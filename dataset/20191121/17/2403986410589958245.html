<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/nabu_rozsliduye_kilka_sprav_proti_eksgolovi_sbu_gritsaka_n1237555"/>
    <meta property="og:site_name" content="24 Канал"/>
    <meta property="article:published_time" content="2019-11-21T17:51:00+00:00"/>
    <meta property="og:title" content="НАБУ розслідує кілька справ проти ексголови СБУ Грицака"/>
    <meta property="og:description" content="Національне антикорупційне бюро відкрило низку справ щодо ексголови СБУ Василя Грицака: щодо ймовірних державної зради, шпигунства, зловживання службовим становищем, привласнення і розтрати майна."/>
  </head>
  <body>
    <article>
      <h1>НАБУ розслідує кілька справ проти ексголови СБУ Грицака</h1>
      <address><time datetime="2019-11-21T17:51:00+00:00">21 Nov 2019, 17:51</time> by <a rel="author" href="https://24tv.ua/irina_koshanska_tag7066/" target="_blank">Ірина Кошанська</a></address>
      <p>
        <b>Національне антикорупційне бюро відкрило низку справ щодо ексголови СБУ Василя Грицака: щодо ймовірних державної зради, шпигунства, зловживання службовим становищем, привласнення і розтрати майна.</b>
      </p>
      <p>Ці справи своїм рішенням 25 жовтня зобов’язав відкрити Вищий антикорупційний суд, тож НАБУ виконує ухвалу суду, повідомляє <a href="https://www.unian.ua/politics/10763954-nabu-rozsliduye-mozhlivu-derzhzradu-ta-shpigunstvo-eks-glavi-sbu-gricaka.html">УНІАН</a>.</p>
      <blockquote>Читайте також: <a href="https://24tv.ua/nabu_rozsliduye_diyalnist_golovi_sbu_vasilya_gritsaka_detali_n1193115">НАБУ розслідує проти Грицака справу за притягнення до відповідальності невинної людини</a></blockquote>
      <p>У судових матеріалах вказано, що 4 жовтня <b>до НАБУ подали заяву про кримінальне правопорушення за фактом скоєння Грицаком таких злочинів:</b></p>
      <ul>
        <li>вчинення злочину групою осіб за попередньою змовою, організованою групою або злочинною організацією;</li>
        <li>зловживання службовим становищем;</li>
        <li>перевищення влади або службових повноважень;</li>
        <li>службове підроблення;</li>
        <li>привласнення, розтрата майна або заволодіння ним шляхом зловживання службовим становищем;</li>
        <li>державна зрада,</li>
        <li>шпигунство.</li>
      </ul>
      <p>НАБУ спершу не зареєструвало це провадження. Тож заявник поскаржився до суду, звинувативши НАБУ в порушенні кримінального процесуального законодавства. Усе тому, що НАБУ не внесло відомості про кримінальне правопорушення до Єдиного реєстру досудових розслідувань не пізніше 24 годин після отримання заяви.</p>
      <p>11 жовтня слідчий суддя відкрив провадження за скаргою заявника і 25 жовтня суд зобов'язав НАБУ розслідувати можливе скоєне кримінальне правопорушення Грицаком. В НАБУ повідомили, що виконали ухвалу суду.</p>
      <p><b>Що відомо про <a href="https://24tv.ua/vasil_gritsak_tag5084/">Василя Грицака</a>?</b> Український військовий і колишній керівник СБУ (з липня 2015 до травня 2029 року), генерал армії України. Одна з найрезонансніших спецоперацій СБУ за головування Грицака – інсценування смерті російського опозиційного журналіста Аркадія Бабченка. Під час неї силовики затримали завербованого російськими спецслужбами українця, який мав організувати теракти, вбивства Бабченка та ще 29 осіб.<br/><br/>У травні 2019 Грицак подав заяву на звільнення, а згодом Рада її схвалила.</p>
    </article>
  </body>
</html>