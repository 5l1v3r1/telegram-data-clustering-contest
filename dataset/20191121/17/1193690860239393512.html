<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/ranishe-takoho-ne-bulo-chomu-zakhysnyky-talakivky-radyly-zhurnalistam-shvydshe-pokynuty-pozytsii-reportazh-203233.html"/>
    <meta property="og:site_name" content="5 канал"/>
    <meta property="article:published_time" content="2019-11-21T17:20:00+00:00"/>
    <meta property="og:title" content="&quot;Раніше такого не було&quot;: чому захисники Талаківки радили журналістам швидше покинути позиції – репортаж"/>
    <meta property="og:description" content="Бійці розповідають, нещодавно на цій ділянці фронту окупанти збільшили калібр зброї – змінили кулемети на міномети"/>
  </head>
  <body>
    <article>
      <h1>"Раніше такого не було": чому захисники Талаківки радили журналістам швидше покинути позиції – репортаж</h1>
      <address>
        <time datetime="2019-11-21T17:20:00+00:00">21 Nov 2019, 17:20</time>
      </address>
      <p>На Приазов'ї супротивник застосовує заборонене важке озброєння. Позиції українських захисників напередодні обстріляли з мінометів 82-го калібру поблизу Пищевика, а неподалік Талаківки залучили протитанкові гранатомети та великокаліберні кулемети. Користуючись туманом та поганою видимістю, бойовики облаштовують нові позиції. Репортаж з передової Олени Уланової.</p>
      <figure>
        <iframe src="https://www.youtube.com/embed/Wf0cc7XzTv8" width="745" height="451" data-service="Youtube" scrolling="no"/>
      </figure>
      <p>Відстань до ворога на цій ділянці – декілька сотень метрів. Проте через сильний туман за діями російських найманців спостерігати складно. Українські захисники припускають, окупанти готують свої шанці.</p>
      <p>"Копаються зазвичай, в основному, часто чутно, як техніка легка їздить", – розповідає армієць "Козак".</p>
      <p>Через погану видимість окупанти раптово відкривають неприцільний вогонь у бік захисників приазовського напрямку. Тож, рухатись окопами бійці радять обережно.</p>
      <p>"За крайні дві доби був мінометний обстріл – 82-й калібр. Було два приходи з 82-го міномета, з кулемета. Прострілювали з автоматів, п’ятірка", – зауважує боєць "Артист".</p>
      <p>Раптом від вартових армійці отримують повідомлення про ворожу активність. Тож, готують зброю до бою, щоб у разі інтенсивного обстрілу – миттєво дати відсіч.</p>
      <p>Бійці розповідають, нещодавно на цій ділянці фронту окупанти збільшили калібр зброї – змінили кулемети на міномети.</p>
      <p>"За останні кілька днів спостерігається активність ворога. Раніше такого не було, не було міномета. Був АГС раніше, зараз АГС не працює їхній. "Утес" був їхній, також не працює", – каже "Артист".</p>
      <p>За декілька хвилин по рації надходить команда "відбій".</p>
      <p>Проте, бійці радять журналістам якнайшвидше покинути позиції, адже вдень тут не менш небезпечно ніж уночі.</p>
      <p>
        <b>Олена Уланова, Олег Корінний, Донецька область, "5 канал".</b>
      </p>
      <p> </p>
    </article>
  </body>
</html>