<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/finanza/2019/11/21/news/niente_pace_tra_vivendi_e_mediaset_cda_pronti_a_riconvocare_le_assembele-241588799/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T17:26:00+00:00"/>
    <meta property="og:title" content="Niente pace tra Vivendi e Mediaset, cda pronti a riconvocare le assemblee"/>
    <meta property="og:description" content="Domani il tribunale di Milano dovrebbe emettere la sentenza per rivedere la governance di Mfe perchè i due litiganti non hanno trovato un accordo tombale su tutte le questioni, da Premium alle vecchie liti Berlusconi-Bollorè"/>
  </head>
  <body>
    <article>
      <h1>Niente pace tra Vivendi e Mediaset, cda pronti a riconvocare le assemblee</h1>
      <h2>Domani il tribunale di Milano dovrebbe emettere la sentenza per rivedere la governance di Mfe perchè i due litiganti non hanno trovato un accordo tombale su tutte le questioni, da Premium alle vecchie liti Berlusconi-Bollorè</h2>
      <address><time datetime="2019-11-21T17:26:00+00:00">21 Nov 2019, 17:26</time> by <a rel="author">SARA BENNEWITZ</a></address>
      <p><b>MILANO -</b> Fumata nera tra <b>Mediaset</b> e <b>Vivendi</b>, che dopo aver cercato una mediazione domani torneranno dal giudice a mani vuote. A quel punto il tribunale di Milano dovrebbe imporgli la modifica di tre articoli riguardanti la governance e Mediaset sarà costretta a convocare un consiglio di amministrazione sia di Cologno sia della controllata Mediaset Espana, per chiamare due nuove assemblee, che verosimilmente si terranno a inizio 2020, per approvare i nuovi termini della fusione che darà vita a Mediaset For Europe.<br/><br/>Vivendi spera in questo modo di guadagnare tempo e soldi, e di poter valorizzare meglio quel 20% della quota che ha dovuto trasferire alla finanziaria Simon. Intanto il blind trust avrà diritti di governance e poi al prossimo accordo probabilmente avrà incassato anche parte di quel dividendo straordinario da 100 milioni che Mfe ha proposto a tutti i soci dopo la fusione che darà vita al gruppo olandese della tv commerciale.<br/><br/>Sfuma ancora una volta la possibilità tra il gruppo controllato dalla famiglia Berlusconi e quello che fa capo a Vincent Bolloré di trovare un accordo tombale a tutte le cause che vanno avanti dall'estate 2016, quando <a href="https://www.repubblica.it/economia/finanza/2016/07/26/news/mediaset_dietrofront_di_vivendi_sull_acquisto_di_premium-144824925/">il gruppo francese ha unitlateralmente stracciato il contratto</a> in cui si impegnava a rilevare Premium, la tv a pagamento di Cologno.<br/><br/>Nessun accordo anche dal punto di vista finanziario. Vivendi, secondo un suo portavoce, è pronta a vendere al prezzo unitario di 3,25 euro la quota del 19,8% di Mediaset. "Per mostrare la sua buona volontà, Vivendi è pronta ad incontrarsi a metà strada tra 3,7 euro, il prezzo a cui ha in carico le azioni, e il prezzo di recesso di 2,77 euro, e accetterebbe di vendere a 3,25 euro" spiegano fonti vicine al dossier. Immediata la replica di Mediaset: "La controparte conosce la nostra posizione: è inutile che ci invii offerte o messaggi a mezzo stampa".</p>
    </article>
  </body>
</html>