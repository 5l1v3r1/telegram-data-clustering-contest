<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/charlize-theron-joaquin-phoenix-si-ren-e-zellweger-trofee-onorifice-la-festivalul-palm-springs-1922401521002019111719176825"/>
    <meta property="og:site_name" content="News.ro"/>
    <meta property="article:published_time" content="2019-11-21T17:15:00+00:00"/>
    <meta property="og:title" content="Charlize Theron, Joaquin Phoenix şi Renée Zellweger, trofee onorifice la Festivalul Palm Springs"/>
    <meta property="og:description" content="Actorii Charlize Theron, Joaquin Phoenix şi Renée Zellweger vor fi recompensat cu trofee onorifice la Festivalul Internaţional de Film Palm Springs 2020."/>
  </head>
  <body>
    <article>
      <h1>Charlize Theron, Joaquin Phoenix şi Renée Zellweger, trofee onorifice la Festivalul Palm Springs</h1>
      <address><time datetime="2019-11-21T17:15:00+00:00">21 Nov 2019, 17:15</time> by <a rel="author">Patricia Marinescu</a></address>
      <p>
        <b>Actorii Charlize Theron, Joaquin Phoenix şi Renée Zellweger vor fi recompensat cu trofee onorifice la Festivalul Internaţional de Film Palm Springs 2020.</b>
      </p>
      <p>Theron va primi, pe 2 ianuarie, International Star Award pentru rolul Megyn Kelly din lungmetrajul „Bombshell”, iar Zellweger, în aceeaşi seară, Desert Palm Achievement Award, pentru rolul din „Judy”. Joaquin Phoenix va primi premiul preşedintelui festivalului pentru interpretarea din „Joker”.</p>
      <p>„Bombshell”, produs de Theron, face o incursiune în scandalul sexual ce a dus la demisia lui Roger Ailes de la conducerea Fox News. Filmul este regizat de Jay Roach şi scris de Charles Randolph. Din distribuţie fac parte Nicole Kidman, Margot Robbie, Kate McKinnon, Connie Britton, Mark Duplass, Rob Delaney, Malcolm McDowell şi Allison Janney. „Bombshell” va fi lansat în cinematografe pe 13 decembrie.</p>
      <p>Phoenix va primi trofeul din partea scenaristului, regizorului şi producătorului Todd Phillips. „Joker”, premiat cu marele trofeu la Veneţia 2019, este unul dintre principalii competitori pentru nominalizările la Oscar 2020.</p>
      <p>„Joaquin Phoenix a uimit publicul cu interpretarea din «Joker», care stârneşte empatie şi aminteşte societăţii că putem fi mai buni”, a spus preşedintele festivalului, Harold Matzner.</p>
      <p>Renée Zellweger surprinde, în „Judy”, esenţa emblematicei Judy Garland, a spus Matzner. „Pentru această extraordinară interpretare, una dintre cele mai bune din cariera lui Zellweger - şi una în care cântă în mod remarcabil - îi acordăm Desert Palm Achievement Award”.</p>
      <p>Cea de-a 31-a ediţie a Palm Springs Ingternational Film Festival va avea loc între 2 şi 13 ianuarie.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>