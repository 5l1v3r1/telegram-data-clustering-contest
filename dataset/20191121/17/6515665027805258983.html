<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/sport/fudbal/3362119/savo-milosevic-pred-javor-nadam-se-da-smo-navikli-na-teske-cikluse-bitna-nedelja-za-partizan"/>
    <meta property="og:site_name" content="kurir.rs"/>
    <meta property="article:published_time" content="2019-11-21T17:35:00+00:00"/>
    <meta property="og:title" content="SAVO MILOŠEVIĆ PRED JAVOR: Nadam se da smo navikli na teške cikluse, bitna nedelja za Partizan!"/>
    <meta property="og:description" content="Trener fudbalera Partizana Savo Milošević rekao je da je gust raspored pred njegovim timom i da sledi veoma bitna nedelja, počev od sutrašnjeg duela sa Javorom."/>
  </head>
  <body>
    <article>
      <h6 class="kicker">KONFERENCIJA</h6>
      <h1>SAVO MILOŠEVIĆ PRED JAVOR: Nadam se da smo navikli na teške cikluse, bitna nedelja za Partizan!</h1>
      <address>
        <time datetime="2019-11-21T17:35:00+00:00">21 Nov 2019, 17:35</time>
      </address>
      <p>
        <b>Trener fudbalera Partizana Savo Milošević rekao je da je gust raspored pred njegovim timom i da sledi veoma bitna nedelja, počev od sutrašnjeg duela sa Javorom.</b>
      </p>
      <p>"Pred nama je još jedan ciklus utakmica u ritmu četvrtak-nedelja. Nadam se da smo navikli na njega. Svaka pauza dobro dodje. Čeka nas veoma teška utakmica sa Javorom, a potom i Liga Evropa i verovatno najbitnija utakmica za nas u ovih šest meseci. Gust raspored i bitna nedelja za sve nas u klubu", rekao je Milošević na konferenciji za novinare.</p>
      <p>Partizan će sutra od 18.00 na svom stadionu igrati protiv Javora, u prvoj utakmici 17. kola Super lige Srbije.</p>
      <p>Kada je reč o prvenstvu, Milošević je istakao da Partizan više nema pravo na grešku.</p>
      <p>"Igrači su svesni da smo mnogo toga propustili u prvenstvu i da više nemamo pravo na greško. Nije problem izgubiti, ostvariti loš rezultat, ali ne smemo da dozvoljavamo da to bude iz indolentnosti. Nadam se da smo te neke lekcije uspeli da dobro naučimo i da se neće ponoviti", kazao je Milošević.</p>
      <p>Dodao je da su se svi igrači već vratili sa reprezentativne pauze i da je to najvažnije, a o njihovom stanju će moći da kaže nešto posle treninga.</p>
      <p>Pozitivno je govorio o Javoru i istakao da njegovu ekipu čeka teška utakmica.</p>
      <p>"Javor je u usponu formi, igra dosta dobro. Bilo nam je komplikovano u Ivanjici, kada smo imali mnogo sreće da dobijemo. Igraju opuštenije, samim tim i bolje nego na početku prvenstva. Igraju napadački fudbal, rasterećeni su i njima je predstojeća utakmica za uživanje. Utoliko su još više opasni", rekao je Milošević.</p>
      <p>Pojedini mediji su preneli da će Strahinja Pavlović preći u Monako, a Milošević je naveo da neće kometarisati dok se ne potpiše ugovor.</p>
      <p>"Pavlović ima karakter koji će mu obezbediti da se snadje u bilo kojoj situaciji. Ima igrača kojima ništa ne predstavlja prepreku. Da nije tako, ne bi mogao da igra na ovom nivou sa 18 godina. Ali, ne bih da ga hvalim, ima još mnogo da nauči da bi izrastao u to što svi očekuju", kazao je trener Partizana.</p>
      <p>Sa Partizanom trenira štoper Slobodan Rajković, koji je slobodan igrač, a Milošević nije mogao da kaže da li će on potpisati za crno-bele, iako je velika želja kluba.</p>
      <p>"Bilo je nekih kontakata. Dugo ga znam. Žao mi je što nije našao klub. Imao sam letos volju da završim s njim priču. Nije se desilo, trenira individualno i nema nikakvih obaveza prema nama, niti mi prema njemu. Ne znam šta će se desiti u decembru. Treba da nam bude čast da jedan takav igrač trenira sa nama, mogu mnogo od njega da nauče. To je najiskrenije zajednički interes", rekao je Milošević.</p>
      <p>Partizan će posle Javora igrati u Ligi Evropa sa AZ-om u Alkmaru utakmicu koju mora da pobedi ako želi u narednu fazu tog takmičenja.</p>
      <p>Kurir sport / Beta </p>
    </article>
  </body>
</html>