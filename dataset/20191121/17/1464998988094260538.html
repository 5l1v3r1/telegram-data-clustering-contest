<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/kerala/news/oet-helthcare-community-foroum-inauguration"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-21T17:06:00+00:00"/>
    <meta property="og:title" content="ഒ.ഇ.ടി. ഹെല്‍ത്ത്‌കെയര്‍ കമ്മ്യൂണിക്കേഷന്‍ ഫോറം വിജയകരമായി  സംഘടിപ്പിച്ചു"/>
    <meta property="og:description" content="കൊച്ചി: ആരോഗ്യ പരിചരണ മേഖലയിൽ പ്രവർത്തിക്കുന്ന പ്രൊഫഷണലുകള്‍ക്കായി പ്രത്യേകം രൂപകല്പന ചെയ്ത ഒരേയൊരു അന്താരാഷ്ട്ര ഇംഗ്ലീഷ് ഭാഷാ പരീക്ഷയായ ഒക്കുപേഷണല്‍ ഇംഗ്ലീഷ് ടെസ്റ്റ് (ഒ.ഇ.ടി.) കൊച്ചിയിലെ മാരിയറ്റ് ഹോട്ടലില്‍ വച്ച്  സംഘടിപ്പിച്ച ഹെല്‍ത്ത്‌കെയര്‍ കമ്മ്യൂണിക്കേഷന്‍ ഫോറത്തിന് വിജയകരമായ സമാപനം. കേംബ്രിഡ്ജ്..."/>
  </head>
  <body>
    <article>
      <h1>ഒ.ഇ.ടി. ഹെല്‍ത്ത്‌കെയര്‍ കമ്മ്യൂണിക്കേഷന്‍ ഫോറം വിജയകരമായി  സംഘടിപ്പിച്ചു</h1>
      <address><time datetime="2019-11-21T17:06:00+00:00">21 Nov 2019, 17:06</time> by <a rel="author" href="http://anweshanam.com/author/veena" target="_blank">veena</a></address>
      <p><b>കൊച്ചി:</b> ആരോഗ്യ പരിചരണ മേഖലയിൽ പ്രവർത്തിക്കുന്ന പ്രൊഫഷണലുകള്‍ക്കായി പ്രത്യേകം രൂപകല്പന ചെയ്ത ഒരേയൊരു അന്താരാഷ്ട്ര ഇംഗ്ലീഷ് ഭാഷാ പരീക്ഷയായ ഒക്കുപേഷണല്‍ ഇംഗ്ലീഷ് ടെസ്റ്റ് (ഒ.ഇ.ടി.) കൊച്ചിയിലെ മാരിയറ്റ് ഹോട്ടലില്‍ വച്ച്  സംഘടിപ്പിച്ച ഹെല്‍ത്ത്‌കെയര്‍ കമ്മ്യൂണിക്കേഷന്‍ ഫോറത്തിന് വിജയകരമായ സമാപനം. കേംബ്രിഡ്ജ് ബോക്‌സ്ഹില്‍ ലാംഗ്വേജ് അസെസ്സ്‌മെന്റ് സി.ഇ.ഒ. സുജാത സ്റ്റെഡ് ആമുഖ പ്രഭാഷണം നടത്തി.  </p>
      <p>രാജ്യത്തിന്റെ വിവിധ മേഖലകളിൽ നിന്നായി നൂറിലേറെ പ്രതിനിധികൾ പങ്കാളികളായി. യു കെ, ആസ്‌ത്രേലിയ തുടങ്ങി വിദേശരാജ്യങ്ങളിൽ നിന്നുള്ളവരും പരിപാടിയിൽ സംബന്ധിച്ചു. ആരോഗ്യമേഖലയുമായി ബന്ധപ്പെട്ട വിവിധ വിഷയങ്ങളിൽ സംവാദങ്ങൾ  നടന്നു. ആരോഗ്യപരിചരണ വ്യവസായം, ഹോസ്പിറ്റൽ അഡ്മിനിസ്ട്രേഷൻ, ഹെൽത്ത്കെയർ ജോബ് റിക്രൂട്ട്മെന്റ് എന്നിവയ്ക്കൊപ്പം വിദ്യാഭ്യാസ-അക്കാദമിക മേഖലകളിൽ നിന്നുള്ളവരും സമ്മേളനത്തിൽ പങ്കെടുത്തു.</p>
      <p>സംസ്ഥാനത്തെ ആരോഗ്യമേഖലയിലെ സേവനമികവും നൂതന സംരംഭങ്ങളും പരിഗണിച്ചാണ് ഒ.ഇ.ടി അതിന്റെ രണ്ടാമത് ഹെൽത്ത് കെയർ കമ്മ്യൂണിക്കേഷൻ ഫോറം കൊച്ചിയിൽ സംഘടിപ്പിച്ചത്. ഇന്ത്യയിലും ആഗോള തലത്തിലും ആരോഗ്യപരിചരണ പ്രൊഫഷൻ നേരിടുന്ന വെല്ലുവിളികൾ, സാധ്യതകൾ, സമകാലീന പ്രവണതകൾ എന്നിവ ഫോറത്തിൽ ചർച്ചാവിഷയമായി. </p>
      <p>'ആരോഗ്യരക്ഷയിൽ ആശയവിനിമയത്തിന്റെ പ്രാധാന്യം' എന്ന വിഷയത്തിൽ നടന്ന പാനൽ ചർച്ചയിൽ  കേംബ്രിഡ്ജ് ബോക്‌സ്ഹില്‍ ലാംഗ്വേജ് അസെസ്സ്‌മെന്റ് സി.ഇ.ഒ. സുജാത സ്റ്റെഡ് അധ്യക്ഷത വഹിച്ചു.  'ജോലിസ്ഥലത്തെ വിജയത്തിന് ഇംഗ്ലീഷ് ഭാഷാ വൈദഗ്‌ധ്യം വികസിപ്പിക്കൽ'; '  ആരോഗ്യപരിചരണ പ്രൊഫഷണലുകളെ ഭാവിയിലേക്ക് സജ്ജമാക്കൽ '; 'ആരോഗ്യപരിചരണ രംഗത്തെ വർക്ക്‌ഫോഴ്‌സ്‌ പ്രതിസന്ധി പരിഹരിക്കൽ'; ആരോഗ്യപരിചരണ മേഖലയിലെ ക്ലിനിക്കൽ ആശയവിനിമയത്തിൽ വിദ്യാഭ്യാസത്തിനുള്ള പങ്ക്' തുടങ്ങി നിരവധി വിഷയങ്ങളാണ് ഫോറത്തിൽ  ചർച്ച ചെയ്യപ്പെട്ടത്.</p>
      <p>ഇന്ത്യയിൽ നിന്നുള്ള ആരോഗ്യപരിചരണ പ്രൊഫഷണലുകൾ വിദേശ രാജ്യങ്ങളിൽ  ജോലിചെയ്യുമ്പോൾ അവിടെ വിജയം കൈവരിക്കാനുള്ള ഇംഗ്ലീഷ് ഭാഷാ ശേഷി ഉണ്ടെന്ന് ഉറപ്പാക്കുന്നതിൽ ഒ.ഇ.ടി നിർണായക പങ്കാണ് വഹിക്കുന്നതെന്ന് കേംബ്രിഡ്ജ് ബോക്‌സ്ഹില്‍ ലാംഗ്വേജ് അസെസ്സ്‌മെന്റ് സി.ഇ.ഒ. സുജാത സ്റ്റെഡ് അഭിപ്രായപ്പെട്ടു. വിദേശത്തുനിന്നും കൈവരിച്ച ഇത്തരം അറിവും അനുഭവങ്ങളുമായി അവർ നാട്ടിൽ  തിരികെയെത്തുമ്പോൾ മുഴുവൻ ഇന്ത്യക്കാർക്കും അത് പ്രയോജനകരമായി മാറുന്നു. സുരക്ഷിതമായും കാര്യക്ഷമമായും ആരോഗ്യ മേഖലയിൽ സേവനങ്ങൾ അനുഷ്ഠിക്കാൻ ആവശ്യമായ മുഴുവൻ സഹായവും ഈ രംഗത്തെ പ്രൊഫഷണലുകൾക്ക് വാഗ്ദാനം ചെയ്യുന്നതായി അവർ അറിയിച്ചു. </p>
      <figure>
        <img src="http://anweshanam.com/anw-images-1/anw-uploads-1/Picture_02_-_OET.JPG"/>
      </figure>
      <p>ശശിധരന്‍ നായര്‍, ചെയര്‍മാന്‍, ഓവര്‍സീസ് ഡെവലപ്‌മെന്റ് പ്രമോഷന്‍ കണ്‍സള്‍ട്ടന്റ്‌സ് (ഒഡേപെക്, കേരള സര്‍ക്കാര്‍); എലിന്‍ സാന്‍ഡ്‌ബെര്‍ഗ്, ഹെഡ് ഓഫ് പ്രോഗ്രാംസ് - ഗ്ലോബല്‍ എന്‍ഗേജ്‌മെന്റ്, ഹെല്‍ത്ത് എജൂക്കേഷന്‍ ഇംഗ്ലണ്ട്, യു കെ;  ഡോ. ഇന്ദു അര്‍ണേജ, സ്ഥാപക, ഇന്ത്യന്‍ ഇന്‍സ്റ്റിട്യൂട്ട് ഓഫ് ഹെല്‍ത്ത്‌കെയര്‍ കമ്മ്യൂണിക്കേഷൻ, ന്യൂ ഡൽഹി; ഡോ. ബാലകൃഷ്ണ ഷെട്ടി, വൈസ് ചാൻസലർ, സിദ്ധാർഥ യൂണിവേഴ്സിറ്റി, ബാംഗ്ളൂർ;  പ്രൊഫ. റോയ് കെ. ജോര്‍ജ്, പ്രസിഡന്റ്, ട്രെയിന്‍ഡ് നേഴ്‌സസ് അസോസിയേഷന്‍ ഓഫ് ഇന്ത്യ (ടി.എന്‍.എ.ഐ.), ന്യൂ ഡൽഹി എന്നിവരും ഫോറത്തെ അഭിസംബോധന ചെയ്ത് സംസാരിച്ചു.</p>
      <p>ഹെൽത്ത്കെയർ ആശയവിനിമയ രംഗത്ത് ലോകമെങ്ങും അറിയപ്പെടുന്നതാണ് ഒ.ഇ.ടി ഹെൽത്ത് കെയർ കമ്മ്യൂണിക്കേഷൻ ഫോറം. ആരോഗ്യവ്യവസായ മേഖലയിൽ നിന്നുള്ളവരും സർക്കാർ പ്രതിനിധികളും തൊഴിലുടമകളും അക്കാദമിക്കുകളും ആശയവിനിമയ പഠന രംഗത്തെ വിദഗ്ധരുമെല്ലാം ഇതിൽ ഭാഗഭാക്കാവുന്നു. </p>
      <p>വിവര സാങ്കേതിക വിദ്യയുടെ കാലത്ത് വിവരങ്ങളുടെ കുത്തൊഴുക്കാണ് സംഭവിക്കുന്നത്. ചുരുങ്ങിയ നേരത്തേക്കു മാത്രമുള്ള ശ്രദ്ധയും  ഏകാഗ്രതയ്ക്ക് ഭംഗം വരുത്തുന്ന വ്യതിചലനങ്ങളുമെല്ലാം ഈ കാലഘട്ടത്തിന്റെ സവിശേഷതകളാണ്. ആരോഗ്യപരിചരണ പ്രൊഫഷണലുകളെ സംബന്ധിച്ച് കാര്യക്ഷമായ ആശയവിനിമയം അനിവാര്യമാണ്. രോഗികളുമായി അവരുടെ ആരോഗ്യസ്ഥിതിയെപ്പറ്റി ചോദിച്ചറിയുന്നതിനു മുന്നോടിയായി നടത്തുന്ന ചെറിയ സംഭാഷണങ്ങളും ഗുണകരമായ കൊച്ചുകൊച്ചു നിർദേശങ്ങളും ഉപദേശങ്ങളുമെല്ലാം വലിയ മാറ്റങ്ങൾക്ക് ഇടവരുത്തും. വിദേശ രാജ്യങ്ങളിൽ ജോലി ചെയ്യുമ്പോൾ തദ്ദേശീയ ജനതയുടെ സാമൂഹിക, സാംസ്‌കാരിക സവിശേഷതകൾ അറിഞ്ഞിരിക്കുന്നതും വലിയതോതിൽ പ്രയോജനം ചെയ്യും.  </p>
      <p>യു.കെ., അയര്‍ലന്‍ഡ്, ആസ്‌ത്രേലിയ, ന്യൂസിലൻഡ്, ദുബായ്, സിംഗപ്പൂര്‍, മാള്‍ട്ട, നമീബിയ, യുക്രെയ്ന്‍ എന്നിവിടങ്ങളിലെ പ്രധാന ആരോഗ്യപരിചരണ ബോര്‍ഡുകളും കൗണ്‍സിലുകളും രജിസ്‌ട്രേഷന്‍ ആവശ്യത്തിനുള്ള  ഇംഗ്ലീഷ് ഭാഷാ പ്രാവീണ്യ രേഖയായി ഒ.ഇ.ടി.യെ അംഗീകരിച്ചിട്ടുണ്ട്. ആസ്‌ത്രേലിയയിലൂം ന്യൂസിലൻഡിലും വിസ, എമിഗ്രേഷന്‍ ആവശ്യങ്ങൾക്കും ഒ.ഇ.ടി സ്വീകരിക്കപ്പെടുന്നു.  </p>
    </article>
  </body>
</html>