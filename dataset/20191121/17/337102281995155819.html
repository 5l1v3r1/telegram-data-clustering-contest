<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%BE%D9%86%D8%AC-%DA%A9%D8%B4%D9%88%D8%B1-%D8%A7%D8%B1%D9%88%D9%BE%D8%A7%DB%8C%DB%8C-%D8%B9%D8%B6%D9%88-%D8%B4%D9%88%D8%B1%D8%A7%DB%8C%E2%80%8C%D8%A7%D9%85%D9%86%DB%8C%D8%AA-%D8%B1%D9%88%DB%8C%DA%A9%D8%B1%D8%AF-%D9%88%D8%A7%D8%B4%D9%86%DA%AF%D8%AA%D9%86-%D8%AF%D8%B1-%D8%A8%D8%A7%D8%B1%D9%87-%D8%B4%D9%87%D8%B1%DA%A9%E2%80%8C%D8%B3%D8%A7%D8%B2%DB%8C%E2%80%8C%D9%87%D8%A7%DB%8C-%D8%A7%D8%B3%D8%B1%D8%A7%D8%A6%DB%8C%D9%84-%D8%AF%D8%B1-%D9%81%D9%84%D8%B3%D8%B7%DB%8C%D9%86-%D8%B1%D8%A7-%D9%85%D8%AD%DA%A9%D9%88%D9%85-%DA%A9%D8%B1%D8%AF%D9%86%D8%AF-20191121/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-21T17:53:24+00:00"/>
    <meta property="og:title" content="پنج کشور اروپایی عضو شورای‌امنیت رویکرد واشنگتن در باره شهرک‌سازی‌های اسرائیل در فلسطین را محکوم کردند"/>
    <meta property="og:description" content="نمایندگان پنج کشور اروپایی عضو شورای امنیت در یک بیانیه مشترک به صورت تلویحی و غیر‌مستقیم رویکرد واشنگتن در مشروعیت بخشیدن به شهرک‌سازی‌های اسرائیل را محکوم کردند. آنان از اسرائیل خواستند كه &quot;مطابق با تعهداتش به عنوان یک قدرت اشغالگر به تمام فعالیتهای..."/>
  </head>
  <body>
    <article>
      <h1>پنج کشور اروپایی عضو شورای‌امنیت رویکرد واشنگتن در باره شهرک‌سازی‌های اسرائیل در فلسطین را محکوم کردند</h1>
      <address><time datetime="2019-11-21T17:53:24+00:00">21 Nov 2019, 17:53</time> by <a rel="author">شاهرخ بهزادی</a></address>
      <p>
        <b>نمایندگان پنج کشور اروپایی عضو شورای امنیت در یک بیانیه مشترک به صورت تلویحی و غیر‌مستقیم رویکرد واشنگتن در مشروعیت بخشیدن به شهرک‌سازی‌های اسرائیل را محکوم کردند. آنان از اسرائیل خواستند كه "مطابق با تعهداتش به عنوان یک قدرت اشغالگر به تمام فعالیتهای  شهرک سازی خود در سرزمین های فلسطینی خاتمه دهد."</b>
      </p>
      <p>فرانسه و بریتانیا به عنوان اعضای دائم و آلمان، بلژیک و لهستان به عنوان اعضای غیردائم شورای امنیت سازمان ملل متحد در این بیانیه مشترک تصریح کردند: "موضع ما در خصوص سیاست شهرک سازی اسرائیل در اراضی اشغالی فلسطین از جمله بیت المقدس شرقی واضح و صریح است و تغییری نکرده است."</p>
      <p>در این بیانیه که پیش از نشست شورای امنیت در باره خاورمیانه از سوی این ۵ کشور اروپایی صادر شد، همچنین آمده است: "هرگونه شهرک سازی بر اساس قوانین بین المللی غیرقانونی است. این اقدام همچنین مانع راه حلی صلح آمیز برای تشکیل دو کشور مستقل و نیز برهم زننده چشم انداز یک صلح پایدار در منطقه است... و ما از اسرائیل می خواهیم که به تمام فعالیت‌های شهرک سازی خود در سرزمین های فلسطینی خاتمه دهد."</p>
      <p>در بخش دیگری از این بیانیه آمده است: "ما از اسرائیل می‌خواهیم که به موجب تعهدات خود به عنوان یک قدرت اشغالگر به کلیه فعالیت‌های شهرک سازی پایان دهد."</p>
      <p>یادآور می شویم که مایک پمپئو،‌ وزیر امور خارجه آمریکا روز دوشنبه اعلام کرد که از نظر دولت ایالات متحده ساخت شهرک‌های اسرائیلی در کرانه باختری رود اردن به خودی خود مغایر با مقررات بین المللی نیست.</p>
      <p>خبرگزاری فرانسه می نویسد که موضع جدید دولت آمریکا در قبال شهرک سازی‌های اسرائیل در کرانه باختری رود اردن همانند به رسمیت شناختن بیت المقدس به عنوان پایتخت اسرائیل و نیز تایید حاکمیت اسرائیل بر بلندی‌های جولان نشانگر جدایی آشکار از سنت مرسوم دیپلماتیک در این کشور است.</p>
      <p>این موضع جدید واشنگتن در تناقض آشکار با قطعنامه های شورای امنیت سازمان ملل است. شورای امنیت که آمریکا نیر یکی از اعضای دائمی آنست شهرک سازی در سرزمین های اشغالی را به عنوان "نقض قوانین بین المللی بشردوستانه" می داند. رویکردی که راه حل ایجاد دو کشور "را شدیداً به خطر می اندازد".</p>
      <p>شهرک سازی های اسرائیل در بخش‌های اشغالی کرانه باختری رود اردن از سال ۱۹۶۷ تا کنون در تمام دولت‌های اسرائیلی تداوم داشته است، اما از زمان به روی کار آمدن بنیامین نتانیاهو،‌ این روند شتاب بیشتری به خود گرفته است.</p>
      <p>هم اکنون بیش از چهارصد هزار اسرائیلی در بخش‌های اشغالی کرانه باختری رود اردن در شهرک‌های یهودی نشین زندگی می‌کنند.</p>
    </article>
  </body>
</html>