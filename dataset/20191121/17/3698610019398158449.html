<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/zriv-opalyuvalnogo-sezonu-na-lvivschini-kerivnictvo-arma-prityagnuli-do-vidpovidalnosti-330459_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T17:23:00+00:00"/>
    <meta property="og:title" content="Зрив опалювального сезону на Львівщині: керівництво АРМА притягнули до відповідальності"/>
    <meta property="og:description" content="В уряді відзвітували про початок опалювального сезону у Новояворівську."/>
  </head>
  <body>
    <article>
      <h1>Зрив опалювального сезону на Львівщині: керівництво АРМА притягнули до відповідальності</h1>
      <h2>В уряді відзвітували про початок опалювального сезону у Новояворівську.</h2>
      <address>
        <time datetime="2019-11-21T17:23:00+00:00">21 Nov 2019, 17:23</time>
      </address>
      <p>Кабінет міністрів України притягнув до відповідальності керівництво Нацагентства з питань виявлення, розшуку та управління активами, отриманими від корупційних та інших злочинів (АРМА) <b><a href="https://dt.ua/ECONOMICS/dochka-naftogazu-vzyala-pid-kontrol-tec-novogo-rozdolu-i-novoyavorivska-330257_.html">через зрив опалювального сезону на Львівщині</a></b>.</p>
      <p>"Уряд притягнув до дисциплінарної відповідальності керівництво АРМА за допущення зриву опалювального сезону в регіоні", - пише у своєму <a href="https://t.me/PMHoncharuk">Telegram-каналі</a> прем'єр-міністр Олексій Гончарук.</p>
      <p>Про кого саме йдеться, прем'єр не уточнив. Нині АРМА очолює Антон Янчук.</p>
      <p>Опалювальний сезон у Новому Роздолі та Новояворівську не розпочався вчасно через борги, накопичені компанією-керівником ТЕЦ перед "Нафтогазом" та працівниками обох станцій.</p>
      <p>Зараз управителя змінено, напередодні АРМА уклала із ним відповідний договір. "Майже всі працівники оформлені на роботу та вже отримали перші виплати заробітної платні", - наголосив Гончарук.</p>
      <p>Сьогодні тепло почали подавати до будинків мешканців Новояворівська, у Новому Роздолі тривають ремонтні роботи на теплотрасах, опалення там планують увімкнути завтра.</p>
      <p>На початку жовтня з'ясувалося, що <b><a href="https://dt.ua/ECONOMICS/tri-oblasti-uviyshli-v-opalyuvalniy-sezon-bez-pereshkod-328618_.html">виробник теплової енергії</a></b> в містах Новояворівськ і Новий Роздол Львівської області виявився не в змозі розпочати опалювальний сезон.</p>
      <p>У 2018 році компанія "Гарант Енерго М" братів Дубневичів уклала контракт з АРМА про передачу в управління Новояворівської і Новороздільненської ТЕЦ. За цей період заборгованість двох ТЕЦ перед "Нафтогазом" зросла вдвічі: з 400 млн до 800 млн гривень. Через невиплату зарплат протягом п'яти місяців <b><a href="https://dt.ua/UKRAINE/noviy-rozdil-zalishivsya-bez-opalennya-y-elektriki-naftogaz-zaproponuvav-robotu-zvilnenim-pracivnikam-tec-329979_.html">з ТЕЦ почали масово звільнятися працівники</a></b>.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>