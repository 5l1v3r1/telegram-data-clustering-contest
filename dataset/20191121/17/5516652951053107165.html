<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426221/eleytherh-xwris-oroys-afethhke-meta-thn-apologia-ths-32xronh-dikhgoros"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-21T17:00:01+00:00"/>
    <meta property="og:title" content="Ελεύθερη χωρίς όρους αφέθηκε μετά την απολογία της 32χρονη δικηγόρος"/>
    <meta property="og:description" content="Ελεύθερη χωρίς όρους αφέθηκε χθες μετά την απολογία της, 32χρονη δικηγόρος η οποία κατηγορείται για απλή συνέργεια σε απάτη που φέρεται να έχει διαπράξει 59χρονος Ροδίτης σε βάρος αλλοδαπών στους οποίους εμφανίζονταν ως … δικηγόρος!"/>
  </head>
  <body>
    <article>
      <h1>Ελεύθερη χωρίς όρους αφέθηκε μετά την απολογία της 32χρονη δικηγόρος</h1>
      <h2>Κατηγορείται ως συνεργός σε απάτη που διέπραξε 59χρονος Ροδίτης</h2>
      <address>
        <time datetime="2019-11-21T17:00:01+00:00">21 Nov 2019, 17:00</time>
      </address>
      <p>
        <b>Ελεύθερη χωρίς όρους αφέθηκε χθες μετά την απολογία της, 32χρονη δικηγόρος η οποία κατηγορείται για απλή συνέργεια σε απάτη που φέρεται να έχει διαπράξει 59χρονος Ροδίτης σε βάρος αλλοδαπών στους οποίους εμφανίζονταν ως … δικηγόρος!</b>
      </p>
      <p>Η 32χρονη χθες το μεσημέρι προσήχθη ενώπιον της ανακρίτριας Ρόδου, συνοδευόμενη από το δικηγόρο της κ. Άκη Δημητριάδη, και απολογούμενη αρνήθηκε όλα όσα της καταλογίζονται.</p>
      <p>Σύμφωνα με πληροφορίες, η 32χρονη ισχυρίστηκε πως το μόνο που έκανε ήταν να καταθέτει ορισμένα έγγραφα που της έστελνε ο 59χρονος, σε υπουργεία στην Αθήνα και να λαμβάνει τις βεβαιώσεις κατάθεσης. Για αυτή την εξυπηρέτηση την οποία έκανε τρεις φορές θα ελάμβανε το ποσό των 100 ευρώ για κάθε περίπτωση.</p>
      <p>Σε ό,τι αφορά τις τρεις περιπτώσεις στις οποίες φέρεται να βοήθησε η 32χρονη τον 59χρονο, τόνισε πως ουδεμία σχέση έχει με αυτά που την κατηγορεί και ανέφερε ότι είναι ψευδή.<br/>Μετά τη ολοκλήρωση της διαδικασίας με σύμφωνη γνώμη και του αρμόδιου εισαγγελέα η 32χρονη αφέθηκε ελεύθερη χωρίς να της επιβληθεί κάποιος όρος.</p>
      <p>Η υπόθεση εξιχνιάστηκε στις 2 Ιουνίου 2016 από αστυνομικούς της Υποδιεύθυνσης Ασφαλείας Ρόδου, και σε βάρος του 59χρονου σχηματίστηκε δικογραφία για υπεξαγωγή εγγράφων, πλαστογραφία, απάτη και παραβίαση της νομοθεσίας που διέπει τη διαμονή των αλλοδαπών στη χώρα μας.</p>
      <p>Ειδικότερα, όπως εξακριβώθηκε μετά από εμπεριστατωμένη αστυνομική έρευνα, ο 59χρονος προσποιούμενος το δικηγόρο με το πρόσχημα διεκπεραίωσης των διαδικασιών έκδοσης αδειών διαμονής αλλοδαπών στη χώρα μας, εξαπατούσε συστηματικά υπηκόους Αλβανίας, από τους οποίους αποσπούσε σημαντικά χρηματικά ποσά υπεξαιρώντας τα ταξιδιωτικά τους έγγραφα και προμηθεύοντάς τους με πλαστά πιστοποιητικά.</p>
      <p>Συγκεκριμένα, όπως ανακοινώθηκε από την αστυνομία, από τη διερεύνηση της εγκληματικής του δράσης έχουν εξιχνιαστεί οκτώ παρόμοιες περιπτώσεις, τις οποίες διέπραξε από τις αρχές του 2015 έως και το σχηματισμό της δικογραφίας το 2016, αποκομίζοντας οικονομικό όφελος του αγγίζει τις 15.000 ευρώ. Ωστόσο κατά την περαιτέρω διερεύνηση της υπόθεσης, οι περιπτώσεις εξαπάτησης αλλοδαπών από τον 59χρονο ανήλθαν στις 17 και το χρηματικό ποσό που αποκόμισε περίπου στις 40.000 ευρώ.</p>
      <p>Σύμφωνα με πληροφορίες, ο 59χρονος φέρεται να έπαιρνε τα χρήματα από τους αλλοδαπούς και να τους προσκόμιζε έγγραφο με ανύπαρκτο αριθμό πρωτοκόλλου, το οποίο φερόταν να είχε εκδοθεί από το αρμόδιο υπουργείο με το οποίο προσωρινά τουλάχιστον δεν θα μπορούσαν να απελαθούν. Ωστόσο βάσει των ίδιων πληροφοριών, το έγγραφο αυτό δεν είχε ισχύ.</p>
      <p>Ο συλληφθείς οδηγήθηκε στην κα Εισαγγελέα Πλημμελειοδικών Ρόδου και για την υπόθεση παραγγέλθηκε η διενέργεια περαιτέρω προανάκρισης.</p>
    </article>
  </body>
</html>