<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/predstavnici-privrede-poslovni-ambijent-je-obecavajuci/"/>
    <meta property="og:site_name" content="Krstarica"/>
    <meta property="article:published_time" content="2019-11-21T17:48:00+00:00"/>
    <meta property="og:title" content="Predstavnici privrede: Poslovni ambijent je obećavajući"/>
    <meta property="og:description" content="BEOGRAD - Poslovni ambijent u Srbiji je obećavajući, a pojedine strane kompanije ostvaruju čak i bolje rezultate nego što predviđaju svojim operativnim"/>
  </head>
  <body>
    <article>
      <h1>Predstavnici privrede: Poslovni ambijent je obećavajući</h1>
      <address><time datetime="2019-11-21T17:48:00+00:00">21 Nov 2019, 17:48</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/520861-750x430.jpg"/>
        <figcaption>Foto: Tanjug/Tanjug video ilustracija</figcaption>
      </figure>
      <p>BEOGRAD – Poslovni ambijent u Srbiji je obećavajući, a pojedine strane kompanije ostvaruju čak i bolje rezultate nego što predviđaju svojim operativnim planiranjem, poručeno je danas na sastanku „Operativno planiranje i budžetiranje“ u organizaciji kluba CFO i Controlling.</p>
      <p>Operativno planiranje i budžetiranje je osnov svake kompanije, početna stavka i tačka vodilja u njenom poslovanju, objašnjavaju predstavnici poslovnog sveta.</p>
      <p>Dragan Vještica iz kompanija Dr Oetker kaže za Tanjug da operativno planiranje kreće od top menadžmenta neke kompanije koji smišlja ili predstavlja strategiju, koja se dalje „spušta“ na operativni nivo.</p>
      <p>„Krenemo od strategije, napravimo plan kako će to da se sprovede u delo i onda spustimo na krajnjeg izvršioca koji će taj plan da sprovede u delo“, rekao je Vještica.</p>
      <p>Naglasio je da ozbiljne kompanije ne prave strategije „od danas do sutra“ nego na duži period kako bi se kasnije sagledali rezultati, koliko je ispunjen plan, a koliko se od njega odstupilo, kao i koliki je ostvareni profit.</p>
      <p>Direktor Menadžment centra Beograd i osnivač kluba CFO i Controlling Bojan Šćepanović rekao je da je do sada održano 49 sastanaka čiji je cilj podizanje profesije „kontroling“ na viši nivo, odnosno kako da se ostvare kompanijski ciljevi za sledeću godinu i kako da se oni pretvore u konkretne realne planove.</p>
      <p>„Inače, sama reč kontroling dolazi iz Nemacke gde je visoko razvijen. Jedan od uspeha nemačke kompanije je dobar kontroling i dobro planiranje. Po tome su Nemaci dobro poznati“, rekao je Šćepanović.</p>
      <p>Kaže da je situacija u Srbiji u toj oblasti sve bolja i bolja jer, dodaje, kompanije sve bolje planiraju i prediviđaju šta će se dogodi u sledećoj godini i pokušavaju da budu aktivne i unaprede poslovanje i procene poslovnih rezultata.</p>
      <p>„Ako govorimo o kontrolingu i uopšte o planiranju i budžetiranju i u privatnim firmama, i stranim firmama, čak i držvanim, sve bolji i bolji je proces kotrole, odnosno proces budžetiranja“, rekao je Šćepanović.</p>
      <p>Objasnio je da je jedan do osnovnih ciljeva u kontrolingu izrada kvalitetnog budžeta i nastojanje da se ostvare finansijski ciljevi kompanije.</p>
      <p>(Tanjug)</p>
    </article>
  </body>
</html>