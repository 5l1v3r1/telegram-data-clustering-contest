<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/prokurator-obvinil-izraelskeho-premiera-netanjahua-z-korupce/r~95175bd20c8211ea88f50cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-21T17:07:00+00:00"/>
    <meta property="og:title" content="Tři kauzy Benjamina Netanjahua. Izraelský prokurátor obvinil premiéra z korupce"/>
    <meta property="og:description" content="Premiér údajně uzavřel vzájemně výhodné partnerství s mediálním magnátem, ovlivňoval zpravodajství a přijímal dary od přátel z řad miliardářů."/>
  </head>
  <body>
    <article>
      <h1>Tři kauzy Benjamina Netanjahua. Izraelský prokurátor obvinil premiéra z korupce</h1>
      <address>
        <time datetime="2019-11-21T17:07:00+00:00">21 Nov 2019, 17:07</time>
      </address>
      <p>V historii <a href="https://www.aktualne.cz/wiki/geografie/staty-a-mesta/izrael/r~i:wiki:3652/">Izraele</a> je to poprvé, co bude muset úřadující předseda vlády čelit obvinění z korupce. Stíhání bude pro premiéra obrovskou komplikací při dalším složitém vyjednávání o povolebním zformování kabinetu, které ve čtvrtek prezident svěřil parlamentu. Obvinění může zásadně ovlivnit i případné další volby, které nejspíš zemi čekají.</p>
      <p>Prokurátor se rozhodl vznést proti <a href="https://www.aktualne.cz/wiki/zahranici/benjamin-netanjahu/r~i:wiki:3355/">Netanjahuovi</a> obvinění ve všech třech případech, v nichž stíhání loni v prosinci doporučila policie. Na tiskové konferenci řekl, že jeho krok je založen na důkladném zvážení důkazů a že jej učinil zcela nestranně. "Rozhodnutí vznést obvinění jsem udělal s těžkým srdcem, ale bezvýhradně," řekl Mandelblit.</p>
      <p>Z řad opozice už se začínají ozývat hlasy, aby Netanjahu kvůli obvinění odstoupil. "Je to pro Izrael velmi smutný den," napsal na Twitteru šéf centristické formace Modrá a bílá Benny Ganc. Zákon premiéra k rezignaci nenutí, bude se nicméně muset vzdát vedení ministerstev zdravotnictví a sociálních věcí, která nyní řídí. V čele resortů totiž podle zákona obviněný politik stát nesmí.</p>
      <figure>
        <iframe data-src="https://twitter.com/JakubSzanto/status/1197561611952836613?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Nejzávažnější kauzou je takzvaný případ 4000, v němž jde o úplatkářství a ovlivňování médií. Premiér podle vyšetřovatelů uzavřel vzájemně výhodné partnerství s mediálním magnátem Šaulem Elovičem, který je většinovým vlastníkem telekomunikační společnosti Bezeq. Ta provozuje zpravodajský server Walla a premiér podle obvinění firmě zajistil výnosné regulační opatření výměnou za příznivé zpravodajství o sobě a své vládě.</p>
      <p>Další dvě kauzy označené čísly 1000 a 2000 se týkají přijetí darů od přátel z řad miliardářů výměnou za politické protislužby a ovlivňování zpravodajství nejčtenějšího izraelského listu Jediot Achronot. Jeho vydavatel Arnon Mozes podle vyšetřovatelů za příznivé zpravodajství o Netanjahuovi získal od šéfa vlády slib, že prosadí právní úpravu, jež by poškodila jeho největšího konkurenta - list Israel hajom.</p>
      <h3>Netanjahu obvinění označuje za pokus o převrat</h3>
      <p>Netanjahu ve čtvrtek v televizním projevu přirovnal obvinění své osoby z korupce k pokusu o převrat a odmítl, že by se dopustil něčeho nezákonného. Zároveň prohlásil, že Izrael povede i nadále a že chce vyšetřovat své vyšetřovatele.</p>
      <p>"Nešlo jim o pravdu, šli po mně," prohlásil o vyšetřování Netanjahu. "Věnoval jsem svůj život státu… Bojoval jsem za něj, zranil jsem se pro něj a jsem na to hrdý. Dnes je ale smutný den. Člověk by musel být slepý, aby neviděl, že v právním systému je něco špatně," dodal.</p>
      <p>Netanjahu podle listu The Times of Israel poznamenal, že obvinění přišlo "v politicky nejcitlivější chvíli od založení státu", a zdůraznil, že chce prošetřit osoby, které měly na starosti jeho vyšetřování. "Musíme vyšetřovat vyšetřovatele a státní prokuraturu, která přichystala tyto infikované případy," řekl premiér.</p>
      <h3>Tři samostatné kauzy</h3>
      <p>Mandelblit se zveřejněním svého rozhodnutí ohledně premiérova stíhání vyčkával kvůli povolebním vyjednáváním, která trvají od zářijových předčasných voleb. V nich Netanjahu jako šéf strany Likud nedokázal najít koaliční partnery k sestavení kabinetu a v jednáních pak neuspěl ani Benny Ganc, předseda centristické formace Modrá a bílá.</p>
      <p>Související</p>
      <h4>Židovské osady už USA neoznačují za protiprávní, nepřímo tak podpořily další výstavbu</h4>
      <figure>
        <img src="https://cdn.xsd.cz/resize/af4491e27f84347caf20da7d061167cd_resize=240,135_.jpg?hash=50a9744666d16f67a1fb1a01be303bad"/>
      </figure>
      <p>Ve čtvrtek předal prezident Reuven Rivlin štafetu parlamentu, který se má během 21 dnů pokusit najít někoho, kdo by mohl dostatečnou podporu poslanců získat.</p>
      <p>Podle analytiků ale existuje jen velmi malá šance, že by parlament mohl uspět, a zemi tak nejspíš čekají další volby, od letošního jara už třetí. V nich sice může obviněný Netanjahu jako volební lídr a kandidát na premiéra nadále usilovat o vítězství, jeho pozice ale bude značně oslabená. Ve straně Likud se už ozývají hlasy, že Netanjahua by měl v křesle předsedy někdo nahradit.</p>
      <p>Podle deníku The Times of Israel může trvat až sedm měsíců, než bude Netanjahu formálně obžalován. Pokud jej nakonec soud shledá vinným, hrozí mu v případě úplatkářství až deset let vězení, za podvod a zneužití důvěry může skončit za mřížemi až na tři roky.</p>
      <h3>Nejdéle vládnoucí premiér</h3>
      <p>Netanjahu je premiérem od března 2009, předtím byl předsedou vlády v letech 1996 až 1999. Letos v červenci se stal nejdéle vládnoucím izraelským premiérem, když překonal rekord zakladatele Izraele Davida ben Guriona, který byl premiérem 13 let a 127 dní. Netanjahu ale prohrál letošní zářijové volby a patová situace pravděpodobně povede k třetím letošním volbám.</p>
      <p>Nynější Netanjahuovo premiérské období kvalifikují odborníci různě. "Bibi" se většinou mohl opřít o podporu v parlamentu i na veřejnosti, v zahraničí byl ale někdy kritizován za malý pokrok v mírovém procesu s Palestinci a za souhlas s rozšiřováním osad na Západním břehu Jordánu, které podle nedávného vyjádření Spojených států neporušují mezinárodní právo.</p>
      <p>Netanjahu v červnu 2009 připustil existenci nezávislého palestinského státu, který ale nesmí být ozbrojen a Izraeli to musí být zaručeno. Letos prohlásil, že začne rozšiřovat svrchovanost Izraele na okupovaném Západním břehu Jordánu a že je připraven strategicky významnou část Západního břehu anektovat.</p>
    </article>
  </body>
</html>