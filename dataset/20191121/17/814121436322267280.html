<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/kraj/10271991/adl-co-czwarty-europejczyk-to-antysemita-jak-w-badaniu-odpowiadali-polacy.html"/>
    <meta property="og:site_name" content="Wprost"/>
    <meta property="article:published_time" content="2019-11-21T17:31:00+00:00"/>
    <meta property="og:title" content="ADL: Co czwarty Europejczyk to antysemita. Jak w badaniu odpowiadali Polacy?"/>
    <meta property="og:description" content="Z badania Ligi Przeciw Zniesławieniu (ADL) wynika, że jeden na czterech Europejczyków prezentuje negatywne nastawienie wobec Żydów. Sondaż był przeprowadzany od kwietnia do czerwca tego roku."/>
  </head>
  <body>
    <article>
      <h1>ADL: Co czwarty Europejczyk to antysemita. Jak w badaniu odpowiadali Polacy?</h1>
      <address>
        <time datetime="2019-11-21T17:31:00+00:00">21 Nov 2019, 17:31</time>
      </address>
      <p>
        <b>Z badania Ligi Przeciw Zniesławieniu (ADL) wynika, że jeden na czterech Europejczyków prezentuje negatywne nastawienie wobec Żydów. Sondaż był przeprowadzany od kwietnia do czerwca tego roku.</b>
      </p>
      <p>Jak informują dziennikarze „The Times of Israel”, którzy dokładnie przeanalizowali omawiane badanie, u respondentów z Europy Środkowej i Centralnej odnotowano wyraźny wzrost „przekonań antysemickich”. Jeżeli chodzi o badanych z Europy Zachodniej i ich wyniki – odnotowano „niewielkie zmiany” we wspomniany zakresie.</p>
      <p>Badanie ADL zostało przeprowadzone na grupie 9 tys. pełnoletnich osób z 18 krajów na świecie. Jego uczestnikom zadano 11 pytań, które ADL stawia w przeprowadzanych sondażach tego typu od 1964 roku. W badaniu wzięli udział mieszkańcy z wybranych krajów europejskich, a także Kanady, RPA, Argentyny i Brazylii.</p>
      <h3>Badanie ADL: Co czwarty Europejczyk to antysemita</h3>
      <p>Na podstawie badania stwierdzono, że częstotliwość występowania postaw antysemickich wzrosła – o 14 proc. na Ukrainie, o 11 proc. w Polsce, o 9 proc. w RPA i Brazylii, o 8 proc. w Rosji i o 6 proc. w Argentynie – w stosunku do poprzedniego badania, które zostało przeprowadzone kilka lat temu. Około 25 proc. Europejczyków udzieliło odpowiedzi antysemickich na większość z 11 zadanych im pytań. – To głęboko niepokojące, że w przybliżeniu jeden na czterech Europejczyków ma antysemickie przekonania – ocenił Jonathan A. Greenblatt z ADL. – Wyniki badania stanowią sygnał alarmowy, który przypomina, że wiele musi zostać zrobione w kwestii edukacji – dodał.</p>
      <p>Z badania ADL wynika, że 48 proc. ankietowanych Polaków negatywnie postrzega Żydów (37 proc. w 2015 roku). Niemal 75 proc. respondentów z Polski miało zgodzić się ze stwierdzeniem, że „Żydzi mówią zbyt dużo o tym, co im się stało w czasie Holokaustu". Uważa tak również 31 proc. Holendrów oraz 15 proc. ankietowanych ze Szwecji. „Żydzi mają zbyt duży wpływ w świecie biznesu” – tak sądzi 56 proc. Polaków, którzy wzięli udział w badaniu. Takie samo zdanie ma 72 proc. Ukraińców, 71 proc. Węgrów i 50 proc. Rosjan.</p>
      <related>
        <h4>Czytaj także:</h4>
        <a href="https://www.wprost.pl/swiat/10266660/niemcy-chca-upamietnic-pomordowanych-zydow-w-ulotce-napisali-o-polskim-obozie-zaglady.html"/>
      </related>
      <footer>Źródło: "The Times of Israel"</footer>
    </article>
  </body>
</html>