<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/nayyem-stav-zastupnikom-gendirektora-ukroboronpromu-330460_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T17:43:00+00:00"/>
    <meta property="og:title" content="Найєм став заступником гендиректора &quot;Укроборонпрому&quot;"/>
    <meta property="og:description" content="Найєм буде відповідати за напрямок зв'язків з органами державної влади, а також з профільними недержавними організаціями та міжнародними партнерами концерну."/>
  </head>
  <body>
    <article>
      <h1>Найєм став заступником гендиректора "Укроборонпрому"</h1>
      <h2>Найєм буде відповідати за напрямок зв'язків з органами державної влади, а також з профільними недержавними організаціями та міжнародними партнерами концерну.</h2>
      <address>
        <time datetime="2019-11-21T17:43:00+00:00">21 Nov 2019, 17:43</time>
      </address>
      <p>Колишній народний депутат Мустафа Найєм призначений на посаду заступника гендиректора Державного Концерну "Укрборонпром". Про це повідомив сам Найєм під час пресконференції до шостої річниці Майдану.</p>
      <p>"Я був журналістом, був депутатом, був громадським діячем, але я скажу одну річ: титанічну роботу в цій країні робить виконавча влада, просто титанічну…При всіх владах, так чи інакше, в цих командах були нормальні люди. Але й були ті, що використовували цю систему для збагачення. І в нас у всіх є вибір. Коли ви дивитеся на державну машину, там точно є погані і точно є хороші. Є два виходи. Сказати: всі хороші, виходьте звідти, нічого там не відбудеться. І є інший шлях - підтримати тих, хто щось робить, знайти їх і, посилюючи їх, виштовхувати інших з системи ", - сказав Найєм, пояснюючи причини, за якими пішов на цю посаду.</p>
      <p>Найєм також підкреслив, що хоче допомогти зробити з "Укроборонпрому" сильний некорупційний бізнес.</p>
      <figure>
        <iframe src="https://www.youtube.com/embed/bCXTr0-NR5E" width="640" height="360" data-service="Youtube" scrolling="no"/>
      </figure>
      <p>Раніше <a href="https://dt.ua/ECONOMICS/vilniy-rinok-elektroenergiyi-zagrozhuye-kolomoyskomu-milyardnimi-vtratami-mustafa-nayem-313316_.html"><b>Мустафа Найєм зазначав, що близький до Президента України Володимира Зеленського</b></a> бізнесмен Ігор Коломойський намагається "поховати" ринок електроенергії, оскільки його запуск загрожує йому мільярдними втратами.</p>
      <p>Також повідомлялося, що <a href="https://dt.ua/POLITICS/nabu-vidkrilo-spravu-proti-eks-gendirektora-ukroboronpromu-bukina-323607_.html"><b>Національне антикорупційне бюро відкрило кримінальне провадження</b></a> за фактом можливого декларування недостовірної інформації колишнім генеральним директором концерну "Укроборонпром". За даними ЗМІ, йшлося про Букіна.</p>
      <p>Наприкінці лютого проєкт Bihus.Info оприлюднив розслідування, <b><a href="https://dt.ua/UKRAINE/otochennya-poroshenka-zarobilo-sotni-milyoniv-griven-na-prodazhu-kontrabandi-ukroboronpromu-bihus-info-303899_.html">присвячене масштабним розкраданням</a></b> в "Укроборонпромі", до яких причетні особи, наближені до п'ятого президента Петра Порошенка: Олег Гладковський, його син Ігор із бізнес-партнерами Віталієм Жуковим і Андрієм Рогозою, і колишній <b><a href="https://dt.ua/UKRAINE/gladkovskiy-i-bukin-otrimuvali-vidkati-za-nevigidni-dlya-ukroboronpromu-kontrakti-bihus-info-304605_.html">голова "Укроборонопрому" Павло Букін</a></b>.</p>
      <p>Протягом декількох років підприємці Жуков і Рогоза <b><a href="https://dt.ua/UKRAINE/pravoohoronci-za-habari-hovali-kriminalni-spravi-pro-korupciyu-v-ukroboronpromi-bihus-info-305226_.html">платили правоохоронцям хабарі</a></b> за те, щоб розслідування "спускали на гальмах".</p>
      <p>"Дзеркало тижня. Україна" неодноразово публікувало матеріали про корупцію та масштабні зловживання в оборонному секторі. Докладніше читайте у статтях Дмитра Менделєєва "<b><a href="https://dt.ua/internal/maroderi-krayini-vidrubanih-ruk-304377_.html">Мародери країни відрубаних рук</a></b>", "<b><a href="https://dt.ua/internal/oboronka-hto-pershim-distanetsya-finishu-305751_.html">Оборонка: хто першим дістанеться "фінішу"?</a></b>.</p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>