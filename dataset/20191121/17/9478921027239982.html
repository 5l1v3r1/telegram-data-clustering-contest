<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/roi-idiseon/toyrkia-sti-zoni-asfaleias-tis-sti-v-a-syria-egkathista-syroys-ektopismenoys/"/>
    <meta property="og:site_name" content="ert.gr"/>
    <meta property="article:published_time" content="2019-11-21T17:52:44+00:00"/>
    <meta property="og:title" content="Τουρκία: Στη «ζώνη ασφαλείας» της στη Β.Α Συρία, εγκαθιστά Σύρους εκτοπισμένους"/>
    <meta property="og:description" content="Στην αποκαλούμενη από την Τουρκία «ζώνη ασφαλείας» στη βορειοανατολική Συρία, μεταξύ των συριακών πόλεων Ταλ Αμπιάντ και Ρας αλ-‘Αιν, απ’ όπου η ‘Αγκυρα εξεδίωξε τον περασμένο μήνα την κουρδική πολιτοφυλακή Μονάδες Προστασίας του Λαού (YPG), εγκαταστάθηκαν 200 Σύροι εκτοπισμένοι προς τα δυτικά της Συρίας, σε περιοχή που τελεί υπό τουρκικό έλεγχο."/>
  </head>
  <body>
    <article>
      <h1>Τουρκία: Στη «ζώνη ασφαλείας» της στη Β.Α Συρία, εγκαθιστά Σύρους εκτοπισμένους</h1>
      <address><time datetime="2019-11-21T17:52:44+00:00">21 Nov 2019, 17:52</time> by <a rel="author">Ρούλα Κρικώνη</a></address>
      <p>Στην αποκαλούμενη από την Τουρκία «ζώνη ασφαλείας» στη βορειοανατολική Συρία, μεταξύ των συριακών πόλεων Ταλ Αμπιάντ και Ρας αλ-‘Αιν, απ’ όπου η ‘Αγκυρα εξεδίωξε τον περασμένο μήνα την κουρδική πολιτοφυλακή Μονάδες Προστασίας του Λαού (YPG), εγκαταστάθηκαν 200 Σύροι εκτοπισμένοι προς τα δυτικά της Συρίας, σε περιοχή που τελεί υπό τουρκικό έλεγχο.</p>
      <p>«Επέστρεψαν στις εστίες τους και στη γη τους εθελούσια και με ασφάλεια», ανακοίνωσε το τουρκικό υπουργείο Άμυνας και προσθέτει ότι  άλλοι 300 άνθρωποι ήταν καθ’ οδόν προς την Ταλ Αμπιάντ. Οι άνθρωποι αυτοί μέχρι τώρα είχαν καταφύγει στη συριακή τοποθεσία Τζαραμπλούς, η οποία ελέγχεται από Σύρους μαχητές υποστηριζόμενους από την Άγκυρα έπειτα από μια προηγούμενη τουρκική στρατιωτική επιχείρηση το 2016.</p>
      <p>Η Τουρκία ανέστειλε την επιχείρηση, που εξαπέλυσε τον περασμένο μήνα κατά της πολιτοφυλακής YPG μετά την επίτευξη δύο συμφωνιών με τις ΗΠΑ και τη Ρωσία, που προβλέπουν την αποχώρηση των YPG από τις περισσότερες θέσεις τους στην τουρκική μεθόριο.</p>
      <p>Η Άγκυρα θέλει αυτή η ουδέτερη ζώνη, που εκτείνεται σε 140 χλμ και έχει πλάτος περίπου 30 χλμ, να χωρίσει το σύνορό της από εδάφη που ελέγχουν οι YPG. Ο πρόεδρος Ρετζέπ Ταγίπ Ερντογάν δήλωσε εξάλλου ότι θέλει να εγκαταστήσει εκεί τα δύο από τα 3,5 εκατομμύρια Σύρους που έχουν καταφύγει στην Τουρκία μετά την έναρξη της σύγκρουσης στη χώρα τους το 2011.</p>
      <p>Πηγή: ΑΠΕ-ΜΠΕ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/diethni/kosmos/nea-diamachi-ipa-toyrkias-gia-toys-s-400/"/>
        <a href="https://www.ert.gr/eidiseis/ellada/politiki/epikriseis-tis-agkyras-kata-toy-ellina-prothypoyrgoy-gia-to-metanasteytiko-video/"/>
        <a href="https://www.ert.gr/roi-idiseon/toyrkia-apo-tis-arches-ioylioy-efygan-100-000-syrioi-apo-tin-konli/"/>
        <a href="https://www.ert.gr/eidiseis/diethni/kosmos/toyrkia-kataggellei-aimatiri-epithesi-koyrdon-se-scholeio/"/>
        <a href="https://www.ert.gr/eidiseis/diethni/kosmos/ti-syllipsi-133-stratiotikon-dietaxe-i-agkyra/"/>
        <a href="https://www.ert.gr/eidiseis/ellada/politiki/k-mitsotakis-sti-handelsblatt-i-toyrkia-paraviazei-ti-symfonia-me-tin-ee/"/>
      </related>
    </article>
  </body>
</html>