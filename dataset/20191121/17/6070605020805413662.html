<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Ciutadans-perd-prop-afiliats-Catalunya_0_2348165335.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T17:38:13+00:00"/>
    <meta property="og:title" content="Ciutadans perd un de cada cinc militants a Catalunya en l'últim any i mig"/>
    <meta property="og:description" content="La formació passa de 3.500 afiliats l'abril del 2018 a 2.842 aquest novembre"/>
  </head>
  <body>
    <article>
      <h1>Ciutadans perd un de cada cinc militants a Catalunya en l'últim any i mig</h1>
      <h2>La formació passa de 3.500 afiliats l'abril del 2018 a 2.842 aquest novembre</h2>
      <address>
        <time datetime="2019-11-21T17:38:13+00:00">21 Nov 2019, 17:38</time>
      </address>
      <p>La davallada que Ciutadans va patir a les urnes el 10 de novembre també s'ha notat en la militància. Durant la campanya electoral eren nombroses les veus del partit que advertien que hi havia menys gent de les bases a les carpes del partit, un fenomen que ja es va començar a detectar durant la campanya de les municipals, en què una bona part de la militància va preferir no fer campanya per Manuel Valls. Una desmobilització que també es veu reflectida en les xifres de la militància de la formació, que des de l'abril del 2018 ha experimentat una davallada del 18,8%. Gairebé un de cada cinc militants de Cs n'ha marxat des de fa un any i mig.</p>
      <p>Segons dades del mateix partit, Cs comptava amb 3.500 afiliats l'abril del 2018. Llavors les bases taronges havien sumat 1.200 militants respecte al setembre del 2017: l'efecte de la victòria d'Inés Arrimadas a les catalanes del 21-D es va notar. No obstant això, un any i mig després el partit ha passat a tenir només 2.842 afiliats, 658 menys que llavors. En aquest temps la formació ha experimentat una pèrdua molt considerable de votants, sobretot els últims mesos. El 10 de novembre el partit va perdre 262.974 vots respecte a les eleccions del 28 d'abril, fa només mig any.</p>
      <p>Barcelona és on més s'ha notat la davallada: Cs ha passat de 2.977 militants l'abril del 2018 als 2.131 militants actuals. També ha perdut 116 afiliats a Tarragona (de 522 l'abril del 2018 a 406 ara), 39 a Lleida (en sumen 112) i 51 a Girona (fins als 192 actuals). Amb tot, des de la formació apunten que hi ha 33 persones que estan pendents de formalitzar l'afiliació. Pel que fa a les dades al conjunt de l'Estat, el partit no ha facilitat la xifra d'afiliacions posterior al 10 de novembre. Al juliol, Ciutadans comptava amb 32.000 militants a tot Espanya.</p>
      <p>Segons apunten diverses fonts, alguns dels antics militants de Barcelona poden haver passat a Barcelona pel Canvi, la formació liderada per Valls, un cop va trencar amb el partit taronja per donar suport a la investidura d'Ada Colau.També hi ha altres factors que expliquen el retrocés, com el descontentament pel viratge a la dreta del partit sota la direcció d'Albert Rivera.</p>
      <p>Aquest estiu diversos càrrecs catalans van expressar crítiques pel que consideraven un "abandonament" de Catalunya per part de Rivera, així com per la <a href="https://www.ara.cat/politica/Creixen-critiques-Cs-espais-intern_0_2285771434.html">falta de debat i democràcia interna</a>. De fet, de cara a la cita del 26 de maig Cs no va fer primàries en cap municipi. Aquest estiu ja van transcendir les <a href="https://www.ara.cat/politica/Tres-Ciutadans-Sant-Esparreguera-Platja_0_2306169578.html">baixes de diversos càrrecs locals</a> de la formació, com els regidors de Sant Boi de Llobregat, Esparreguera, Platja d'Aro, Sant Vicenç dels Horts i Viladecavalls.</p>
    </article>
  </body>
</html>