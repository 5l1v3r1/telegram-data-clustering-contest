<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/politycy-po-chca-znac-kulisy-zgloszenia-jacka-jaskowiaka,135371.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T17:52:00+00:00"/>
    <meta property="og:title" content="Politycy PO chcą znać kulisy zgłoszenia Jacka Jaśkowiaka"/>
    <meta property="og:description" content="Zarząd PO ma zatwierdzić w piątek (21 listopada) kandydatów w prawyborach prezydenckich w KO oraz ustalić ich scenariusz. Partyjni oponenci lidera Platformy Grzegorza Schetyny zapowiadają, że będą pytać o podpisy pod kandydaturą Jacka Jaśkowiaka, które - jak przypuszczają - mogły być zbierane in blanco."/>
  </head>
  <body>
    <article>
      <h1>Politycy PO chcą znać kulisy zgłoszenia Jacka Jaśkowiaka</h1>
      <address><time datetime="2019-11-21T17:52:00+00:00">21 Nov 2019, 17:52</time> by <a rel="author">PAP/JS  </a></address>
      <h4>Zarząd PO ma zatwierdzić w piątek (21 listopada) kandydatów w prawyborach prezydenckich w KO oraz ustalić ich scenariusz. Partyjni oponenci lidera Platformy Grzegorza Schetyny zapowiadają, że będą pytać o podpisy pod kandydaturą Jacka Jaśkowiaka, które - jak przypuszczają - mogły być zbierane in blanco.</h4>
      <hr/>
      <ul>
        <li>
          <b>Z nieoficjalnych informacji wynika, że w ostatnich dniach Schetyna i jego współpracownicy zachęcali do startu w prawyborach m.in. prezydenta Białegostoku Tadeusza Truskolaskiego, europosła Bartosza Arłukowicza oraz posłankę Izabelę Leszczynę.</b>
        </li>
        <li>
          <b>Żadne z nich nie zdecydowało się jednak na start. Kandydowaniem nie był też zainteresowany były szef MSZ Radosław Sikorski.</b>
        </li>
        <li>
          <b>Z rozmów z posłami KO związanymi z Platformą Obywatelską wynika, że zdecydowana większość z nich popiera kandydaturę Kidawa-Błońskiej.</b>
        </li>
      </ul>
      <p>Posiedzenie zarządu ma rozpocząć się o godz. 9.30</p>
      <p><a href="https://www.portalsamorzadowy.pl/polityka-i-spoleczenstwo/jacek-jaskowiak-chce-zostac-prezydentem-polski,135294.html">Kandydatura prezydenta Poznania Jacka Jaśkowiaka pojawiła się nieoczekiwanie w środę</a> (20 listopada), kiedy Schetyna poinformował, że jest kontrkandydat dla wicemarszałek Sejmu Małgorzaty Kidawa-Błońskiej, która dokumenty potrzebne do rejestracji (w tym około 150 podpisów poparcia) złożyła już w poniedziałek. Do środowego popołudnia nie było jasne kto jeszcze zdecydował się stanąć do prawyborów, ponieważ zgłoszenie nadeszło pocztą. Wieczorem sam Jacek Jaśkowiak ujawnił na Twitterze, że jest kandydatem w prawyborach.</p>
      <p>Aby prawybory mogły się odbyć zarząd PO musi najpierw rozpatrzeć zgłoszenia i zatwierdzić kandydatów. "Myślę, że zarząd zatwierdzi jutro listę kandydatów do nominacji Platformy Obywatelskiej" - powiedział wiceszef PO Borys Budka.</p>
      <p>Przypomniał, że formalny wybór kandydata PO (i Koalicji Obywatelskiej) na prezydenta ma zapaść 14 grudnia na konwencji krajowej. Przyznał, że to dość niedużo czasu na kampanię wyborczą dla Kidawa-Błońskiej i Jaśkowiaka. "Zostało mało czasu, więc myślę, że powinny to być duże eventy w postaci merytorycznych debat dla obojga kandydatów. Ale poczekajmy, co zaproponuje przewodniczący Schetyna" - zaznaczył wiceszef PO.</p>
      <p>Schetyna mówił dziennikarzom w Zagrzebiu (odbywa się tam zjazd Europejskiej Partii Ludowej, który wybrał Donalda Tuska na swego nowego szefa), że w dwie kolejne soboty: 30 listopada i 7 grudnia mają się odbyć prezentacje kandydatów. Sprawą otwartą jest, czy będą również jakieś debaty w ciągu tygodnia.</p>
      <p>Nieoficjalnie partyjni oponenci lidera Platformy zapowiadają, że będą pytać podczas obrad zarządu o kulisy zgłoszenia kandydatury Jacka Jaśkowiaka. Podejrzewają bowiem, że podpisy poparcia dla niego były zbierane in blanco i niekoniecznie miały zostać dołączone akurat do kandydatury prezydenta Poznania. "Docierają do nas takie sygnały, będziemy chcieli zobaczyć te podpisy" - powiedział jeden z członków zarządu.</p>
      <p>"Nie znam kandydata In Blanco, jest Jacek Jaśkowiak. Jeśli się komuś nie podoba, to ma do wyboru także Małgorzatę Kidawa-Błońską" - w ten sposób domysły swych partyjnych kolegów skomentował szef pomorskiej PO Sławomir Neumann.</p>
      <p>Z nieoficjalnych informacji wynika, że w ostatnich dniach Schetyna i jego współpracownicy zachęcali do startu w prawyborach m.in. prezydenta Białegostoku Tadeusza Truskolaskiego, europosła Bartosza Arłukowicza oraz posłankę Izabelę Leszczynę. Żadne z nich nie zdecydowało się jednak na start. Kandydowaniem nie był też zainteresowany były szef MSZ Radosław Sikorski.</p>
      <p>Z rozmów z posłami KO związanymi z Platformą Obywatelską wynika, że zdecydowana większość z nich popiera kandydaturę Kidawa-Błońskiej. Do jej zdeklarowanych zwolenników należą m.in. Borys Budka, Izabela Leszczyna, Agnieszka Pomaska, Sławomir Nitras, Cezary Grabarczyk, Waldy Dzikowski i Kamila Gasiuk-Pihowicz.</p>
      <p>Jaśkowiaka - jak wynika z nieoficjalnych informacji PAP - popiera z kolei Grzegorz Schetyna i jego otoczenie. "Jacek Jaśkowiak to jest znakomity projekt, myślę, że ma duże szanse wygrać" - ocenił jeden ze stronników lidera PO.</p>
      <p>Politycy Platformy szacują, że kandydaturę Kidawa-Błońskiej wsparło 90. kilka procent klubu KO. Jeden z posłów KO tłumaczył to w ten sposób: "jeszcze kilka dni temu nie było wiadomo, że będzie kontrkandydat. Była prośba, żeby poprzeć Małgosię, to się podpisywaliśmy".</p>
      <p>14 grudnia przy okazji posiedzenia konwencji ma się zebrać też Rada Krajowa Platformy, która zarządzi wybory nowego przewodniczącego partii.</p>
      <p>Schetyna wciąż nie zadeklarował czy będzie ubiegał się o ponowny wybór. Kandydować chce za to Borys Budka. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>