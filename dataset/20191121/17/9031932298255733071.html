<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-21/znalazl-martwa-sarne-w-rowie-przywiazal-do-roweru-zabral-do-domu-teraz-ma-klopoty/"/>
    <meta property="og:site_name" content="Polsat News"/>
    <meta property="article:published_time" content="2019-11-21T17:50:00+00:00"/>
    <meta property="og:title" content="Znalazł martwą sarnę w rowie. Przywiązał do roweru, zabrał do domu, teraz ma kłopoty"/>
    <meta property="og:description" content="Policjanci z Opola Lubelskiego otrzymali zgłoszenie o mężczyźnie, który prowadzi rower z... przywiązaną do niego martwą sarną. Funkcjonariusze szybko ustalili, że chodzi o 55-letniego mieszkańca gminy Karczmiska. Podczas przeszukania jego gospodarstwa mundurowi znaleźli martwe zwierzę. Mężczyzna twierdzi, że nie przyczynił się do jego śmierci."/>
  </head>
  <body>
    <article>
      <h1>Znalazł martwą sarnę w rowie. Przywiązał do roweru, zabrał do domu, teraz ma kłopoty</h1>
      <address>
        <time datetime="2019-11-21T17:50:00+00:00">21 Nov 2019, 17:50</time>
      </address>
      <p>
        <b>Policjanci z Opola Lubelskiego otrzymali zgłoszenie o mężczyźnie, który prowadzi rower z... przywiązaną do niego martwą sarną. Funkcjonariusze szybko ustalili, że chodzi o 55-letniego mieszkańca gminy Karczmiska. Podczas przeszukania jego gospodarstwa mundurowi znaleźli martwe zwierzę. Mężczyzna twierdzi, że nie przyczynił się do jego śmierci.</b>
      </p>
      <related>
        <a href="https://www.polsatnews.pl/wiadomosc/2019-10-18/znalazl-niewybuch-i-zabral-go-do-domu-w-centrum-miasta-o-krok-od-tragedii/"/>
      </related>
      <p>Kryminalni odebrali nietypowe zgłoszenie w środę po południu. Osoba, która zadzwoniła do dyżurnego opolskiej jednostki przekazała, że mężczyzna z sarną na rowerze idzie drogą wojewódzką nr 824 na wysokości Jaworzyc w kierunku Kazimierza Dolnego.</p>
      <p>
        <b>Sarna na rowerze</b>
      </p>
      <p>"Podjęte przez funkcjonariuszy czynności szybko doprowadziły do ustalenia mężczyzny. Okazał się nim 55-letni mieszkaniec gm. Karczmiska. Podczas przeszukania pomieszczeń mieszkalnych i gospodarczych zajmowanych przez 55-latka, funkcjonariusze ujawnili i zabezpieczyli martwą sarnę" - poinformowali policjanci.</p>
      <p>Podczas przesłuchania 55-latek zapewniał, że znalazł martwe zwierzę w przydrożnym rowie, a następnie zabrał je do domu. Sarna była na czas transportu przytroczona do roweru. Wezwany na miejsce lekarz weterynarii potwierdził, że zwierzę nie padło ofiarą kłusownika.</p>
      <p>
        <b>
          <a href="https://www.polsatnews.pl/wiadomosc/2019-11-21/monki-akcja-schwytania-losia-zwierze-sparalizowalo-centrum-miasta/?ref=wyszukiwarka">ZOBACZ: Mońki: akcja schwytania łosia. Zwierzę sparaliżowało centrum miasta</a>
        </b>
      </p>
      <p>
        <b>Rok więzienia za zwierzynę</b>
      </p>
      <p>Zatrzymany mężczyzna wkrótce stanie przed sądem, gdzie odpowie za nielegalne posiadanie zwierzyny łownej. Grozi mu kara pozbawienia wolności do roku.</p>
      <p>"Usuwaniem martwej zwierzyny zajmują się wyspecjalizowane służby. Jeżeli znajdziemy martwe zwierzę na drodze, to należy zawiadomić o tym straż miejską albo policję" - przypominają policjanci, i dodają, że przenoszenie martwej zwierzyny może być niebezpieczne z powodów sanitarnych.</p>
      <p>
        <a href="https://www.polsatnews.pl/wideo/wypadek-w-turcji-na-wycieczce-dostala-rachunek-na-80-tys-euro_6760115/">WIDEO - Wypadek w Turcji na wycieczce. Dostała rachunek na 80 tys. euro</a>
      </p>
      <figure>
        <img src="https://r.dcs.redcdn.pl/http/o2/redefine/cp/5x/5x1299b76p6i6hoyvka57ubxps72u2b9.jpg"/>
      </figure>
    </article>
  </body>
</html>