<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/ostatni-sporty/basketbal-era-basketball-nymburk-jaromir-bohacik-katerina-elhotova-renata_1911211744_and"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T17:44:00+00:00"/>
    <meta property="og:title" content="‚Moc se neslyšíme, ale je to super,‘ chválí basketbalisté bouřlivou atmosféru v hale Královka"/>
    <meta property="og:description" content="Tak jako v posledních týdnech basketbal v Praze už dlouho netáhl. A je celkem jedno, jestli hraje reprezentace, ženy USK Praha Euroligu nebo muži Nymburka Ligu mistrů."/>
  </head>
  <body>
    <article>
      <h1>‚Moc se neslyšíme, ale je to super,‘ chválí basketbalisté bouřlivou atmosféru v hale Královka</h1>
      <address><time datetime="2019-11-21T17:44:00+00:00">21 Nov 2019, 17:44</time> by <a rel="author">Jakub Kanta</a></address>
      <p>
        <b>Praha není jen hlavním městem České republiky ale v poslední době také hlavním městem českého basketbalu. V hale Královka na Letné totiž mohou fanoušci chodit na elitní basketbal. Hrají zde totiž obě reprezentace, Nymburk Ligu mistrů a USK Praha ženskou Euroligu. A divácké návštěvy na zápasech si hráči i hráčky velmi pochvalují.</b>
      </p>
      <p>„Je to skvělé,“ pochvaluje si více než tisícové divácké návštěvy basketbalová reprezentantka Kateřina Elhotová z USK Praha. „Je to super, na Královce hrajeme rádi,“ přitakává její reprezentační kolega a hráč Nymburka Jaromír Bohačík. Právě ten po posledním duelu Ligy mistrů zůstal ještě dlouho po skončení zápasu na palubovce v dresu a trpělivě se fotil a podepisoval zástupu dětí.</p>
      <figure>
        <audio src="https://www.irozhlas.cz/sites/default/files/audios/59e81f1d4abb523a00ad69e1029863df.mp3"/>
        <figcaption>V pražské hale Královka tvoří fanoušci bouřlivou atmosféru basketbalistům, stejně jako basketbalistkám</figcaption>
      </figure>
      <p>„Kluci přijeli až z Olomouce. Jsme rádi, že lidi a děti jezdí odevšad, je to vždy velmi příjemné. Myslím, že největší vlna zájmu o basketbal po mistrovství světa odpadla a už je to mírnější. Musím ale říci, že během zápasů tady v Praze cítíme fanoušky trošku víc, protože jsou zdejší zápasy více navštěvované,“ vysvětluje Radiožurnálu Jaromír Bohačík.</p>
      <p>Bouřlivé prostředí ale může působit i drobné komplikace. Své o tom ví i české reprezentantky. V zápase s Rumunskem to bylo duo Vyoralová, Elhotová, které málem při vyhazování ze zámezí, kvůli špatné komunikaci, lacino přišlo o balon.</p>
      <p>„Mně se to teď stává hrozně často, je to moje chyba. V této hlučné atmosféře, kterou diváci v hale tvoří, člověk neslyší, i když na něj druhý zařve. Svého slova neslyšíme ani během time-outu, ani na hřišti, což je zrádné, ale díky za to. Je to skvělé, a já bych byla ráda, kdyby se hala naplnila ještě více. Ani kouč Svitek není slyšet, člověk musí být úplně u něj a i tak ho slyší špatně,“ přiznává Kateřina Elhotová.</p>
      <related>
        <h4>Číst článek</h4>
        <a href="https://www.irozhlas.cz/sport/ostatni-sporty/basketbal-liga-mistru-nymburk-era-basketball-nymburk-kk-mornar-bar-petr-benda_1911210812_and"/>
      </related>
      <p>Češky přitom oproti nedávné minulosti tak dobré výsledky nemají a po letech tak český basketbal táhnou muži, kteří na sebe výrazně upozornili šestým místem na světovém šampionátu. „Rozhodně na chlapi nežárlíme. Já jim to moc přeji a doufám, že se dostanou i na olympiádu. S jejich bojovností si to zaslouží,“ říká Renáta Březinová.</p>
      <p>„Věřím, že si pomáháme navzájem. Byla bych ráda, kdyby popularita basketbalu ještě vzrostla. Bylo by super to ještě podpořit úspěchy, a třeba se i lépe umisťovat na mistrovství Evropy,“ přeje si další reprezentantka Kateřina Elhotová, která se na pražské Královce představí s USK už příští středu v Eurolize.</p>
      <related>
        <h4>Související články</h4>
        <a href="https://www.irozhlas.cz/sport/ostatni-sporty/basketbal-liga-mistru-nymburk-mornar-vysledek_1911202025_mov"/>
        <a href="https://www.irozhlas.cz/sport/ostatni-sporty/basketbal-ceska-reprezentace-zeny-katerina-elhotova-kvalifiace-mistrovsti-evropy_1911172151_mim"/>
        <a href="https://www.irozhlas.cz/sport/ostatni-sporty/basketbal-nba-tomas-satoransky-chicago-bulls-priprava_1911211310_and"/>
      </related>
    </article>
  </body>
</html>