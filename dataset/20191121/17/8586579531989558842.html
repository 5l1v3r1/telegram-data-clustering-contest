<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/bogazini-kestigi-eski-esine-cezaevinden-mektup-yazmis-257378h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-21T17:52:00+00:00"/>
    <meta property="og:title" content="Boğazını kestiği eski eşine cezaevinden mektup yazmış!"/>
    <meta property="og:description" content="Antalya’da eski eşi tarafından bıçaklı saldırıya uğrayan Oya Aydoğdu, yetkililerden yardım istedi. Eski eşinin cezaevinden mektup yazdığını belirten Aydoğdu, “Bana ‘Mart’ta tahliye olacağım’ diye cezaevinden yazmış. Emine Bulut gibi ölmek istemiyorum. Ne olur beni koruyun” dedi."/>
  </head>
  <body>
    <article>
      <h1>Boğazını kestiği eski eşine cezaevinden mektup yazmış!</h1>
      <address><time datetime="2019-11-21T17:52:00+00:00">21 Nov 2019, 17:52</time> by <a rel="author">Yeni Çağ Gazetesi</a></address>
      <p>
        <b>Antalya’da eski eşi tarafından bıçaklı saldırıya uğrayan Oya Aydoğdu, yetkililerden yardım istedi. Eski eşinin cezaevinden mektup yazdığını belirten Aydoğdu, “Bana ‘Mart’ta tahliye olacağım’ diye cezaevinden yazmış. Emine Bulut gibi ölmek istemiyorum. Ne olur beni koruyun” dedi.</b>
      </p>
      <p>Antalya'da geçtiğimiz 11 Ekim’de 7 yıl önce ayrıldığı eşi tarafından defalarca bıçaklanarak boğazı kesilen 3 çocuk annesi Oya Aydoğdu, cezaevinden gelen mektupla dehşeti yaşadı. Cezaevinde bulunan eski eşinin Mart’ta tahliye olacağını yazdığı mektupla sarsılan Aydoğdu, yetkililerden yardım istedi.</p>
      <p>RS FM’de Atilla Güner’le Akşam Postası programına konuk olan Oya Aydoğdu şunları anlattı:</p>
      <p>“Evimizde saldırıya uğradım. Benim boğazımı kesti. Bıçakla üzerime yürürken, boğazım kesildiği an gözümün önünde Emine Bulut vardı. Ben de onun gibi öleceğim zannettim. Böyle bir son istemiyorum. Şimdi cezaevinde. Daha hâkimin karşısına çıkmadı. Cezaevinden bana 9 sayfalık mektup yazdı. Mektupta ‘Mart ayında tutuksuz yargılanmak üzere serbest bırakılacağım. Avukatım söyledi’ diye yazmış. Bana yolladığı mektup tamamen aşk mektubu gibi ama bu inandırıcı değil. Aşık olan bunu yapar mı? Mart ayında geleceğim diyor ve hayatımdan şüphe ediyorum, korkuyorum ve yaşadığıma sevinemiyorum.”</p>
      <figure>
        <img src="https://www.yenicaggazetesi.com.tr/d/other/oya-aydogan-mektup-1-(1).jpg"/>
      </figure>
      <figure>
        <img src="https://www.yenicaggazetesi.com.tr/d/other/antalya-da-eski-es-vahsetinden-kurtulan-oya-12638012_244_m.jpg"/>
      </figure>
      <p>
        <b>“HERKES SESİMİ DUYSUN İSTİYORUM”</b>
      </p>
      <p>3 çocuk annesi Oya Aydoğdu, can güvenliğinin sağlanması için devlet yetkililerinden yardım istedi. Aydoğdu, “Açıkça tehdit içermediği için mektup cezaevinden çıkıp bana kadar ulaşabilmiş. Canıma kasteden bir kişinin bana mektup gönderebiliyor olması doğru değil ve ben bu konudan da şikâyetçiyim. Herkes sesimi duysun istiyorum. Bu şekilde suç işleyen insanlara fırsat verilip tutuksuz yargılanmasın. Ben öldükten sonra hiçbir anlamı kalmıyor. Birisi öldükten sonra ayaklanma olmasının hiçbir anlamı kalmıyor. Ben herkesin sesi olmak istiyorum. Herkese sesleniyorum, yalvarıyorum lütfen caydırıcı bir durum olsun. Hiçbir insan böyle sonu hak etmez.” diye konuştu.</p>
      <figure>
        <img src="https://www.yenicaggazetesi.com.tr/d/other/mektup-001.jpg"/>
      </figure>
      <p>
        <b>MEKTUPTA ‘BENDEN BAŞKASI BİLEMEZ KIYMETİNİ’ YAZMIŞ</b>
      </p>
      <p>Eski eşinin boğazını kesen Poyraz Çavdar’ın yazdığı mektuptaki bazı cümleler dikkat çekti.</p>
      <p>Eşini defalarca bıçaklayan Poyraz, cezaevinden yazdığı mektubunda, “Rabbimiz seni bana bağışlayacak, çünkü benden başkası bilemez kıymetini” dedi.</p>
      <related>
        <a href="https://www.yenicaggazetesi.com.tr/igor-tudor-antalyasporla-anlasti-mi-256156h.htm"/>
        <a href="https://www.yenicaggazetesi.com.tr/antalyaspor-0-6-genclerbirligi-mac-ozeti-253022h.htm"/>
      </related>
    </article>
  </body>
</html>