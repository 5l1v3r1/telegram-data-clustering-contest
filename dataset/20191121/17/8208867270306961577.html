<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/esteri/2019/11/21/news/mourinho_carica_il_tottenham_so_di_avere_tra_le_mani_un_grandissimo_potenziale_-241586986/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T17:03:00+00:00"/>
    <meta property="og:title" content="Tottenham, ecco Mourinho: &quot;Ho fatto degli errori, ora sono più forte''"/>
    <meta property="og:description" content="Presentazione ufficiale dello Special One, chiamato al posto di Pochettino per rilanciare gli Spurs, 14esimi in Premier: &quot;Non penso ci vorrà un"/>
  </head>
  <body>
    <article>
      <h1>Tottenham, ecco Mourinho: "Ho fatto degli errori, ora sono più forte''</h1>
      <h2>Presentazione ufficiale dello Special One, chiamato al posto di Pochettino per rilanciare gli Spurs, 14esimi in Premier: "Non penso ci vorrà un grande sforzo, avere questa squadra è un dono, ora devo conoscerla a fondo. Se ha pesato sul rendimento la Champions persa? Non lo so, io le finale le ho sempre vinte''</h2>
      <address>
        <time datetime="2019-11-21T17:03:00+00:00">21 Nov 2019, 17:03</time>
      </address>
      <p><b>LONDRA (Inghilterra) - </b> Nessuna rivoluzione, ma l'intenzione di trasmettere a Kane e compagni la sua mentalità vincente, facendo soprattutto tesoro degli errori commessi in passato. <a href="https://www.repubblica.it/sport/calcio/esteri/2019/11/20/news/mourinho_nuovo_allenatore_del_tottenham-241463181/">Inizia dunque al Tottenham l'era Mourinho</a>, chiamato a raccogliere il testimone di <a href="https://www.repubblica.it/sport/calcio/esteri/2019/11/19/news/tottenham_ora_e_ufficiale_esonerato_pochettino-241446546/">Mauricio Pochettino</a> e guidare alla risalita una squadra che è affondata al 14esimo posto in Premier dopo una stagione che l'ha vista arrivare fino alla finale di Champions. E il primo pensiero dello Special One va proprio al suo predecessore. "Prima di tutto, devo e voglio parlare, anche con un pizzico di tristezza, di Mauricio. Devo congratularmi con lui per il lavoro svolto. Questa sarà sempre la sua casa - l'omaggio in apertura della conferenza stampa di presentazione per il collega che lo ha preceduto sulla panchina degli 'Spurs' - Questo campo di allenamento sarà sempre il suo campo di allenamento e può venire quando vuole. La porta sarà sempre aperta per lui. E per la mia esperienza posso garantirgli che ritroverà la felicità, troverà un grande club e avrà un grande futuro".</p>
      <h3>Mou: "Non potrei essere più felice"</h3>
      <p><a href="http://www.repubblica.it/sport/calcio/esteri/2018/12/18/news/mourinho_manchester_united-214533170/">Esonerato a dicembre scorso dal Manchester United</a>, il tecnico portoghese non vedeva l'ora di tornare in panchina per quanto, in questi mesi, si sia divertito a fare il commentatore. "Ma questa è la mia vita, è quello a cui appartengo e che mi rende davvero felice. Non sto sorridendo molto perché fra due giorni c'è una partita e non c'è molto tempo per lavorare ma nel profondo sono davvero felice. Dal punto di vista della mia felicità personale, sono convinto di aver fatto una scelta eccellente. Quanto sono felice? Da zero a 10 rispondo 10", ha aggiunto Mou, consapevole della sfida che ha davanti. "Ogni volta che una squadra cambia allenatore a stagione in corso è perché la situazione non è buona. Ma qui c'è un potenziale enorme e una delle ragioni per cui ho accettato è la visione che Levy mi ha offerto sul club e sulla qualità della squadra. So di avere potenzialmente in mano un grande incarico".</p>
      <h3>"Avere questa squadra è un dono, devo solo conoscerla a fondo"</h3>
      <p>L'allenatore lusitano mette subito a tacere le voci di mercato che hanno accostato agli Spurs calciatori come Bale o Bruno Fernandes. "Avere questa squadra è un dono, non ho bisogno di altri giocatori, sono contento di quelli che ho. Ho solo bisogno di più tempo con loro - spiega l'ex allenatore dell'Inter -. Li conosco per averli affrontati ma non basta. Ho provato a prenderne alcuni di loro quando ero altrove e voglio rispettare il lavoro che hanno fatto in questi cinque anni. E' un update, non un cambiamento. Sono qui per provare a capire perché i risultati non sono stati buoni nell'ultimo anno in Premier, non per fare stravolgimenti e creare confusione. Non posso pensare di arrivare qui e cambiare le cose in due o quattro giorni, anche perché è la seconda volta in carriera che prendo una squadra in corsa. Mi era successo al Porto nel 2001, devo quindi avere fiducia in quello che è stato fatto prima. Ovviamente io e il mio staff abbiamo le nostre idee e cambieremo qualcosa ma non posso pensare di lasciare subito la mia impronta".</p>
      <h3>"Ho commesso errori e ora mi sento più forte"</h3>
      <p>Per Mourinho, a cui il club londinese garantirà 17 milioni di euro lordi l'anno fino al 2023 (il doppio rispetto a quanto percepiva Mauricio Pochettino), stare lontano dal calcio giocato è stata dura ma è stata anche l'occasione per guardarsi indietro. "Ho sempre pensato che questi 11 mesi non fossero una perdita di tempo, mi sono serviti per pensare, analizzare, prepararmi. Non perdi mai il tuo Dna, la tua identità, tu sei quello che sei nel bene e nel male. Ma ho avuto modo di riflettere su molte cose, ho capito di aver fatto degli errori e non li ripeterò. Non mi sento più pronto, lo sono sempre stato, ma sono più forte da un punto di vista emotivo. Mi sento rilassato, motivato, pronto, e penso che i giocatori lo abbiano sentito in questi due giorni. Qui non si tratta di me, ma del club, dei tifosi, dei calciatori, sono qui per provare ad aiutare tutti", la 'mission' del portoghese, che si definisce "umile, lo sono abbastanza per provare ad analizzare tutta la mia carriera, la sua evoluzione, i problemi e le soluzioni, senza incolpare nessuno. Alle volte avere una pausa è positivo. E' stata la mia prima estate senza una panchina, non è' stato facile, mi sentivo un po' perso ma ho imparato tanto".</p>
      <h3>"Quando non vinco non posso essere felice"</h3>
      <p>Il suo passato al Chelsea o allo United non lo condizionerà. "Sono un uomo del club, di tanti club. Ho deciso di vivere diverse avventure in diversi Paesi, vincendo in Inghilterra, Spagna e Italia. Ma ho sempre detto che la Premier League è il mio habitat naturale, dove mi sento davvero felice - ha ribadito - Adesso ho una sola maglia, una sola passione, una sola cosa in testa che è il Tottenham. Ho vinto la Champions col Porto e tre mesi dopo l'ho affrontato da avversario, è la vita. Io non sono il Chelsea, non sono lo United o il Real o l'Inter, sono tutti loro, ho dato tutto a tutti ed è quello che farò anche qui". Il primo passo è comunicare la sua mentalità alla squadra. "Quando non vinco non posso essere felice, fa parte del mio Dna e spero di trasmetterlo ai miei giocatori. Se sei felice dopo aver perso una partita, diventa difficile diventare un vincente". E su quelle che sono le prospettive del Tottenham, assicura che "nessuno vuole più di me che vinca. Non possiamo vincere la Premier quest'anno ma potremo nella prossima stagione. Non dico che lo faremo ma che possiamo. Capisco che la gente mi terrà d'occhio, è come quando arriva un top player. Ma qui si tratta di noi, dobbiamo andare insieme nella stessa direzione e pensare alle cose buone che possiamo fare".</p>
      <h3>I messaggi ricevuti dallo United</h3>
      <p>Perché il Tottenham non si sia ripreso dopo la sconfitta di Madrid "non lo so, non ho mai perso una finale di Champions ma posso immaginare che non sia facile. Pensate però al Liverpool: un anno perdono la Premier per un punto e la finale di Champions, l'anno dopo vanno fortissimo in Premier e vincono la Champions", l'esempio scelto dal tecnico lusitano. Non manca una battuta sulle voci relative al Real delle scorse settimane: "Ho ancora degli amici lì, il primo dei quali è il presidente con cui ci vogliamo bene. Sono molto fiero di lasciarmi dietro questi rapporti: ieri ho ricevuto 50 messaggi dalla gente del Manchester United - conclude Mourinho - e questa è la cosa più importante al di là dei trofei".</p>
      <h3>Mou 'ruba' mentri staff, tecnico Lille: ''Che classe''</h3>
      <p>"Sono arrabbiato e infastidito, soprattutto per il tempismo, ma cosa doveva fare il mio presidente davanti a due dipendenti che volevano andare via?". Christophe Galtier, tecnico del Lille, non nasconde la propria amarezza dopo aver perso due membri del suo staff tecnico, il vice Joao Sacramento e l'allenatore dei portieri Nuno Santos, che hanno deciso di seguire Mourinho al Tottenham. "Ognuno ha il proprio modo di fare le cose - ha aggiunto il tecnico del Lille su Mou - Se mi ha chiamato? No, ha chiamato il ds Campos". Fra l'altro, negli ultimi mesi, lo Special One era stato più volte al campo d'allenamento del Lille. "Una pugnalata alla schiena? Non so se si possa interpretare così. Che classe però comportarsi in questo modo...", ha poi ironizzato Galtier.<br/><br/> </p>
    </article>
  </body>
</html>