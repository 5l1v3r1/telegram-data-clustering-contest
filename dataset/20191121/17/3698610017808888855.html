<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/v-nbu-ne-bachat-osoblivih-skladnoschiv-u-peregovorah-z-mvf-330453_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T17:07:00+00:00"/>
    <meta property="og:title" content="В НБУ не бачать особливих складнощів у переговорах з МВФ"/>
    <meta property="og:description" content="У Нацбанку прогнозують, що Україна отримає новий транш до кінця року."/>
  </head>
  <body>
    <article>
      <h1>В НБУ не бачать особливих складнощів у переговорах з МВФ</h1>
      <h2>У Нацбанку прогнозують, що Україна отримає новий транш до кінця року.</h2>
      <address>
        <time datetime="2019-11-21T17:07:00+00:00">21 Nov 2019, 17:07</time>
      </address>
      <p><a href="https://dt.ua/ECONOMICS/nacbank-prograv-apelyaciyu-kolishnogo-auditoru-privatbanku-330326_.html"><b>У Національному банку України</b></a> прогнозують підписання угоди між МВФ та Україною про відкриття нової кредитної програми до кінця року. У Нацбанку не бачать особливих перешкод для успішного завершення переговорів із МВФ про надання Україні нового кредиту, сказала перша заступниця голови НБУ Катерина Рожкова в інтерв'ю <a href="https://finance.liga.net/bank/interview/katerina-rojkova-delo-vab-zaderjaniya-bankrirov-i-korruptsiya-v-nbu-kotoroy-net-intervyu">Liga.Фінанси</a>.</p>
      <p>"Особливих складнощів я вже не бачу: закон про незаконне збагачення прийнято, бюджет - теж, анбандлінг Нафтогазу підписаний Президентом, наскільки я знаю, невдовзі буде сформовано нові незалежні наглядові ради держбанків. Навіть щодо найскладнішого питання - повернення грошей, витрачених на банки-банкрути - теж останнім часом є прогрес", - зазначила Рожкова.</p>
      <p>Заступниця голови НБУ підкреслила, що Staff Level Agreement, принципову згоду Фонду прокредитувати країну, НБУ отримає до кінця року.</p>
      <p>Як повідомлялося раніше,<b> </b>посли G7 підтримали нову угоду України з МВФ під час зустрічі з представниками <a href="https://dt.ua/POLITICS/misiyu-mvf-namagayutsya-perekonati-scho-v-ukrayini-haos-oglyadachka-329865_.html"><b>місії Міжнародного валютного фонду</b></a> у середу.</p>
      <p><b><a href="https://dt.ua/ECONOMICS/misiya-mvf-rozpochala-svoyu-robotu-v-kiyevi-329656_.html">14 листопада місія</a></b> Міжнародного валютного фонду (МВФ) на чолі з Роном ван Роденом прибула до Києва для продовження дискусії про можливість відкриття для України нової програми розширеного фінансування EFF.</p>
      <p>Візити місії МВФ весь час супроводжуються подіями і висловами з ряду геть. Під час минулого її приїзду спалили будинок Гонтарєвої, а прем'єр заявив про "компроміс" з Коломойським, у цей наділи електронний браслет на екс-заступника Гонтарєвої Писарука, а Коломойський заявив, що РФ замінить Україні МВФ. Місію свідомо намагаються переконати, що в Україні — хаос. Робить це один чоловік, і виключно у своїх інтересах.</p>
      <p>Детальніше про банківські проблеми читайте у матеріалі Юлії Самаєвої <b><a href="https://dt.ua/internal/velika-gra-i-malenka-pomsta-329856_.html">"Велика гра і маленька помста"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL25ld3MubGlnYS5uZXQv">liga.net</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>