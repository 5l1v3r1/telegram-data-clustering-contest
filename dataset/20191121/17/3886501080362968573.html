<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/119619-ombudsman-zatrazio-da-se-preispita-tarifa-javnih-izvrsitelja?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-21T17:00:05+00:00"/>
    <meta property="og:title" content="Ombudsman zatražio da se preispita tarifa javnih izvršitelja"/>
    <meta property="og:description" content="Od početka rada izvršitelja, od 2012. godine, najveći broj pritužbi koje je republički Zaštitnik gradjana primio na njihov rad odnosio se na visinu tarife o nagradama i naknadama za rad izvršitelja, kao i na pismenu dostavu u postupku, saopšteno je danas iz kancelarije ombudsmana.U Mišljenju Zaštitnika gradjana upućenog Кomori izvršitelja i Ministarstvu pravde navodi se da su &quot;donošenjem Javnoizvršiteljske tarife inicijalno propisane naknade za rad javnih izvršitelja smanjene, medjutim, zbog načina na koji su odredjene vrste naknada njihovi iznosi su i dalje previsoki, čime se pretvaraju u svojevrsan vid kazne i posebno ugrožavaju gradjane lošeg materijalnog statusa.Zaštitnih gradjana Zoran Pašalić je naveo da je zbog toga neophodno &quot;preispitati Javnoizvršiteljsku tarifu vodeći računa o opštim ekonomsko-socijalnim uslovima života, kako ne bi egzistencijalno ugrožavala gradjane&quot;.Pašalić je naveo i da je potrebno &quot;uspostaviti efikasan mehanizam dostavljanja u postupku izvršenja koji će osigurati kako efikasnost…"/>
  </head>
  <body>
    <article>
      <h1>Ombudsman zatražio da se preispita tarifa javnih izvršitelja</h1>
      <address>
        <time datetime="2019-11-21T17:00:05+00:00">21 Nov 2019, 17:00</time>
      </address>
      <p><b>Od početka rada izvršitelja, od 2012. godine, najveći broj pritužbi koje je republički Zaštitnik gradjana primio na njihov rad odnosio se na visinu tarife o nagradama i naknadama za rad izvršitelja, kao i na pismenu dostavu u postupku, saopšteno je danas iz kancelarije ombudsmana.</b><br/><br/>U Mišljenju Zaštitnika gradjana upućenog Кomori izvršitelja i Ministarstvu pravde navodi se da su "donošenjem Javnoizvršiteljske tarife inicijalno propisane naknade za rad javnih izvršitelja smanjene, medjutim, zbog načina na koji su odredjene vrste naknada njihovi iznosi su i dalje previsoki, čime se pretvaraju u svojevrsan vid kazne i posebno ugrožavaju gradjane lošeg materijalnog statusa.<br/><br/>Zaštitnih gradjana Zoran Pašalić je naveo da je zbog toga neophodno "preispitati Javnoizvršiteljsku tarifu vodeći računa o opštim ekonomsko-socijalnim uslovima života, kako ne bi egzistencijalno ugrožavala gradjane".<br/><br/>Pašalić je naveo i da je potrebno "uspostaviti efikasan mehanizam dostavljanja u postupku izvršenja koji će osigurati kako efikasnost u postupanju i sprovodjenju izvršenja s jedne strane, tako i punu pravnu sigurnost za izvršnog dužnika s druge strane".<br/><br/>Ombudsman je naveo i da je "važno da se u zakonskim okvirima izvrši standardizacija i ujednačavanje postupanja javnih izvršitelja prilikom dostavljanja, kako bi se obezbedilo njihovo jednoobrazno postupanje".<br/><br/>U cilju zaštite profesije i javnog interesa, Pašalić je rekao i da je neophodno ojačati mehanizme kontrole rada i odgovornosti javnih izvršitelja radi obezbedjivanja zakonitosti i pravilnosti njihovog rada, kao i da je potrebno dosledno i u potpunosti primenjivati propise kojima je regulisan nadzor nad njihovom radom.</p>
    </article>
  </body>
</html>