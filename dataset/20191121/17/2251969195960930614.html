<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/21/emergenza-e-anziani-fragili-preserviamo-il-nostro-passato-con-soccorsi-specifici/1327710/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-21T17:43:00+00:00"/>
    <meta property="og:title" content="Emergenza e anziani fragili: «Preserviamo il nostro passato con soccorsi specifici»"/>
    <meta property="og:description" content="TOLENTINO - All'incontro di questo pomeriggio, ospitato nella caserma dei vigili del fuoco, hanno preso parte Manuela Berardinelli (presidente Afam), il comandante Antonio Giangiobbe, Marco Trabucchi e Valerio Valeriani. Il responsabile regionale dell’ambito territoriale sociale 16-17-18: «Fondamentale tracciare una mappatura dei bisogni»"/>
  </head>
  <body>
    <article>
      <h1>Emergenza e anziani fragili: «Preserviamo il nostro passato con soccorsi specifici»</h1>
      <h2>TOLENTINO - All'incontro di questo pomeriggio, ospitato nella caserma dei vigili del fuoco, hanno preso parte Manuela Berardinelli (presidente Afam), il comandante Antonio Giangiobbe, Marco Trabucchi e Valerio Valeriani. Il responsabile regionale dell’ambito territoriale sociale 16-17-18: «Fondamentale tracciare una mappatura dei bisogni»</h2>
      <address><time datetime="2019-11-21T17:43:00+00:00">21 Nov 2019, 17:43</time> by <a rel="author">Giacomo Gardini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F21%2Femergenza-e-anziani-fragili-preserviamo-il-nostro-passato-con-soccorsi-specifici%2F1327710%2F">Condividi28</a><a href="https://twitter.com/intent/tweet?text=Emergenza+e+anziani+fragili%3A++%C2%ABPreserviamo+il+nostro+passato++con+soccorsi+specifici%C2%BB&amp;url=https%3A%2F%2Fwww.cronachemaceratesi.it%2F2019%2F11%2F21%2Femergenza-e-anziani-fragili-preserviamo-il-nostro-passato-con-soccorsi-specifici%2F1327710%2F">Tweet</a>Email28 Condivisioni</p>
      <p> </p>
      <p> </p>
      <p>di <b>Giacomo Gardini</b></p>
      <p><b>«L’Italia è un paese per “vecchi”, ai quali però non sappiamo fornire risposte concrete». Manuela Berardinelli, presidente nazionale di Alzheimer Uniti per l’Italia, non usa mezzi termini: «E’ La coscienza del nostro passato che muove le fila del futuro».</b> Il suo intervento nel corso dell’incontro di questo pomeriggio, in programma alla caserma dei vigili del fuoco di Tolentino e dedicato alle modalità d’intervento emergenziali rivolte agli anziani con alterazioni cognitive, ha aperto un solco sulla questione:</p>
      <figure>
        <img src="https://cdn.cronachemaceratesi.it/wp-content/uploads/2019/11/persone-fragili-manuela-berardinelli-325x244.jpeg"/>
        <figcaption>Manuela Berardinelli, presidente Alzheimer Uniti italia</figcaption>
      </figure>
      <p>«Se tagliamo le radici ad un albero – dice – la pianta muore, ma i primi a cadere sono proprio i ramoscelli. Dobbiamo muoverci in maniera concreta per i nostri figli, per garantire un domani a questo territorio». <b>All’appuntamento, insieme a lei, hanno preso parte Antonio Giangiobbe, comandante dei vigili del fuoco di Macerata, Marco Trabucchi, presidente dell’associazione italiana di psicogeriatria, e Valerio Valeriani, responsabile regionale dell’ambito territoriale sociale 16-17-18.</b> In prima fila, invece, il prefetto Iolanda Rolli, Giampiero Feliciotti, presidente dell’Unione montana Monti Azzurri, e Gianluca Pesarini, presidente di Confindustria Macerata.</p>
      <figure>
        <img src="https://cdn.cronachemaceratesi.it/wp-content/uploads/2019/11/persone-fragili-marco-trabucchi-e1574356969909-325x248.jpeg"/>
        <figcaption>Marco Trabucchi, presidente associazione italiana di psicogeriatria</figcaption>
      </figure>
      <p>«Scopo di questo incontro – spiega Trabucchi – è fornire alcuni informazioni di supporto all’opera svolta da chi è chiamato ad intervenire in situazioni di emergenza, professionisti o volontari che siano, che coinvolgono anziani fragili». <b>Ai presenti è stato donato un piccolo manuale, con indicazioni e approfondimenti frutto di esperienze maturate nell’assistenza e nell’aiuto di anziani da parte di operatori e vigili del fuoco.</b> «In alcuni casi – prosegue lo specialista in psichiatria – si tratta di indicazioni magari ovvie, in altri di osservazioni tratte dalla letteratura tecnico-scientifica sull’argomento. Mai come in questo caso documentarsi diventa fondamentale prima di agire».</p>
      <figure>
        <img src="https://cdn.cronachemaceratesi.it/wp-content/uploads/2019/11/persone-fragili-antonio-giangiobbe-325x244.jpeg"/>
        <figcaption>Antonio Giangiobbe, comandante dei vigili del fuoco di Macerata</figcaption>
      </figure>
      <p>Nel panorama sociale della popolazione colpita da grandi emergenze, soprattutto nelle fasi di soccorso e ripristino, gli anziani vengono spesso considerato una categoria marginale. <b>Al contrario, spiegano gli ospiti, rappresentano una categoria speciale in termini di bisogni, oltre che una risorsa fondamentale per la comunità colpita.</b> «E’ nostro dovere – sottolinea Berardinelli – prenderci cura di quanti sono più vulnerabili. <b>All’indomani del sisma, in un’intervista, dissi che i decessi non causati dalle scosse, ci sarebbero stati per via della nostra inadempienza a gestire sisma e post-sisma. Avevo ragione: la percentuale è aumentata di più del 50%.</b> Nel caso specifico del terremoto, è l’emergenza che comanda, e l’emergenza ha regole tutte sue. In momenti simili, bimbi e anziani si assomigliano come non mai, con una piccola grande differenza: i primi elaborano il dolore crescenze, mentre ai secondi non è concesso il tempo del riscatto».</p>
      <figure>
        <img src="https://cdn.cronachemaceratesi.it/wp-content/uploads/2019/11/persone-fragili-valerio-valeriani-325x244.jpeg"/>
        <figcaption>Valerio Valeriani</figcaption>
      </figure>
      <p>A maggior ragione, ha commentato Valeriani, è necessario definire prassi replicabili, per agire bene e rapidamente, rispondendo alle necessità delle persone più fragili: «<b>Dobbiamo avere più rete. Stiliamo una mappatura del bisogno: conosciamo le urgenze, ma non le mappiamo, e nel momento dell’emergenza diventa tutto più difficile.</b> E’ fondamentale strutturarsi verso problematiche che necessitano di attenzioni particolari. <b>Una volta fatto ciò, si definiscano e si condividano con le istituzioni i percorsi individuati, in modo da sostenere nel tempo le persone più a rischio</b>».</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/persone-fragili-vigili-fuoco-650x493.jpeg"/>
        <figcaption>I vigili del fuoco presenti all’incontro</figcaption>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/incontro-persone-fragili-2-650x488.jpeg"/>
      </figure>
    </article>
  </body>
</html>