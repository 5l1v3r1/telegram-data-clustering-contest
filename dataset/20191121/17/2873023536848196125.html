<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/219951"/>
    <meta property="og:site_name" content="Efsyn.gr"/>
    <meta property="article:published_time" content="2019-11-21T17:03:08+00:00"/>
    <meta property="og:title" content="«Θλιβερά ανεπαρκές το Δουβλίνο, να γίνει σεβαστή η συμφωνία με Τουρκία»"/>
    <meta property="og:description" content="Μηνύματα με πολλούς αποδέκτες έστειλε ο πρωθυπουργός, Κυριάκος Μητσοτάκης, από την Κροατία, αναφερόμενος στο προσφυγικό ζήτημα."/>
  </head>
  <body>
    <article>
      <h1>«Θλιβερά ανεπαρκές το Δουβλίνο, να γίνει σεβαστή η συμφωνία με Τουρκία»</h1>
      <address><time datetime="2019-11-21T17:03:08+00:00">21 Nov 2019, 17:03</time> by <a rel="author">efsyn.gr</a></address>
      <p>
        <b>Μηνύματα με πολλούς αποδέκτες έστειλε ο πρωθυπουργός, Κυριάκος Μητσοτάκης, από την Κροατία, αναφερόμενος στο προσφυγικό ζήτημα.</b>
      </p>
      <p>Στο προσφυγικό ζήτημα εστίασε ο πρωθυπουργός, <b>Κυριάκος Μητσοτάκης</b>, εξαπολύοντας <b>αιχμές </b>τόσο κατά της Τουρκίας, όσο και εναντίον των Ευρωπαίων.</p>
      <p>Κατά την ομιλία του στο Συνέδριο του Ευρωπαϊκού Λαϊκού Κόμματος, στο Ζάγκρεμπ, ο πρωθυπουργός ήταν ξεκάθαρος, τονίζοντας ότι η <b>Ευρώπη </b>«δεν μπορεί <b>να υποκρίνεται</b> άλλο πως αυτό το μεταναστευτικό επηρεάζει μόνο τα κράτη-μέλη που έχουν εξωτερικά σύνορα». Όπως τόνισε, η συνθήκη του <b>Δουβλίνου </b>«είναι πλέον <b>θλιβερά ανεπαρκής</b> ώστε να αντιμετωπίσει το πρόβλημα».</p>
      <p>Συνεχίζοντας σε ανάλογο ύφος, επισήμανε ότι οι χώρες πρώτης υποδοχής, όπως είναι η Ελλάδα, «<b>δεν θα έπρεπε και δεν μπορούν</b> να επωμίζονται μόνες τους το βάρος των μεταναστευτικών πιέσεων». Στο σημείο αυτό τόνισε ότι η Ελλάδα φτάνει ήδη «στα όριά της».</p>
      <p>Από τις βολές του κ. Μητσοτάκη δεν ξέφυγε η <b>Τουρκία</b>. «Η συμφωνία μεταξύ Ε.Ε. και Τουρκίας πρέπει να γίνει <b>σεβαστή</b>», για να προσθέσει πως η γειτονική χώρα «οφείλει να κάνει περισσότερα, ώστε να εκπληρώσει το κομμάτι που της αναλογεί».</p>
      <p>Ο κ. Μητσοτάκης χαρακτήρισε <b>απαράδεκτη </b>την πρόσφατη σημαντική αύξηση του αριθμού των μεταναστών και προσφύγων που διασχίζουν το Αιγαίο, υπογραμμίζοντας ότι το μεταναστευτικό χρησιμοποιείται και ως «<b>εργαλείο διεθνούς πίεσης</b>».</p>
      <p>Αν και αναγνώρισε ότι η Τουρκία φιλοξενεί εκατομμύρια πρόσφυγες στο έδαφός της, έκανε σαφές πως η Ευρώπη δεν μπορεί <b>να εκβιάζεται</b> στο συγκεκριμένο ζήτημα.</p>
      <p>Για την επίλυση του προβλήματος, ο πρωθυπουργός πρότεινε την <b>ταυτόχρονη υλοποίηση</b> τριών πραγμάτων: «πρέπει να προστατεύσουμε τα σύνορά μας, πρέπει να υπάρξει περισσότερος επιμερισμός βαρών, και την ίδια στιγμή πρέπει να επιτεθούμε στη ρίζα του προβλήματος, που είναι ο πόλεμος και επίσης η φτώχεια σε μεγάλα τμήματα αυτού του κόσμου».</p>
      <p>Όπως τόνισε ο πρωθυπουργός, «δεν μπορείς να λύσεις το πρόβλημα εάν δεν αντιμετωπίσεις και τα τρία ζητήματα ταυτόχρονα».</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/exoteriki-politiki/219117_tilefoniki-epikoinonia-mitsotaki-merkel-gia-prosfygiko"/>
        <a href="https://www.efsyn.gr/politiki/exoteriki-politiki/214078_toyrkikes-prokliseis-kai-prosfygiko-syzitisan-mitsotakis-kai"/>
        <a href="https://www.efsyn.gr/node/219498"/>
        <a href="https://www.efsyn.gr/politiki/exoteriki-politiki/219294_omi-parabiasi-toy-diethnoys-dikaioy-apo-tin-toyrkia-sto"/>
        <a href="https://www.efsyn.gr/politiki/exoteriki-politiki/219001_proypothesi-i-symfonia-ton-prespon-gia-tin-eyropaiki-poreia-tis"/>
        <a href="https://www.efsyn.gr/politiki/exoteriki-politiki/218599_eyropaikes-kyroseis-stin-toyrkia-gia-tis-geotriseis"/>
      </related>
    </article>
  </body>
</html>