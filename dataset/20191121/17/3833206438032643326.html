<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Mlatiha-s-improviziran-boks-mladezh-v-chalgoteka-bil-zhultur-915740"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-21T17:04:00+00:00"/>
    <meta property="og:title" content="Млатиха с импровизиран бокс младеж в чалготека – бил &quot;жълтур“"/>
    <meta property="og:description" content="1000 лева глоба ще трябва да заплати млад пловдивчанин, който скочил на бой на негов връстник в попу..."/>
  </head>
  <body>
    <article>
      <h1>Млатиха с импровизиран бокс младеж в чалготека – бил "жълтур“</h1>
      <address>
        <time datetime="2019-11-21T17:04:00+00:00">21 Nov 2019, 17:04</time>
      </address>
      <p>1000 лева глоба ще трябва да заплати млад пловдивчанин, който скочил на бой на негов връстник в популярната чалготека "Сикретс“ и го млатил по главата с импровизиран бокс. Причината за мелето била, че пострадалият бил фен на "Ботев“, предаде репортер на <b>Plovdiv24.bg</b>.</p>
      <p>Екшънът се разигра рано сутринта на 24 март, но тромавата съдебна система раздаде наказания 8 месеца по-късно. Около 5 часа във въпросната нощ, битият младеж ге готвил да приключва с съботната чалга фиеста. Изведнъж към него се приближили няколко напълно непознати лица, като единият го попитал "Ти жълтур ли си?“. Пострадалият отговорил: "Не съм жълтур! От Ботев съм!“</p>
      <p>В следващия момент обвиняемият поставил ръчния си часовник около пръстите на свития си юмрук на дясната ръка и с него нанесъл няколко удара в главата на другото момче. Малко след това охраната на "Сикретс“ се намесила и ги разтървала. На мястото на инцидента пристигнали екипи на ІІІ РУ и бърза помощ.</p>
      <p>Прегледът показал, че битият е с разкъсно-контузна рана на главата, драскотини и кръвонасядания. Последвалата съдебно-медицинска експертиза определила щетите като "лека телесна повреда“.</p>
      <p>За действията си биячът бил изправен пред съда, където обяснил, че не бил ползвал часовника за бокс, а и също получил няколко удара. Магистратите не му повярвали, а като причини за извършване на престъплението счели ниското правосъзнание на обвиняемия, незачитането на установения в страната ред, неуважението към обществото, липсата на елементарен самоконтрол у обвиняемия и ниската му правна култура.</p>
      <p>Въпреки това магистратите преценили, че следва да му наложат само глоба, тъй като бил чисто съдебно минало и не следвало да влиза в затвора. Спрели се на 1000 лева глоба. Решението подлежи на обжалване пред окръжния съд.</p>
    </article>
  </body>
</html>