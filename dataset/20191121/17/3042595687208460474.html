<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/ordforer-ga-400-000-til-fotballfest-kusina-er-klubbens-salgssjef/71835796"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T17:25:51+00:00"/>
    <meta property="og:title" content="Ordfører ga 400 000 til fotballfest: Kusina er klubbens salgssjef"/>
    <meta property="og:description" content="Petter Stordalens søster er salgssjef i Odd og kusine med ordføreren som ga klubben 400 000 til fest. - Vi er nære venner, men vår gode kontakt er privat, sier Kjersti Stordalen til Dagbladet."/>
  </head>
  <body>
    <article>
      <h1>Ordfører ga 400 000 til fotballfest: Kusina er klubbens salgssjef</h1>
      <h2>Petter Stordalens søster er salgssjef i Odd og kusine med ordføreren som ga klubben 400 000 til fest. - Vi er nære venner, men vår gode kontakt er privat, sier Kjersti Stordalen til Dagbladet.</h2>
      <address><time datetime="2019-11-21T17:25:51+00:00">21 Nov 2019, 17:25</time> by <a rel="author">Steinar Solås Suvatne</a></address>
      <p>Ordfører i Skien, Hedda Foss Five (Ap), er beskyldt for å ha gitt en pengegave til Odds Ballklubb på urettmessig grunnlag.</p>
      <p>
        <b>Salgssjefen i Odd, Kjersti Stordalen, er god venn og nær slektning av ordfører Foss Five:</b>
      </p>
      <p>- Vi er søskenbarn og har vært nære venner lenge. Men vår gode kontakt er privat, det er ikke business. Dessuten har vi hatt et nært forhold lenge før jeg fikk jobb i Odd, sier Kjersti Stordalen til Dagbladet.</p>
      <p>Hun er også søster til hotellmilliardær Petter Stordalen. <a href="https://www.dagbladet.no/nyheter/eliteserieklubb-fikk-penger-til-fest-ordforer-anmeldt/71831781">I går ble det kjent at pengegaven er anmeldt til Økokrim av FNB i Skien</a>, med mistanke om korrupsjon.</p>
      <h3>Granskes</h3>
      <p>Kjersti Stordalen presiserer at hun aldri har hatt ansvar for kontakten med søskenbarnet på ordførerens kontor. Den har vært overlatt til Einar Håndlykken, daglig leder i eliteserieklubben fra Telemark.</p>
      <p>
        <b>- Odds Ballklubb har ikke gjort noe galt. Saksbehandlingen i kommunen har ikke vært riktig, men dét er et forhold mellom ordfører og rådmann. Vi søkte om støtte til jubileumsfesten vår og fikk ja, sier Håndlykken til Dagbladet.</b>
      </p>
      <p>Hedda Foss Five er nå under kontrollutvalgets lupe etter avsløringer i <a href="https://www.ta.no/sport/nyheter/skien/husker-ikke-at-de-ga-bort-400-000-kroner-de-var-jo-pa-festen/s/5-50-829705">Telemarksavisa</a> om bidrag til jubileumsfesten til Odd. Gaven fikk ingen politisk behandling nesten 15 måneder hadde gått.</p>
      <h3>Kjøpte VIP-billetter til 217 000</h3>
      <p>Familieforholdet mellom Kjersti Stordalen og ordfører Foss Five har tidligere vært gjenstand for kritisk pressedekning. I 2014 kjøpte Foss Five, på vegne av kommunen, åtte VIP-plasser på Odds hjemmebane til 217 000 kroner.</p>
      <p>
        <b>De to som underskrev avtalen var ordføreren og hennes kusine Kjersti Stordalen, ifølge <a href="https://www.varden.no/nyheter/betalte-217-500-for-vip-plasser/">Varden</a>.</b>
      </p>
      <p>- Den feilen har vi lært av. Det var Kjerstis navn som sto i avtalen den gang, men det var i realiteten jeg som håndterte kontrakten. Det var bare latskap fra min side. I en relativt liten by som Skien er det umulig å ikke kjenne hverandre, men vi tar habilitet på alvor, forsikrer Einar Håndlykken.</p>
      <h3>Ordfører anmeldt</h3>
      <p>Som Dagbladet fortalte i går, <a href="https://www.dagbladet.no/nyheter/eliteserieklubb-fikk-penger-til-fest-ordforer-anmeldt/71831781">er pengegaven nå anmeldt til politiet</a>. Anmeldelsen er sendt inn av gruppeleder i Skien FNB, Tommy Ballestad.</p>
      <p>
        <b>Foss Five har ikke besvart Dagbladets spørsmål om habilitet og slektskap til Kjersti Stordalen.</b>
      </p>
      <p>Skien kommune gir årlig rundt 100 000 kroner til Odd Grenland, etter det Dagbladet erfarer. Dette betegnes som en liten sponsoravtale i telemarksklubben. Avtalen har ligget på bordet siden før Hedda Foss Five ble ordfører i Skien i 2013.</p>
      <p>
        <b>Foss Five er i barselpermisjon. Fungerende ordfører, Trond Ballestad (Sp), er glad at saken om pengestøtten til Odds jubileumsfest skal gjennomgås.</b>
      </p>
      <p>- Behandlingsmåten som formannskapet i Skien har vedtatt er den riktige. Vedtaket medfører at kontrollutvalget gjennomfører de nødvendige undersøkelser og kommer tilbake med sin konklusjon og anbefaling. Det at det nå er levert inn en anmeldelse på de forhold som så langt er kjent, bidrar i denne sammenheng ikke etter ordførerens mening til å bringe mer klarhet i saken. Anmeldelsen vil også etter ordførerens mening være forstyrrende for det arbeid som kontrollutvalget skal gjennomføre, sier Ballestad til Dagbladet.</p>
      <h3>- En alvorlig sak</h3>
      <p>Emilie Schäffer, gruppeleder for Høyre i Skien, sa til Dagbladet i går at denne saken er alvorlig. Schäffer var selv med å gi Odds Ballklubb 400 000 kroner til en jubileumsbok for fire år siden.</p>
      <p>
        <b>- Her kan det se ut som om noen har brukt penger som om det var sin egen lommebok, uten at det foreligger noen vedtak, oppsummerer hun.</b>
      </p>
      <p>Schäffer ønsker ikke å kommentere på slektskapet mellom ordfører Foss Five og Kjersti Stordalen i Odd.</p>
      <p>Ordfører har mulighet til å benytte seg av formannskapets representasjonskonto i Skien. På den står over én million kroner, bekrefter Schäffer.</p>
      <p>- Men når det er snakk om så mye penger, så kan det ikke bare gis over bordet.</p>
    </article>
  </body>
</html>