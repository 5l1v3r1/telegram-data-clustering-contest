<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-agricultura-23505718-eurostat-romania-exportat-vin-valoare-25-mil-euro-importul-este-aproape-dublu.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T17:47:00+00:00"/>
    <meta property="og:title" content="Eurostat: România a exportat în UE vin în valoare de 25 mil euro, importul este aproape dublu"/>
    <meta property="og:description" content="România a importat din ţările Uniunii Europene vin în valoare de peste 46 de milioane de euro în 2018 şi a exportat vin în valoare de 24,9 milioane de euro, potrivit"/>
  </head>
  <body>
    <article>
      <h1>Eurostat: România a exportat în UE vin în valoare de 25 mil euro, importul este aproape dublu</h1>
      <address><time datetime="2019-11-21T17:47:00+00:00">21 Nov 2019, 17:47</time> by <a rel="author">DP</a></address>
      <p><b>România a importat din ţările Uniunii Europene vin în valoare de peste 46 de milioane de euro în 2018 şi a exportat vin în valoare de 24,9 milioane de euro, potrivit Eurostat, citat de Mediafax. În ţările din afara UE, România a exportat vin de 5,471 milioane euro și a importat de 15,6 milioane euro. Anul trecut, producţia de vin din Uniunea Europeană (incluzând vin spumant, foritifiat şi must) a ajuns la 15 miliarde de litri. Cele mai mari producţii au fost în Italia, Spania, Franţa, urmate de Portugalia, Germania şi Ungaria.</b><br/><br/>Statele membre au exportat în 2018, vin în valoare de 22,7 miliarde de euro. Peste jumătate din această cantitate a fost exportată în ţări membre UE (11,6 miliarde de euro). A mai fost exportat vin în SUA, în valoare de 3,8 miliarde de euro, în Elveţia şi China (câte 1 miliard de euro), în Canada (0,9 miliarde de euro) şi în Japonia şi Hong Kong (câte 0,8 miliarde de euro).<br/><br/>Franţa este prima în topul exportatorilor în afara UE cu 5,4 miliarde de euro, reprezentând 47% din exporturile extra-UE ale statelor membre, urmată de Italia cu 26% şi Spania cu 10%.<br/><br/>Statele membre UE au importat în total vin în valoare de 13,4 miliarde de euro. Doar 20% din importul de vin a provenit din state extra-UE, printre care Chile, Australia, SUA, Africa de Sud şi Noua Zeelandă.<br/><br/>Marea Britanie a importat cel mai mult vin, în valoare de 1,2 miliarde de euro, reprezentând 47% din importurile din ţări din afara Uniunii Europene. I-au urmat Germania, Olanda şi Franţa.</p>
    </article>
  </body>
</html>