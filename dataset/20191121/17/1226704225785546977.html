<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/ekonomika/stale-existuje-riziko-ze-usa-zavedu/431567-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-21T17:45:00+00:00"/>
    <meta property="og:title" content="Stále hrozí, že USA zavedú clá na dovoz áut z EÚ"/>
    <meta property="og:description" content="Trump v uplynulých mesiacoch hrozil, že zavedie clá na dovoz áut z EÚ a Japonska. Ako dôvod uvádzal údajné ohrozenie národnej bezpečnosti."/>
  </head>
  <body>
    <article>
      <h1>Stále hrozí, že USA zavedú clá na dovoz áut z EÚ</h1>
      <h2>Trump v uplynulých mesiacoch hrozil, že zavedie clá na dovoz áut z EÚ a Japonska. Ako dôvod uvádzal údajné ohrozenie národnej bezpečnosti.</h2>
      <address><time datetime="2019-11-21T17:45:00+00:00">21 Nov 2019, 17:45</time> by <a rel="author">TASR</a></address>
      <p>Brusel 21. novembra (TASR) - Nebezpečenstvo, že USA zavedú clá na dovoz áut z Európskej únie (EÚ), ešte stále nie je zažehnané, uviedla komisárka EÚ pre obchod Cecilia Malmströmová.</p>
      <p>"<i>Táto hrozba nezmizla a my si to uvedomujeme,"</i> povedala Malmströmová po stretnutí s ministrami obchodu členských štátov EÚ v Bruseli. Dobrou správou však podľa nej je, že americký prezident Donald Trump ešte takéto clá neuvalil.</p>
      <p>Trump v uplynulých mesiacoch hrozil, že zavedie clá na dovoz áut z EÚ a Japonska. Ako dôvod uvádzal údajné ohrozenie národnej bezpečnosti. V máji Washington odložil uvalenie týchto ciel o 6 mesiacov. Trump mal potom do 13. novembra rozhodnúť o tom, či ich zavedie alebo nie.</p>
      <p>V uplynulom roku Trumpova administratíva už zaviedla clá na dovoz ocele a hliníka z USA. EÚ zareagovala odvetnými clami na tovary z USA približne v rovnakom objeme. Washington okrem toho v polovici októbra uvalil dodatočné clá na ďalšie produkty z EÚ, ako sú parmezán, olivový olej, maslo, ale aj lietadlá. Dôvodom bolo rozhodnutie Svetovej obchodnej organizácie (WTO) týkajúce sa neoprávanej podpory pre európsky koncern Airbus.</p>
    </article>
  </body>
</html>