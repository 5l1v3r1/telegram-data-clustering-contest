<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/fostul-director-adjunct-tehnic-al-cfr-sa-numit-director-general-al-cfr-marfa-1922404821052019111719176858"/>
    <meta property="og:site_name" content="News.ro"/>
    <meta property="article:published_time" content="2019-11-21T17:48:05+00:00"/>
    <meta property="og:title" content="Fostul director adjunct tehnic al CFR SA, numit director general al CFR Marfă"/>
    <meta property="og:description" content="Conducerea societăţii CFR Marfă a fost preluată, începând de joi, către fostul director tehnic din cadrul CFR SA, Traian Preoteasa. Decizia a fost luată de Consiliul de Administraţie al companiei după ce fostul director şi-a depus demisia."/>
  </head>
  <body>
    <article>
      <h1>Fostul director adjunct tehnic al CFR SA, numit director general al CFR Marfă</h1>
      <address><time datetime="2019-11-21T17:48:05+00:00">21 Nov 2019, 17:48</time> by <a rel="author">News.ro</a></address>
      <p>
        <b>Conducerea societăţii CFR Marfă a fost preluată, începând de joi, către fostul director tehnic din cadrul CFR SA, Traian Preoteasa. Decizia a fost luată de Consiliul de Administraţie al companiei după ce fostul director şi-a depus demisia.</b>
      </p>
      <p>”Începând cu data de 21 noiembrie 2019, Consiliul de Administraţie al societăţii l-a numit în funcţia de director general provizoriu pe domnul Traian Preoteasa”, anunţă CFR Marfă, într-un comunicat de presă.</p>
      <p>Decizia a fost luată după ce membrii Consiliului de Administraţie au luat act şi au aprobat demisia fostului director general Marinică Voicu.</p>
      <p>Traian Preoteasa este inginer, a lucrat de aproape 30 de ani în domeniul feroviar şi a ocupat până în prezent funcţia de director general adjunct Tehnic în cadrul CNCF CFR SA.</p>
      <p>”De-a lungul carierei a ocupat pe rând diverse poziţii, de la inginer stagiar în cadrul Reviziei de Vagoane Craiova (1990-1994), la director general al CNCF CFR SA (în perioada 2005-2006), director general adjunct la SNTFC CFR Călători (2005) sau consilier pe probleme feroviare al Ministrului Transporturilor (în perioada 2017-2018)”, precizează CFR Marfă.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>