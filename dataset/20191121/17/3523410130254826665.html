<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641234/%D8%A8%D8%A7-%D9%BE%D8%A7%DB%8C%D8%A7%D9%86-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%AA%D9%84%E2%80%8C%D8%A2%D9%88%DB%8C%D9%88-%D8%AE%D9%88%D8%A7%D8%B3%D8%AA%D8%A7%D8%B1-%D8%A7%D9%81%D8%B2%D8%A7%DB%8C%D8%B4-%D9%81%D8%B4%D8%A7%D8%B1-%D8%A8%D8%B1-%D8%A7%DB%8C%D8%B1%D8%A7%D9%86-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T17:20:00+00:00"/>
    <meta property="og:title" content="با پایان اغتشاشات، تل‌آویو خواستار افزایش فشار بر ایران شد"/>
    <meta property="og:description" content="وزیر خارجه رژیم صهیونیستی هم‌زمان با پایان اغتشاش در حاشیه اعتراضات در ایران، از جامعه جهانی خواست، فشار بر ایران را افزایش دهد."/>
  </head>
  <body>
    <article>
      <h1>
        <a href="https://www.bultannews.com/fa/news/641234/%D8%A8%D8%A7-%D9%BE%D8%A7%DB%8C%D8%A7%D9%86-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%AA%D9%84%E2%80%8C%D8%A2%D9%88%DB%8C%D9%88-%D8%AE%D9%88%D8%A7%D8%B3%D8%AA%D8%A7%D8%B1-%D8%A7%D9%81%D8%B2%D8%A7%DB%8C%D8%B4-%D9%81%D8%B4%D8%A7%D8%B1-%D8%A8%D8%B1-%D8%A7%DB%8C%D8%B1%D8%A7%D9%86-%D8%B4%D8%AF">با پایان اغتشاشات، تل‌آویو خواستار افزایش فشار بر ایران شد</a>
      </h1>
      <h2>وزیر خارجه رژیم صهیونیستی هم‌زمان با پایان اغتشاش در حاشیه اعتراضات در ایران، از جامعه جهانی خواست، فشار بر ایران را افزایش دهد.</h2>
      <address><time datetime="2019-11-21T17:20:00+00:00">21 Nov 2019, 17:20</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «<b>اسرائیل کاتص</b>» وزیر امور خارجه <b>رژیم صهیونیستی</b> امروز (پنجشنبه) با تکرار اتهامات بی‌اساس علیه جمهوری اسلامی ایران، از جامعه جهانی خواست تا ایران را «<b>تهدید نظامی جهانی</b>» اعلام کنند.</p>
      <p>کاتص امروز پنجشنبه هم‌زمان با پایان آشوب برخی عناصر در حاشیه اعتراضات در چند شهر ایران، در سخنرانی در کنفرانس روزنامه «<a href="https://www.jpost.com/Middle-East/Foreign-minister-calls-on-US-to-upgrade-military-threat-on-Iran-608560">جروزالم پست</a>» در قدس اشغالی، گفت: «ایران بتازگی برنامه هسته‌ای خود را از سر گرفته است. اکنون زمان آن است که جهان به رهبری ایالات متحده، تهدید نظامی موثری علیه رژیم ایران در صورت تداوم برنامه هسته‌ای آن، انجام دهند».</p>
      <p>به نوشته وبگاه این روزنامه، وی با دفاع از حملات جنگنده‌های اسرائیلی به سوریه، افزود: «ما به هرکسی که ما را تهدید کند، حمله می‌کنیم. این چیزی است که همواره انجام داده‌ایم و به اجرای آن در آینده نیز ادامه خواهیم داد».</p>
      <p>وزیر خارجه رژیم صهیونیستی با ادعای اینکه ایران تهدید اصلی برای منطقه غرب آسیا است، اظهار داشت: «به خاطر برنامه‌هسته‌ای‌اش، به خاطر موشک‌های بالستیک‌اش و به خاطر حمایتش از سازمان‌های تروریستی مانند حزب‌الله، حماس و جهاد اسلامی فلسطین».</p>
      <p>کاتص ضمن مهم دانستن تحریم‌های آمریکا علیه ایران، اضافه کرد: «کارزار فشار حداکثری آمریکا [علیه ایران] نیز باید ادامه پیدا کند. ما شاهد اعتراضاتی در عراق، لبنان و همچنین داخل ایران هستیم که نشان می‌دهد فشارها مفید بوده است».</p>
      <p>دولت ترامپ بعد از خروج از برجام در راستای سیاستی موسوم به «فشار حداکثری» به اقداماتی تحریک‌آمیز مانند قرار دادن نام سپاه پاسداران انقلاب اسلامی در فهرست سازمان‌های اصطلاحاً تروریستی، اعزم یک ناوگروه، چند بمب‌افکن بی‌-۵۲ و چند جنگنده اف-۲۲ به منطقه و تحریم وزیر خارجه ایران روی آورده است.</p>
      <p>وی با استقبال از تصمیم دولت آمریکا به ریاست «دونالد ترامپ» در قانونی شناختن شهرک‌سازی‌های صهیونیستی در کرانه باختری، گفت: «این بهترین واکنش به تلاش‌ها برای تحریم اسرائیل و تصمیم دیوان اروپا درباره لزوم نصب برچسب [ساخت کرانه باختری] بر روی این کالاها بود».</p>
      <p>این دیپلمات صهیونیست سپس خواستار بهبود روابط تل‌آویو با کشورهای عربی شد: «ما با کشورهای حاشیه خلیج [فارس] هیچ درگیری نداریم بلکه منافع مشترکی در حوزه امنیت علیه تهدید ایران و توسعه طرح‌های مشترک انسانی داریم».</p>
      <p>کاتص ادامه داد: «اسرائیل ظرفیت‌های زیادی در بسیاری از حوزه‌ها،‌شامل فناوری، نوآوری، کشاورزی و فناوری آبی دارد که می‌تواند با آن به کشورهای خلیج [فارس] کمک کند و آنها نیز ظرفیت‌های زیادی دارند که می‌توانند به اسرائیل کمک کنند».</p>
      <p>وی پیش از این ضمن حمایت از آشوب‌های روزهای اخیر، خود را «دوست مردم ایران» خوانده و مدعی شده است که اسرائیل در کنار آن‌ها ایستاده است.</p>
    </article>
  </body>
</html>