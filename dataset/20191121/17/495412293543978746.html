<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/coppa-davis-2019-la-nuova-formula-del-torneo-tra-pregi-pochi-e-difetti-tanti/1951954/"/>
    <meta property="og:site_name" content="IlSussidiario"/>
    <meta property="article:published_time" content="2019-11-21T17:42:33+00:00"/>
    <meta property="og:title" content="Coppa Davis 2019/ La nuova formula del torneo tra pregi (pochi) e difetti (tanti)"/>
    <meta property="og:description" content="La Coppa Davis 2019 ha cambiato formula: Kosmos e ITF hanno creato una nuova versione dello storico torneo di tennis, pochi pregi e tanti difetti."/>
  </head>
  <body>
    <article>
      <h1>Coppa Davis 2019/ La nuova formula del torneo tra pregi (pochi) e difetti (tanti)</h1>
      <h2>La Coppa Davis 2019 ha cambiato formula: Kosmos e ITF hanno creato una nuova versione dello storico torneo di tennis per nazioni, ma al momento i difetti sembrano superare i pregi.</h2>
      <address><time datetime="2019-11-21T17:42:33+00:00">21 Nov 2019, 17:42</time> by <a rel="author" href="https://www.ilsussidiario.net/autori/claudio-franceschini/" target="_blank">Claudio Franceschini</a></address>
      <p>La <b>Coppa Davis 2019</b> non è ancora terminata, ma dubbi e domande sono già di attualità: la rivoluzione voluta da <b>Kosmos Holding</b>, che ha affiancato la ITF nella <a href="https://www.ilsussidiario.net/news/calcio-e-altri-sport/2018/8/16/coppa-davis-cosa-cambia-rivoluzione-nello-storico-torneo-di-tennis-addio-ai-5-set-e/834905/"><b>creazione della nuova formula del torneo</b></a>, ha convinto poco e fatto pensare (almeno a chi scrive) che forse, sotto sotto, quanto si è visto fino allo scorso anno non fosse poi così male. Intendiamoci: la Coppa Davis nel corso della sua storia ultracentenaria ha cambiato faccia in più di un’occasione. Sono pochi, pochissimi, quelli che oggi ricorderanno le eroiche finali interzona a Wimbledon o al Roland Garros, quando i nomi dei campionissimi erano <b>Don Budge</b> e Gottfried Von Cramm (e ancora prima Bill Tilden) e naturalmente i <b>Quattro Moschettieri</b> francesi capitanati da Jean Borotra e René Lacoste; decisamente di più chi avrà in mente <b>la maglia rossa dell’Italia</b> a Santiago, uno schiaffo al regime di Pinochet e l’insalatiera sollevata. La Davis moderna aveva portato una sorta di equilibrio, un tabellone ad eliminazione diretta con sottocategorie e un sistema di promozioni e retrocessioni; complesso se vogliamo, ma una volta districato l’ingranaggio la comprensione era lineare. Oggi lo è ancora di più: dal primo turno si formano i gironi che sono sei, le prime e le due migliori seconde volano ai quarti e da lì è dentro o fuori. C’è un problema, tuttavia: per definire le migliori seconde è necessario, non per forza ma facilmente, andare a contare il numero di set vinti e persi e magari anche i game. Questo non solo toglie “pepe” a certe partite (esempio: il giocatore del mio Paese vince 6-4 al terzo set, posso esultare per la qualificazione o devo fare calcoli in tempo reale e magari aspettare il giorno seguente?); c’è anche il caso, come successo in Australia Belgio, che una sfida già in archivio (sul 2-0) porti a non giocare il doppio, con conseguente 6-0 6-0 a favore dell’avversario. A tavolino viene stravolto tutto il conteggio: <a href="https://www.ilsussidiario.net/news/diretta-usa-italia-streaming-video-e-tv-torna-la-coppa-davis-2019-tennis/1950318/"><b>l’Italia era eliminata ancora prima di giocare il doppio</b></a>, il fatto che anche senza il forfait australiano sarebbe arrivata l’esclusione dai quarti non cambia certo un regolamento assolutamente da rivedere (e che potrebbe portare a decisioni ragionate a freddo circa l’opportunità di non giocare per togliere di mezzo un avversario scomodo).</p>
      <h4>COPPA DAVIS 2019: SE LA DURATA ERA UN PROBLEMA…</h4>
      <p>In più, nei giorni dei gironi di Coppa Davis 2019 abbiamo assistito al paradosso: una delle novità introdotte da Kosmos e ITF è quella dei match sulla distanza dei tre set e delle sfide che si vincono con due partite su tre. Giocare al meglio dei cinque set e dover vincere tre match era troppo, creava giornate interminabili, toglieva attenzione. Bene: mercoledì l’Italia avrebbe dovuto iniziare la sfida contro gli Stati Uniti alle 18:00, in apertura della sessione serale. Peccato che giocando in un’unica sede un totale di 18 match al giorno i campi siano limitati: il doppio di Argentina Germania è finito con tre tie break, l’ultimo dei quali chiuso sul 20-18. Conseguenza, <b>Fabio Fognini e Reilly Opelka</b> hanno iniziato a giocare con due ore e mezza di ritardo, il doppio (già inutile) si è concluso praticamente all’alba. Il punto è che stavolta contava poco e niente, ma in un futuro una partita in piena notte potrebbe essere decisiva: realisticamente, quanti appassionati sarebbero disposti a fare le ore piccole? Inevitabilmente qualcuno ci sarà, ma scordiamoci di andare a pescare chi di norma il tennis non lo segue e magari capita per caso sul canale giusto. Ora, l’idea di ridurre gli appuntamenti annuali può essere vincente (effettivamente riunire le fasi finali in una settimana è intelligente, soprattutto pensando alla fitta <b>stagione Atp</b>) ma forse si potrebbe pensare ad una scrematura di fondo in modo da arrivare alle Finals con meno nazionali. Non solo: a gennaio scatterà la nuovissima Atp Cup e <b>Rafa Nadal</b> ha già espresso i dubbi (da rappresentante del consiglio giocatori Atp) circa la presenza di due tornei simili a distanza di un mese. <i>“Spero che ITF e Atp lavorino insieme per fonderli in un unico appuntamento”</i> ha detto, e non ha tutti i torti. Tutto è migliorabile, e sicuramente anche questa Coppa Davis: senza volerci addentrare nel problema del forfait da parte dei big (tornei più importanti, perdita dei montepremi, posizioni nel ranking e via discorrendo), la prima esperienza del secolare torneo ha mostrato qualche crepa di troppo. Aspettando ovviamente di sapere chi sarà a vincere…</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/diretta-coppa-davis-2019-streaming-video-e-tv-i-quarti-di-finale-tennis/1951908/"/>
        <a href="https://www.ilsussidiario.net/news/diretta-formula-e-gp-arabia-saudita-2019-streaming-video-tv-orario-e-vincitore/1950491/"/>
        <a href="https://www.ilsussidiario.net/news/diretta-atalanta-napoli-primavera-streaming-video-tv-testa-coda-a-zingonia/1951376/"/>
        <a href="https://www.ilsussidiario.net/news/mirko-vucinic-sequestrati-58-milioni-fisco-nascose-compensi-presi-in-emirati/1952056/"/>
        <a href="https://www.ilsussidiario.net/news/diretta-ravenna-civitanova-streaming-video-rai-lube-favorita-volley-superlega/1950647/"/>
        <a href="https://www.ilsussidiario.net/news/diretta-olimpia-milano-anadolu-efes-streaming-video-tv-e-un-big-match-eurolega/1951360/"/>
      </related>
    </article>
  </body>
</html>