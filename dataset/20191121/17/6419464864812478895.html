<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/ellada/agrio-xylo-kai-katalipseis-sta-panepistimia-epeisodia-se-asoee-panteio-video/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-21T17:13:17+00:00"/>
    <meta property="og:title" content="Άγριο ξύλο και καταλήψεις στα Πανεπιστήμια – Επεισόδια σε ΑΣΟΕΕ, Πάντειο (video)"/>
    <meta property="og:description" content="Ένταση επικρατεί στα Πανεπιστήμια της χώρας, με πολλές σχολές να βρίσκονται υπό κατάληψη και σε άλλες να είναι προγραμματισμένες γενικές συνελεύσεις"/>
  </head>
  <body>
    <article>
      <h1>Άγριο ξύλο και καταλήψεις στα Πανεπιστήμια – Επεισόδια σε ΑΣΟΕΕ, Πάντειο (video)</h1>
      <address>
        <time datetime="2019-11-21T17:13:17+00:00">21 Nov 2019, 17:13</time>
      </address>
      <p>Ένταση επικρατεί στα <a href="https://neaselida.gr/tag/panepistimia/"><b>Πανεπιστήμια</b></a> της χώρας, με πολλές σχολές να βρίσκονται υπό <b>κατάληψη</b> και σε άλλες να είναι προγραμματισμένες γενικές συνελεύσεις με αντικείμενο τη συνέχιση ή μη των καταλήψεων.</p>
      <p>Δύο τέτοιες συνελεύσεις, στο Οικονομικό και στο <b>Πάντειο Πανεπιστήμιο</b> εξελίχθηκαν επεισοδιακά με τραυματισμούς φοιτητών. Στην <b>ΑΣΟΕΕ</b> κατά την ώρα της συνέλευσης των φοιτητών, που ήταν από τις μαζικότερες αφού πήραν μέρος περίπου 500 φοιτητές, εισέβαλαν αντιεξουσιαστές. Η συνέλευση ωστόσο διακόπηκε και με πλειοψηφία 240 ψήφων υπέρ έναντι 229 κατά αποφασίσθηκε η λήξη της <b>κατάληψης</b>.</p>
      <p>Στο <b>Πάντειο</b> ένας <b>φοιτητής</b> τραυματίστηκε και νοσηλεύεται μετά από επίθεση που δέχθηκε, ενώ φοιτήτρια μπουγελώθηκε όταν πρότεινε τη λήξη της <b>κατάληψης</b>. Οι φοιτητές, πάντως, ψήφισαν τελικά διήμερη παράταση στην κατάληψη.</p>
      <h3>Κατάληψη και στο ΑΠΘ</h3>
      <p>Κατάληψη στο κτήριο διοίκησης του <b>ΑΠΘ</b> πραγματοποιούν από το πρωί οι φοιτητικοί σύλλογοι των <b>Τμημάτων Γεωλογίας και ΜΜΕ</b> ζητώντας να δοθεί λύση στο θέμα της συμφόρησης που παρατηρείται στην κυρίως αίθουσα της Φοιτητική Λέσχης του Ιδρύματος.</p>
      <p>Το φοιτητικό συσσίτιο της εργολάβου εταιρείας, που έχει ανακηρυχτεί ανάδοχος ύστερα από δημόσια διαγωνιστική διαδικασία, διανέμεται στους χώρους σίτισης δύο μεγάλων αιθουσών, <b>χωρητικότητας 1.000 ατόμων</b> (Κάτω Λέσχη στη συμβολή των οδών Εγνατίας &amp; 3ης Σεπτεμβρίου) και 500 ατόμων (Άνω Λέσχη επί της Αγίου Δημητρίου).</p>
      <p>Οι <b>φοιτητές</b> ζητούν τη μόνιμη και σταθερή λειτουργία της Άνω Λέσχης για την αποσυμφόρηση των ουρών που δημιουργούνται στην <b>Κάτω Λέσχη</b>, μιλώντας για «εκρηκτική κατάσταση» και για «φοιτητές που καθημερινά στοιβάζονται σε ουρές πολλών μέτρων για ένα πιάτο φαγητό».</p>
      <p>«Βρισκόμαστε εδώ με αποφάσεις των συλλόγων μας μετά τις κινητοποιήσεις που πραγματοποιήθηκαν το προηγούμενο διάστημα, γιατί διεκδικούμε να ανοίξει σε μόνιμη και σταθερή λειτουργία η <b>Άνω Λέσχη</b>, να αποσυμφορηθούν οι ουρές στην Κάτω Λέσχη με το άνοιγμα όλων των διανομών, ακριβώς για να υπάρχει ποιοτική και αναβαθμισμένη σίτιση για όλους τους φοιτητές του ΑΠΘ.</p>
      <p>Η κατάσταση που αντιμετωπίζουμε καθημερινά είναι τραγική. Μιλάμε για ουρές που ξεπερνάνε τα πολλά μέτρα, μιλάμε για μια αναμονή τις ώρες αιχμής που ξεπερνά ακόμη και το μισάωρο. <b>Υπάρχει επάρκεια φαγητού</b> αλλά συχνά συνάδελφοί μας που δουλεύουν ή έχουν σερί μαθήματα δεν προλαβαίνουν. Είναι θέμα και έλλειψης προσωπικού που προφανώς συμβάλλει στον να μην ανοίγει και η τέταρτη διανομή στην Κάτω Λέσχη και να δημιουργούνται οι τεράστιες αυτές ουρές καθημερινά», δήλωσε στο ΑΠΕ-ΜΠΕ η φοιτήτρια Άννα – Μαρία Ηλίου.</p>
      <p>«Όλα τα προηγούμενα χρόνια και ανεξαρτήτως του τρόπου με τον οποίο αξιοποιούσαμε τη Λέσχη -είτε με δικές μας δυνάμεις, είτε με υπεργολαβίες όπως σήμερα και με ανάδοχες εταιρείες- πάντα η Άνω Λέσχη άνοιγε την Τρίτη και την Πέμπτη, προκειμένου να καλύψει αυτές τις μέρες την <b>αυξημένη ροή λόγω μεγάλης προσέλευσης φοιτητών</b>, λόγω των μαθημάτων, είτε λόγω ιδιαίτερων φαγητών που προσφέρονταν», δήλωσε στο ΑΠΕ-ΜΠΕ ο αναπληρωτής πρόεδρος της Πανεπιστημιακής Φοιτητικής Λέσχης ΑΠΘ, αν. καθηγητής Γρηγόρης Ζαρωτιάδης.</p>
      <p>Από την αρχή του ακαδημαϊκού έτους και μέχρι τις αρχές του τρέχοντος μήνα υπήρχε <b>πρόβλημα λειτουργίας στην Άνω Λέσχη</b>, λόγω κατασκευαστικών εργασιών που έπρεπε να ολοκληρωθούν, προκειμένου να επανασυνδεθεί η δεύτερη παροχή νερού. «Με το που έγινε η επανασύνδεση και της δεύτερης παροχής νερού άνοιξε η Άνω Λέσχη από αρχές Νοεμβρίου, με το καθεστώς που ίσχυε.</p>
      <p><b>Οι φοιτητές, όμως, έχουν δίκαιο</b> γιατί υπάρχουν πέραν της Τρίτης και Πέμπτης και άλλες μέρες που παρατηρούνται συνωστισμός και ουρές. Αυτό βεβαίως είναι καλό με την έννοια ότι υπάρχει αύξηση της προσέλευσης των φοιτητών», εξήγησε ο κ. Ζαρωτιάδης.</p>
      <p>Ερωτηθείς ποια λύση εξετάζεται από τη διοίκηση του ΑΠΘ απάντησε: «Θα προσπαθήσουμε άμεσα να προσθέσουμε μία ακόμη διανομή <b>-εκτός των τριών που υπάρχουν-</b> και αν αυτό δεν λύσει το ζήτημα προφανώς θα διευρύνουμε τις ημέρες λειτουργίας της Άνω Λέσχης».</p>
      <figure>
        <iframe src="https://www.youtube.com/embed/Jt5IZhX3v-c" width="696" height="392" data-service="Youtube" scrolling="no"/>
      </figure>
      <related>
        <a href="https://neaselida.gr/ellada/kakokairia-poy-tha-chtypisei-tis-epomenes-ores-tha-vrechei-oli-nychta-stin-attiki-video/"/>
      </related>
    </article>
  </body>
</html>