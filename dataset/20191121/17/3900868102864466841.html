<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1562694/proypologismos-2-4458-dis-sto-dimosio-apo-tis-apokratikopoiiseis-mesw-taiped"/>
    <meta property="og:site_name" content="NOOZ."/>
    <meta property="article:published_time" content="2019-11-21T17:28:00+00:00"/>
    <meta property="og:title" content="Προϋπολογισμός: 2,4458 δισ. στο Δημόσιο από τις αποκρατικοποιήσεις μέσω ΤΑΙΠΕΔ"/>
    <meta property="og:description" content="Ποσά ύψους 2,4458 δισ. ευρώ αναμένει να εισπράξει το Δημόσιο από τις αποκρατικοποιήσεις μέσω του ΤΑΙΠΕΔ το 2020, όπως αναφέρει ο νέος προϋπολογισμός."/>
  </head>
  <body>
    <article>
      <h1>Προϋπολογισμός: 2,4458 δισ. στο Δημόσιο από τις αποκρατικοποιήσεις μέσω ΤΑΙΠΕΔ</h1>
      <address>
        <time datetime="2019-11-21T17:28:00+00:00">21 Nov 2019, 17:28</time>
      </address>
      <p>
        <b>Ποσά ύψους 2,4458 δισ. ευρώ αναμένει να εισπράξει το Δημόσιο από τις αποκρατικοποιήσεις μέσω του ΤΑΙΠΕΔ το 2020, όπως αναφέρει ο νέος προϋπολογισμός.</b>
      </p>
      <p>Το συνολικό ποσό κατανέμεται ως εξής:</p>
      <p><b>-</b> Προσδοκώμενα έσοδα από διαγωνισμούς, για τους οποίους έχουν υποβληθεί δεσμευτικές προσφορές, με αναμενόμενη πρώτη εκταμίευση το 2020: 341,3 εκατ. ευρώ.</p>
      <p><b>-</b> Έσοδα από καταβολές δόσεων, ολοκληρωμένων συναλλαγών προηγούμενων ετών: 34,7 εκατ. ευρώ.</p>
      <p><b>-</b> Εκτιμώμενα έσοδα από διαγωνισμούς έργων, οι οποίοι αναμένεται να ολοκληρωθούν το 2020: 2,0698 δισ. ευρώ.</p>
      <p>Με βάση τον προγραμματισμό, το 2020 περιλαμβάνονται, μεταξύ άλλων, ο ΟΠΑΠ, τα περιφερειακά αεροδρόμια, η μαρίνα Αλίμου, το e- auction I- VIII, η Κασσιώπη, το βόρειο Αφάντου, το Ελληνικό, η αγορά Μοδιάνο (Θεσσαλονίκη) και το Castello Bibelli.</p>
      <p>Ενώ, βρίσκεται σε εξέλιξη η προπαρασκευή και ωρίμανση των εξής:</p>
      <p><b>-</b> του 30% των μετοχών του «Ελ. Βενιζέλος»</p>
      <p><b>-</b> του 65% των μετοχών της ΔΕΠΑ,</p>
      <p><b>-</b> της μακροχρόνιας (35 έτη) παραχώρησης του δικαιώματος χρηματοδότησης, λειτουργίας, συντήρησης και εκμετάλλευσης του αυτοκινητοδρόμου «Εγνατία Οδός» και των επί του αυτοκινητοδρόμου τριών κάθετων αξόνων,</p>
      <p><b>-</b> περιφερειακών λιμένων και μαρίνων (π.χ. μαρίνα Ιτέας και Αρετσούς Θεσσαλονίκης),</p>
      <p><b>-</b> του σχεδόν εξαντληθέντος κοιτάσματος φυσικού αερίου Ν. Καβάλας και η μετατροπή του σε υπόγειο χώρο αποθήκευσης φυσικού αερίου,</p>
      <p><b>-</b> λοιπών ακινήτων που εμπεριέχονται στο χαρτοφυλάκιο του ΤΑΙΠΕΔ, όπως το ακίνητο «Πρώην Αμερικανικής Βάσης Γουρνών», οι πρώην εργοταξιακοί χώροι έργου ζεύξης Ρίου- Αντιρρίου και το πρώην ακίνητο του ΕΟΜΜΕΧ στον Ταύρο, το Ολυμπιακό Ιππικό Κέντρο Μαρκόπουλου και άλλα ακίνητα, μέσω ηλεκτρονικής δημοπρασίας.</p>
      <p>Σύμφωνα με τον προϋπολογισμό, η αξιοποίηση επιλεγμένων περιουσιακών στοιχείων από τον ιδιωτικό τομέα έχει πολλαπλασιαστικά οφέλη για την ελληνική οικονομία που περιλαμβάνουν:</p>
      <p><b>-</b> την άμεση μείωση του δημόσιου χρέους</p>
      <p><b>-</b> το άνοιγμα των αγορών και την ενίσχυση του ανταγωνισμού</p>
      <p><b>-</b> την αναδιοργάνωση, εκσυγχρονισμό και αξιοποίηση των περιουσιακών στοιχείων του ύ Δημοσίου, που θα ενισχύσουν την οικονομική δραστηριότητα της χώρας, και ιδιαίτερα της περιφέρειας, οδηγώντας στη δημιουργία νέων θέσεων εργασίας, νέα φορολογικά έσοδα και καλύτερες υπηρεσίες προς τους πολίτες,</p>
      <p><b>-</b> την προσέλκυση επενδύσεων και τη δημιουργία καινοτόμων έργων, τα οποία θα συμβάλλουν περαιτέρω στην ανάκαμψη και στη βιώσιμη, μακροπρόθεσμη ανάπτυξη της ελληνικής οικονομίας, καθώς και στην αναβάθμιση κρίσιμων κλάδων όπως οι υποδομές, οι μεταφορές, η ενέργεια και ο τουρισμός,</p>
      <p><b>-</b> την εισαγωγή νέων και επενδυτικά ελκυστικών μηχανισμών ανάπτυξης του τουριστικού προϊόντος (ΕΣΧΑΔΑ, ΕΣΧΑΣΕ, κ.λπ.)</p>
      <p><b>-</b> τη συνδρομή στη διαμόρφωση ενός σύγχρονου, σταθερού, αποτελεσματικού και λειτουργικού ρυθμιστικού και κανονιστικού πλαισίου επενδύσεων.</p>
    </article>
  </body>
</html>