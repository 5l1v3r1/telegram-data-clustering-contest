<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/regiony/zimnu-sezonu-otvorili-spolu-s-tatransk/431570-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-21T17:51:00+00:00"/>
    <meta property="og:title" content="Zimnú sezónu otvorili spolu s Tatranským ľadovým dómom"/>
    <meta property="og:description" content="Tatranský ľadový dóm má podľa A. Érseka dosah na cestovný ruch nielen priamo vo Vysokých Tatrách, ale profitujú z neho aj okolité obce a mestá ako Kežmarok, Levoča či oblasti ako Bachledova dolina."/>
  </head>
  <body>
    <article>
      <h1>Zimnú sezónu otvorili spolu s Tatranským ľadovým dómom</h1>
      <h2>Tatranský ľadový dóm má podľa A. Érseka dosah na cestovný ruch nielen priamo vo Vysokých Tatrách, ale profitujú z neho aj okolité obce a mestá ako Kežmarok, Levoča či oblasti ako Bachledova dolina.</h2>
      <address><time datetime="2019-11-21T17:51:00+00:00">21 Nov 2019, 17:51</time> by <a rel="author">TASR</a></address>
      <p>Vysoké Tatry 21. novembra (TASR) - Tatranský ľadový dóm, ktorý už tradične patrí k symbolom zimy v regióne, vo štvrtok po siedmy raz otvorili na Hrebienku v Starom Smokovci aj za účasti ministra dopravy a výstavby Árpáda Érseka (Most-Híd). <i>„Som veľmi rád, že aj tento jedinečný a krásny symbol Tatier môžem spojiť s ďalším pozitívnym konštatovaním. A to, že cestovnému ruchu na Slovensku sa darí. Viem, že je za tým veľa práce a úsilia všetkých subjektov v cestovnom ruchu, preto aj ministerstvo dopravy bude naďalej vytvárať také podmienky, aby k nám turisti nielen prichádzali, ale sa aj radi vracali,"</i> uviedol Érsek.</p>
      <p>Otvorením unikátnej atrakcie sa začala nová zimná sezóna, miestne organizácie cestovného ruchu aj hotelieri sú pripravení na nárast turistov. Potvrdila to výkonná riaditeľka Oblastnej organizácie cestovného ruchu Región Vysoké Tatry Lucia Blašková s tým, že Tatranci čakajú už len na sneh. <i>„Jedinečná atrakcia svojho druhu nielen na Slovensku je tento rok inšpirovaná Katedrálou Notre-Dame v Paríži. Rozhodli sme sa práve kvôli požiaru, ktorý túto pamiatku postihol na jar. Vznikala pod rukami hlavného staviteľa Adama Bakoša, ktorý na ňu použil 225 ton ľadu,“</i> uviedla Blašková s tým, že umelecké dielo leží v nadmorskej výške 1285 metrov a každoročne priláka tisícky domácich a zahraničných turistov.</p>
      <p>Zároveň dodala, že výstavba trvala približne mesiac, je opäť o čosi väčšia ako vlani a najvyšší bod je vo výške 12 metrov. <i>„Sú tam také malé detaily, na ľavej strane sú ľudia, ktorí sa modlia k vežiam, čo symbolizuje aprílový požiar, je tam aj Quasimodo ako strážca, u ktorého si môžu návštevníci zazvoniť na zvonec, a sú tam aj tatranské prvky, ako napríklad plesnivec, ktoré tvoria vitráže katedrály,“</i> doplnila Blašková.</p>
      <p>Tatranský ľadový dóm má podľa ministra dosah na cestovný ruch nielen priamo vo Vysokých Tatrách, ale profitujú z neho aj okolité obce a mestá ako Kežmarok, Levoča či oblasti ako Bachledova dolina. Érsek zároveň zdôraznil, že rezort dopravy každoročne podporuje činnosť krajských a oblastných organizácií cestovného ruchu a turistických informačných centier formou dotácií. V roku 2019 pre 41 organizácií cestovného ruchu smerovala podpora vo výške viac ako 6,4 milióna eur. Zámerom poskytovania dotácií je podpora zmysluplných projektov a aktivít cestovného ruchu, lepšia kooperácia subjektov pôsobiacich v oblasti poskytovania služieb v jednotlivých regiónoch Slovenska. Cieľom je predovšetkým zvýšenie kvality v oblasti cestovného ruchu v turistických destináciách, čo vo všeobecnosti prináša ekonomický profit.</p>
    </article>
  </body>
</html>