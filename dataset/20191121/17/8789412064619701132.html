<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/donald-trump-ukazal-jak-bude-vypadat-baleni-macu-pro/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-21T17:04:45+00:00"/>
    <meta property="og:title" content="Donald Trump ukázal, jak bude vypadat balení Macu Pro"/>
    <meta property="og:description" content="Donald Trump navštívil tuto středu spolu se svou dcerou Ivankou texaský závod, v němž se mimo jiné vyrábí očekávaný Mac Pro. Jedním z účelů prezidentovy cesty bylo představit vytváření pracovních míst v Americe a investic do místní produkce. Několik fotografií z návštěvy se objevilo také na Ivančině oficiálním instagramovém účtu, a vidět na nich můžeme například balení připravovaného počítače od Applu. O něco později zveřejnil prezident Trump na svém Twitteru krátké video z továrny."/>
  </head>
  <body>
    <article>
      <h1>Donald Trump ukázal, jak bude vypadat balení Macu Pro</h1>
      <address><time datetime="2019-11-21T17:04:45+00:00">21 Nov 2019, 17:04</time> by <a rel="author">Amaya Tomanová</a></address>
      <p>Donald Trump navštívil tuto středu spolu se svou dcerou Ivankou texaský závod, v němž se mimo jiné vyrábí očekávaný Mac Pro. Jedním z účelů prezidentovy cesty bylo představit vytváření pracovních míst v Americe a investic do místní produkce. Několik fotografií z návštěvy se objevilo také na Ivančině oficiálním instagramovém účtu, a vidět na nich můžeme například balení připravovaného počítače od Applu. O něco později zveřejnil prezident Trump na svém Twitteru krátké video z továrny.</p>
      <slideshow>
        <figure>
          <img src="https://jablickar.cz/wp-content/uploads/2019/11/Mac-Pro-baleni-2.jpg"/>
        </figure>
        <figure>
          <img src="https://jablickar.cz/wp-content/uploads/2019/11/Mac-Pro-baleni-4.jpg"/>
        </figure>
        <figure>
          <img src="https://jablickar.cz/wp-content/uploads/2019/11/Mac-Pro-baleni-1.jpg"/>
        </figure>
        <figcaption>
          <a href="https://jablickar.cz/donald-trump-ukazal-jak-bude-vypadat-baleni-macu-pro/gallery/148978,148979,148981,148978,148980">+ 1 Fotka</a>
        </figcaption>
      </slideshow>
      <p>„Představujeme nový Mac Pro od Applu! S hrdostí vyrobený ve Spojených státech!“ zní popisek ke zmíněné fotografii. Společnost Apple zveřejnila na svém webu řadu vysoce kvalitních fotografií počítače samotného, jeho balení bylo ale až doposud obestřeno tajemstvím. Podle fotografií, zveřejněných na <a href="https://www.instagram.com/p/B5G4-TYBQb0/?igshid=1p3wuzoth5tx8">Instagramu</a>, se bude Mac Pro dodávat v krabicích, rozdělených na dvě části, a balení bude zajištěno textilním popruhem. Vrchní část krabice bude opatřena madly pro lepší přístup ke spodní části.</p>
      <figure>
        <iframe data-src="https://twitter.com/realDonaldTrump/status/1197316106236481539?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Uvnitř krabice bude Mac Pro chráněn vrstvami speciálně zpracovaného papíru, který díky své specifické struktuře dokáže skvěle pohltit nárazy. Vybrané modely Macu Pro se pak podle snímků budou dodávat s již předinstalovanými kolečky. Nový Mac Pro by se měl spolu s monitorem Pro Display XDR začít oficiálně prodávat letos v prosinci. Nový Mac Pro přinese pro platformu macOS doposud nevídaný výkon.</p>
      <p>Nový modulární Mac Pro může být v nejvyšší konfiguraci osazen až 28jádrovým procesorem Intel Xeon, až 1,5TB RAM a až 4TB PCIe SSD úložištěm. Počítač bude vybaven až osmi rozšiřujícími PCIe sloty pro další příslušenství.</p>
      <figure>
        <a href="https://jablickar.cz/donald-trump-ukazal-jak-bude-vypadat-baleni-macu-pro/77292980_227762558189935_5517409184793506939_n/">
          <img src="https://jablickar.cz/wp-content/uploads/2019/11/77292980_227762558189935_5517409184793506939_n.jpg"/>
        </a>
      </figure>
    </article>
  </body>
</html>