<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zaxid.net/sadoviy_prokomentuvav_mozhlivist_vnesennya_50_mln_grn_zastavi_n1493362"/>
    <meta property="og:site_name" content="ZAXID.NET"/>
    <meta property="article:published_time" content="2019-11-21T17:21:00+00:00"/>
    <meta property="og:title" content="Андрій Садовий прокоментував можливість внесення 50 млн грн застави"/>
    <meta property="og:description" content="У четвер, 21 листопада, після вручення підозри міському голові Львова Андрію Садовому стало відомо, що Спеціалізована антикорупційна прокуратура (САП) клопотатиме перед судом про з..."/>
  </head>
  <body>
    <article>
      <h1>Андрій Садовий прокоментував можливість внесення 50 млн грн застави</h1>
      <address><time datetime="2019-11-21T17:21:00+00:00">21 Nov 2019, 17:21</time> by <a rel="author" href="https://zaxid.net/blogger/sofiya_lazurkevich_u52531/" target="_blank">Софія Лазуркевич</a></address>
      <p>У четвер, 21 листопада, після <a href="https://zaxid.net/prokurori_sap_vruchili_andriyu_sadovomu_ofitsiynu_pidozru_n1493337">вручення підозри</a> міському голові Львова <a href="https://zaxid.net/zaxid.net/andriy_sadoviy_tag51526/">Андрію Садовому</a> стало відомо, що Спеціалізована антикорупційна прокуратура (САП) клопотатиме перед судом про заставу у 50 млн грн. Коментуючи цю інформацію у студії <a href="https://www.facebook.com/ZaxidNet/videos/2717856878252555/?__xts__[0]=68.ARBVrfIFQsoo-JcoEQkAxskvlC2vZV5ywaTl_UEs97uTQfguYN5iVgsGqufBcVDVV5t8SKRWfkhAwO2gyK9SwdwOQKOJzeYTBm9KN5Ow2ak_oeGE3DUmytCDxS2Zv_ag4vfLIb184XdCWnttEPtKebNq8osXy3z0BAm3YnpyM2HoIvj_Lt0-j5aLB51kCBJU68dJOBsy2W6dpQsXqWSQ4XVTBBRxF_2K_XFfvo45YoyD0SABrCA92plGrV5ug753KKbAjGZuIgt9jKQwWDlo-NzIw1IInCvZoia2SiLy_OEEcMUiO2flPBtKu0jIvBmlOc9JuYQ-aBkYJcfLxqawllWWOfa8p6FvqMRvMA&amp;__tn__=-R">ZAXID.NET.LIVE</a>, Андрій Садовий <a href="https://zaxid.net/www.facebook.com/ZaxidNet/videos/2717856878252555/?__xts__%5B0%5D=68.ARBVrfIFQsoo-JcoEQkAxskvlC2vZV5ywaTl_UEs97uTQfguYN5iVgsGqufBcVDVV5t8SKRWfkhAwO2gyK9SwdwOQKOJzeYTBm9KN5Ow2ak_oeGE3DUmytCDxS2Zv_ag4vfLIb184XdCWnttEPtKebNq8osXy3z0BAm3YnpyM2HoIvj_Lt0-j5aLB51kCBJU68dJOBsy2W6dpQsXqWSQ4XVTBBRxF_2K_XFfvo45YoyD0SABrCA92plGrV5ug753KKbAjGZuIgt9jKQwWDlo-NzIw1IInCvZoia2SiLy_OEEcMUiO2flPBtKu0jIvBmlOc9JuYQ-aBkYJcfLxqawllWWOfa8p6FvqMRvMA&amp;__tn__=-R">заявив</a>, що у його родини просто нема таких коштів.</p>
      <p>«Я собі важко уявляю, де вони ту суму нарахували», – сказав Андрій Садовий.</p>
      <p>На уточнююче запитання, де він братиме гроші на внесення застави, мер Львова відповів: «Буду звертатись до людей. Ви знаєте, моя <a href="https://public.nazk.gov.ua/declaration/0ab6de99-32cd-4d33-a30a-927303aa76b9?fbclid=IwAR1pvpTE-M6xxeYSUzOgNNPfbaD6WXxVIKuPZH32vLnH7OGfBnVOLFGBPCw">декларація</a> є публічна, все що я маю. Подивіться – моя зарплата, те, що [дружина] Катерина отримує, у нас немає чогось іншого. Є будинок, є машина, можливо, треба буде щось продавати».</p>
      <p>Нагадаємо, що вранці у четвер, 21 листопада, САП <a href="https://zaxid.net/prokurori_sap_vruchili_andriyu_sadovomu_ofitsiynu_pidozru_n1493337">оголосила підозру</a> Андрію Садовому по справі будівництва індустріального парку у Рясному.</p>
      <p>Йдеться про стару справу, в рамках якої правоохоронці кілька разів у 2016 році <a href="https://zaxid.net/gpu_provodit_obshuki_u_lvivskiy_meriyi_shhodo_nezakonnogo_prodazhu_zemli_za_140_mln_n1409651">проводили обшуки</a> у міськраді Львова, а самого Андрія Садового у липні 2017 року викликали на <a href="https://zaxid.net/sadoviy_rozpoviv_podrobitsi_yogo_dopitu_u_genprokuraturi_n1430291">допит у Генпрокуратуру</a>.</p>
      <p>У 2016 році, повідомляючи про цю справу, прокуратура заявила, що міськрада Львова надто дешево продала землю під цей індустріальний парк – за 52 млн грн, хоча, на думку прокурорів, ринкова ціна цієї ділянки становить 140 млн грн.</p>
      <p>Нагадаємо, один з найбільших індустріальних девелоперів Європи нідерландська компанія CTP у 2015 році перемогла в міжнародному конкурсі на управління майбутнім <a href="https://zaxid.net/gollandtsi_zgolosilisya_zbuduvati_u_lvovi_pershiy_v_ukrayini_industrialniy_park_n1354501">індустріальним парком</a> площею понад 23 га у промисловій зоні Рясне-2. Відповідно до грошової оцінки, голландці заплатили за землю 52 млн грн і зобов'язались інвестувати в інфраструктуру парку 50 млн євро, залучити потужних виробників та створити понад 3000 нових робочих місць. Втім, будівництво індустріального парку поки так і не почалося через відкрите кримінальне провадження і через <a href="https://zaxid.net/u_ryasnomu_znyali_blokpost_na_dilyantsi_pid_industrialniy_park_n1426315">протести</a> місцевих мешканців, які вважали що ця земля належить їм. У листопаді 2017 року Львівська міська рада <a href="https://zaxid.net/lvivska_miskrada_zatverdila_memorandum_shhodo_spirnoyi_zemli_z_ryasneruskim_n1441718">підписала</a> з місцевими мешканцями меморандум про порозуміння.</p>
    </article>
  </body>
</html>