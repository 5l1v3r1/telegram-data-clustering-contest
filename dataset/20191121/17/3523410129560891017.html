<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641235/%D8%AF%D9%88%D9%84%D8%AA-%DA%A9%D8%A7%D8%B1%DA%AF%D8%B1-%D9%81%D9%88%D8%B1%D8%A7%D9%8B-%DA%A9%D8%B4%D9%88%D8%B1-%D9%81%D9%84%D8%B3%D8%B7%DB%8C%D9%86-%D8%B1%D8%A7-%D8%A8%D9%87-%D8%B1%D8%B3%D9%85%DB%8C%D8%AA-%D9%85%DB%8C%E2%80%8C%D8%B4%D9%86%D8%A7%D8%B3%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T17:20:00+00:00"/>
    <meta property="og:title" content="دولت کارگر فوراً کشور فلسطین را به رسمیت می‌شناسد"/>
    <meta property="og:description" content="حزب کارگر انگلیس در اعلامیه انتخاباتی خود اعلام کرد این حزب درصورت پیروزی در انتخابات و تشکیل دولت، بلافاصله کشور فلسطین را به رسمیت می‌شناسد."/>
  </head>
  <body>
    <article>
      <h1>
        <a href="https://www.bultannews.com/fa/news/641235/%D8%AF%D9%88%D9%84%D8%AA-%DA%A9%D8%A7%D8%B1%DA%AF%D8%B1-%D9%81%D9%88%D8%B1%D8%A7%D9%8B-%DA%A9%D8%B4%D9%88%D8%B1-%D9%81%D9%84%D8%B3%D8%B7%DB%8C%D9%86-%D8%B1%D8%A7-%D8%A8%D9%87-%D8%B1%D8%B3%D9%85%DB%8C%D8%AA-%D9%85%DB%8C%E2%80%8C%D8%B4%D9%86%D8%A7%D8%B3%D8%AF">دولت کارگر فوراً کشور فلسطین را به رسمیت می‌شناسد</a>
      </h1>
      <h2>حزب کارگر انگلیس در اعلامیه انتخاباتی خود اعلام کرد این حزب درصورت پیروزی در انتخابات و تشکیل دولت، بلافاصله کشور فلسطین را به رسمیت می‌شناسد.</h2>
      <address><time datetime="2019-11-21T17:20:00+00:00">21 Nov 2019, 17:20</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، <b>حزب کارگر انگلیس،</b> روز پنجشنبه از اعلامیه انتخاباتی ۱۰۷ صفحه‌ای خود رونمایی کرد، که در آن از اصول سیاست خارجی دولت بالقوه تحت رهبری «<b>جرمی کوربین</b>» رهبر حزب کارگر هم پرده‌برداری شده است.</p>
      <p>کوربین در مراسم رونمایی از این اعلامیه گفت: «زمانی که میلیاردرها و بانک‌دارها در دنیای سیاست به قدرت می‌رسند، طرف مردم قرار نمی‌گیرند. یک سوم میلیاردرها به حزب محافظه‌کار کمک مالی کردند. میلیاردرها و ابَر پولدارها، فراریان از <b>پرداخت مالیات</b>، رؤسای بی‌انصاف و آلوده‌کنندگان اصلی محیط زیست، همگی به حزب محافظه‌کار مدیون هستند».</p>
      <p>کوربین افزود:‌ «اما آن‌ها (میلیاردرها) مالک ما نیستند. آن‌ها مالک حزب کارگر نیستند. مردم مالک حزب کارگر هستند. به همین دلیل است که میلیاردرها به ما حمله می‌کنند. به همین دلیل است که رسانه‌های تحت تملک میلیاردرها علیه ما دروغ پردازی می‌کنند».</p>
      <p>رهبر حزب کارگر درباره خروج بریتانیا از اتحادیه اروپا گفت: «[بوریس] جانسون [نخست‌وزیر انگلیس] برگزیت را دزدید. او می‌خواهد خدمات ملی سلامت انگلیس را به حراج بگذارد. ولی ما نمی گذاریم دست دونالد ترامپ به خدمات ملی سلامت ما برسد».</p>
      <p>هواداران حزب کارگر فریاد زدند: «[خدمات ملی سلامت] فروشی نیست».</p>
      <p>او در مناظره انتخاباتی با «بوریس جانسون» نخست‌وزیر انگلیس نیز گفته بود: «چیزی که از طرح دولت می‌دانیم- از آنچه که آقای جانسون انجام داده- جلسات مخفیانه‌ای است که با آمریکا برگزار کرده. در این جلسات پیشنهاد شده بازار نظام سلامت ما به روی شرکت‌های آمریکایی باز شود.»</p>
      <p>کوربین ادامه داد: «توافق جانسون آغازی برای مذاکرات خسته‌کننده و قول های عمل نشده بعدی و بعدی خواهد بود. این توافق تنها آغازی برای تعلیق بیشتر خروج از اتحادیه اروپا است. بگذارید حرف آخر را به مردم واگذار کنیم تا بار دیگر درخصوص برگزیت همه پرسی برگزار شود و تفرقه در این کشور پایان یابد. همه مردم بریتانیا عطش تغییری جدی در این کشور را دارند. زمان ایجاد تغییری حقیقی است».</p>
      <p>در اعلامیه انتخاباتی حزب کارگر آمده است: «حزب محافظه‌کار در داشتن نقشی سازنده در حل مهم‌ترین بحران‌های بشری نظیر کشمیر، یمن و میانمار و تشدید تنش‌ها با ایران شکست خورده است. در برخی موارد، آن‌ها در برابر قوانین بین‌المللی ساکت نشستند، برای مثال آن‌ها از انتقاد از محمد بن سلمان، شاهزاده سعودی به‌خاطر دست داشتن در قتل روزنامه‌نگاری به نام جمال قاشقچی سر باز زدند».</p>
      <p>این اعلامیه می‌افزاید:‌ «حزب کارگر خود را متعهد به ایجاد صلحی جامع در خاورمیانه بر اساس راه‌کار دو کشوری می‌داند. هیچ راه‌کار نظامی برای این درگیری وجود ندارد و مسائل باید بر اساس عدالت و قوانین بین‌الملل حل شود. اشغال‌گری و شهرک‌سازی باید متوقف شود. دولت کارگر فوراً کشور فلسطین را به رسمیت خواهد شناخت».</p>
      <p>کوربین روز سه‌شنبه در حساب توئیتری خود نوشت: «من از قطعنامه شورای امنیت سازمان ملل مبنی بر اینکه شهرک‌سازی در کرانه باختری "نقض آشکار قوانین بین‌الملل" است، حمایت می‌کنم».</p>
      <p>او اقدام رژیم صهیونیستی در توسعه شهرک‌سازی در کرانه باختری را «مانعی برای صلح» دانست.</p>
      <p>انتخابات زودهنگام در انگلیس قرار است در تاریخ ۱۲ دسامبر (۲۱ آذرماه) برگزار شود. جانسون درخواست برگزاری این انتخابات را بعد از آن صادر کرد که نتوانست کشورش را در موعد مدنظر خود یعنی ۳۱ اکتبر (۹ آبان) از اتحادیه اروپا خارج کند. </p>
    </article>
  </body>
</html>