<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121205/piotrowicz-zdegradowany-z-dnia-na-dzien-po-wprowadzeniu-stanu-wojennego-prokuratura-zaprzecza.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-21T17:22:00+00:00"/>
    <meta property="og:title" content="Piotrowicz zdegradowany &quot;z dnia na dzień&quot; po wprowadzeniu stanu wojennego? Prokuratura zaprzecza"/>
    <meta property="og:description" content="Posłowie PiS przekonują, że po wprowadzeniu stanu wojennego Stanisław Piotrowicz został zdegradowany &quot;z dnia na dzień&quot;, ponieważ odmówił wszczęcia śledztw o charakterze politycznym. Według TVN24 jednak, kandydat PiS do Trybunału Konstytucyjnego prowadził śledztwa w prokuraturze wojewódzkiej do końca 1981 roku."/>
  </head>
  <body>
    <article>
      <h1>Piotrowicz zdegradowany "z dnia na dzień" po wprowadzeniu stanu wojennego? Prokuratura zaprzecza</h1>
      <address>
        <time datetime="2019-11-21T17:22:00+00:00">21 Nov 2019, 17:22</time>
      </address>
      <h4>Posłowie PiS przekonują, że po wprowadzeniu stanu wojennego Stanisław Piotrowicz został zdegradowany "z dnia na dzień", ponieważ odmówił wszczęcia śledztw o charakterze politycznym. Według TVN24 jednak, kandydat PiS do Trybunału Konstytucyjnego prowadził śledztwa w prokuraturze wojewódzkiej do końca 1981 roku.</h4>
      <p>W uzasadnieniu dotyczącym kandydatury Piotrowicza na sędziego TK, posłowie PiS opisują jego życiorys. Wskazują, że po ukończeniu aplikacji prokuratorskiej Piotrowicz szybko awansował do wydziału śledczego ówczesnej Prokuratury Wojewódzkiej w Krośnie. Tam miał prowadzić najpoważniejsze śledztwa o charakterze kryminalnym czy gospodarczym.</p>
      <p>Posłowie PiS podkreślili, że Piotrowicz krytykował wprowadzenie stanu wojennego oraz odmówił wszczęcia śledztw politycznych, za co miał zostać zdegradowany przez komunistów do prokuratury niższego szczebla.</p>
      <p>Według TVN24, w 2016 roku Prokuratura Okręgowa w Krośnie informowała, że Piotrowicz prowadził śledztwa gospodarcze i kryminalne do 31 grudnia 1981 roku. Nie został wobec tego zdegradowany "z dnia na dzień" (stan wojenny wprowadzono 13 grudnia).</p>
      <p>Ponadto, w aktach Piotrowicza nie ma informacji o rzekomych konsekwencjach, jakich miał doświadczyć Piotrowicz. "W aktach osobowych nie znajdują się dokumenty świadczące o wymierzeniu kar lub [przyznaniu - przyp. red.] nagród" – czytamy w komunikacie prokuratury.</p>
      <footer>/ Źródło: <a href="http://www.tvn24.pl/">TVN24<br/></a>/ bal</footer>
    </article>
  </body>
</html>