<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Felietony/311219868-Plocinski-OK-boomer.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-21T17:53:00+00:00"/>
    <meta property="og:title" content="Płociński: OK boomer!"/>
    <meta property="og:description" content="Ta fraza zyskuje popularność w szalonym tempie. Rozgorzała nowa pokoleniowa wojna."/>
  </head>
  <body>
    <article>
      <h1>Płociński: OK boomer!</h1>
      <address><time datetime="2019-11-21T17:53:00+00:00">21 Nov 2019, 17:53</time> by <a rel="author">Michał Płociński</a></address>
      <p>
        <b>Ta fraza zyskuje popularność w szalonym tempie. Rozgorzała nowa pokoleniowa wojna.</b>
      </p>
      <p>W wolnym tłumaczeniu „OK boomer" oznacza „Cicho, dziadku". Boomersi to pokolenie powojennego wyżu demograficznego, ale to tylko figura retoryczna. Dla pokolenia internetu dorastającego w czasach szybkich przemian i globalizacji boomerem jest każdy ze starego świata; każdy, kto dziś nie kuma, nie ogarnia. To więc a rebours dawne „Cicho, szczylu – co ty wiesz o życiu?". Dziś to młodzi świetnie radzący sobie z nowymi technologiami mają poczucie, że wiedzą o świecie dużo więcej niż starsze, pogubione w nim pokolenia.</p>
      <p>Krótkie „OK boomer" ucina dyskusję w mediach społecznościowych. To inaczej: „A ten znowu to samo, czytam te argumenty od 20 lat, daj już spokój...". Najczęściej w ten sposób reaguje młody elektorat lewicy na przestrogi gospodarczych liberałów. I tak choćby Tomasza Lisa, jeszcze niedawno uważanego za nowoczesnego światowca, potraktował twitterowy profil partii Razem – „Cicho, dziadku, idą nowe czasy". W ten sposób liberałowie trafiają do jednego worka z „najcięższymi" konserwami.</p>
      <p>Ktoś powie, że to generacyjny bunt, jakich dawniej było wiele, by przypomnieć najgłośniejszy Maj '68. Tyle że tym razem młodzież jest w mniejszości. To naiwna nadzieja – wyśmiejmy starszych i przejmijmy stery. Siła głosu młodych maleje z wyborów na wybory i prędzej grozi nam dyktat emerytów, bo o ile w wyżach lat 50. i 80. rocznie rodziło się w Polsce prawie 800 tys. dzieci, o tyle w niżu z początku XXI w. było ich już ponad dwa razy mniej.</p>
      <p>Prawdziwa polityka rozgrywa się przy urnach, nie w mediach społecznościowych. Rozkręcanie generacyjnej wojny na Twitterze tylko w ograniczonym stopniu przełoży się na demokratyczne zmiany. Czy nie lepiej więc poszukać ponadpokoleniowego porozumienia? Inaczej polityczne starcie „OK boomer" z „Cicho, szczylu" rozegra się na boisku demografii.</p>
    </article>
  </body>
</html>