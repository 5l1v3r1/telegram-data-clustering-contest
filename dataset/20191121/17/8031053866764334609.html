<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bf%ce%b1%cf%83%ce%b1-%cf%80%ce%b1%cf%81%ce%b1%ce%b4%ce%af%ce%b4%ce%b5%ce%b9-%cf%83%ce%b5%ce%bc%ce%b9%ce%bd%ce%ac%cf%81%ce%b9%ce%b1-%ce%b3%ce%b9%ce%b1-%cf%84%ce%b7%ce%bd-%ce%b1%ce%bd%cf%84.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-21T17:09:56+00:00"/>
    <meta property="og:title" content="ΟΑΣΑ: «Παραδίδει» σεμινάρια για την αντιμετώπιση της ρατσιστικής βίας – Ποιους θα αφορούν"/>
    <meta property="og:description" content="Εκπαιδευτικά σεμινάρια θα πραγματοποιήσει ο ΟΑΣΑ σε στελέχη και οδηγούς του. Τα σεμινάρια αυτά  διοργανώνονται με σκοπό την αντιμετώπιση ρατσιστικών συμπεριφορών στα μέσα μαζικής μεταφοράς."/>
  </head>
  <body>
    <article>
      <h1>ΟΑΣΑ: «Παραδίδει» σεμινάρια για την αντιμετώπιση της ρατσιστικής βίας – Ποιους θα αφορούν</h1>
      <address>
        <time datetime="2019-11-21T17:09:56+00:00">21 Nov 2019, 17:09</time>
      </address>
      <p>
        <b>Εκπαιδευτικά σεμινάρια θα πραγματοποιήσει ο ΟΑΣΑ σε στελέχη και οδηγούς του. Τα σεμινάρια αυτά  διοργανώνονται με σκοπό την αντιμετώπιση ρατσιστικών συμπεριφορών στα μέσα μαζικής μεταφοράς.</b>
      </p>
      <p>Σεμινάρια κατά της ξενοφοβίας και του ρατσισμού στα Μέσα Μαζικής Μεταφοράς θα πραγματοποιηθούν το προσεχές διάστημα σε οδηγούς λεωφορείων αλλά και σε στελέχη του Οργανισμού Αστικών Συγκοινωνιών της Αθήνας (ΟΑΣΑ).</p>
      <p>Οι εκπαιδευτικές δράσεις, οι οποίες στόχο έχουν την ενημέρωση των εργαζομένων στο σύστημα των Μέσων Μαζικής Μεταφοράς θα πραγματοποιηθούν στο πλαίσιο του ευρωπαϊκού προγράμματος “REVERT: REsilience without ViolencE, Resistance without haTe in Public transport”. Οι δράσεις που έχουν προγραμματιστεί θα περιλαμβάνουν εκπαίδευση των ανθρώπων που εκπαιδεύουν τους οδηγούς και τα στελέχη του ΟΑΣΑ.</p>
      <p>Επίσης προτείνεται η διοργάνωση ημερίδων πληροφόρησης για την προώθηση της γνώσης σχετικά με το έργο και τους πόρους του, βιωματικά σεμινάρια για την παροχή γνώσεων και δεξιοτήτων διαχείρισης και επίλυσης των συγκρούσεων αλλά και μικτές δραστηριότητες με μετανάστες και πρόσφυγες για την αποσταθεροποίηση πιθανών υπαρχόντων στερεοτύπων και προκαταλήψεων.</p>
      <p>Στο πρώτο στάδιο του έργου προηγήθηκε ήδη ανασκόπηση εκθέσεων και αναφορών για το φαινόμενο της ξενοφοβίας στην Ελλάδα, συνεντεύξεις με πρόσφυγες και μετανάστες θύματα και ρατσιστικών επιθέσεων εντός των Μ.Μ.Μ. Και με το επιβατικό κοινό γενικά αλλά και συζητήσεις με οδηγούς και στελέχη του ΟΑΣΑ.</p>
      <p><b> </b>Τα βασικά ερευνητικά συμπεράσματα από τις δράσεις που προηγήθηκαν καταδεικνύουν ότι:</p>
      <p>Τα συχνότερα θύματα ξενοφοβικής και ρατσιστικής συμπεριφοράς εντός των Μ.Μ.Μ. είναι γυναίκες μετανάστριες και πρόσφυγες με μουσουλμανικό υπόβαθρο, που μεταφέρουν παιδιά σε καροτσάκι.<br/>Συχνότεροι δράστες φαίνεται να είναι ηλικιωμένοι άνδρες και γυναίκες, με τις ηλικιωμένες γυναίκες να αναγνωρίζονται ως τα άτομα που επιτίθενται πιο συχνά σε μετανάστριες και πρόσφυγες.<br/>Η ξενοφοβική και ρατσιστική συμπεριφορά, σύμφωνα με τα ευρήματα, εκφράζεται συνήθως με λεκτική βία και σπάνια με σωματική βία.<br/>Οι δύσκολες συνθήκες, ιδίως κατά τις ώρες αιχμής, και τα αρνητικά συναισθήματα που δημιουργούνται από την παρατεταμένη οικονομική κρίση της χώρας αναφέρθηκαν ως κύριοι παράγοντες που δημιουργούν ένταση και οδηγούν σε επιθετική συμπεριφορά στα μέσα μαζικής μεταφοράς.<br/>Από την πλευρά τους, οι μετανάστες και οι πρόσφυγες, συνήθως, δεν ανταποκρίνονται σε τέτοιες συμπεριφορές συνήθως εξαιτίας έλλειψης κατανόησης της ελληνικής γλώσσας, αν έφθασαν πρόσφατα στη χώρα, και, ως εκ τούτου, του περιεχομένου της σύγκρουσης, αν και κατανοούν την αρνητική φύση της. Επιπλέον εκφράστηκαν φόβοι για πιθανές αρνητικές συνέπειες σε νομικές διαδικασίες, όπως π.χ. στην απόκτηση άδειας παραμονής.</p>
      <p>Σύμφωνα με τους συμμετέχοντες στο πρόγραμμα, η γνώση της ελληνικής γλώσσας από μετανάστες και πρόσφυγες, φαίνεται να είναι ένας σημαντικός παράγοντας που αποθαρρύνει την ξενοφοβική συμπεριφορά. Οι μετανάστες και οι πρόσφυγες με μακροχρόνια παραμονή στη χώρα που γνωρίζουν τη γλώσσα, απαντούν μερικές φορές σε ξενοφοβικές και ρατσιστικές συμπεριφορές και, όπως υποδηλώνουν τα δεδομένα της έρευνας, αυτό συμβάλλει στη μείωση της έντασης.</p>
      <p>Σύμφωνα με την έρευνα, οι παρευρισκόμενοι, μάρτυρες επιθετικών ξενοφοβικών και ρατσιστικών περιστατικών, αποφεύγουν να εμπλακούν και μόνο σπάνια παρεμβαίνουν, συνήθως κλιμακώνοντας την ένταση. Κι αυτό γιατί οι παρευρισκόμενοι παρεμβαίνουν εφόσον το κάνουν – συχνότερα για να υποστηρίξουν τον δράστη, προκαλώντας μεγαλύτερη ένταση και κλιμάκωση της κατάστασης.</p>
      <p>Από την πλευρά τους οι οδηγοί χαρακτηρίζονται από έλλειψη γνώσεων σχετικά με συγκεκριμένες τεχνικές διαχείρισης κρίσεων, άγνοια η οποία μπορεί να θέσει σε κίνδυνο και τους ίδιους.</p>
    </article>
  </body>
</html>