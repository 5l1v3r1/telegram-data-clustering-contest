<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057948_orban-velemenye-nem-valtozott-horthyrol-a-kollaborans-kiveteles-allamferfirol"/>
    <meta property="og:site_name" content="Népszava"/>
    <meta property="article:published_time" content="2019-11-21T17:41:00+00:00"/>
    <meta property="og:title" content="Orbán véleménye nem változott Horthyról, a kollaboráns, kivételes államférfiról"/>
    <meta property="og:description" content="A kormányfő véleménye nem változott a volt kormányzóról és rendszeréről – közölte a miniszterelnök sajtófőnöke, akit Lázár János kenderesi látogatása miatt kérdeztünk."/>
  </head>
  <body>
    <article>
      <h1>Orbán véleménye nem változott Horthyról, a kollaboráns, kivételes államférfiról</h1>
      <address><time datetime="2019-11-21T17:41:00+00:00">21 Nov 2019, 17:41</time> by <a rel="author" href="https://nepszava.hu/szerzo/czene-gabor/" target="_blank">Czene Gábor</a></address>
      <p>
        <b>A kormányfő véleménye nem változott a volt kormányzóról és rendszeréről – közölte a miniszterelnök sajtófőnöke, akit Lázár János kenderesi látogatása miatt kérdeztünk.</b>
      </p>
      <p>Egészen biztos, ha valakinek a családja nagy részét kiirtották, eszébe se jutna főhajtással tisztelegni Horthy Miklós emlékének – nyilatkozta Zoltai Gusztáv a Népszavának. Zoltai az előző parlamenti ciklusban, miután lemondott a Magyarországi Zsidó Hitközségek Szövetsége (Mazsihisz) ügyvezető igazgatói posztjáról, Lázár János kancelláriaminiszter tanácsadója volt.</p>
      <p>Lázár János – jelenleg fideszes parlamenti képviselő – a hétvégén, Horthy Miklós budapesti bevonulásának 100. évfordulóján ellátogatott Kenderesre, virágot vitt a volt kormányzó sírjára, az erről készült videót pedig kitette a közösségi oldalára. Lázár kijelentette, hogy Horthy „hős katona volt, igaz magyar hazafi, akire főhajtással kell emlékeznünk”.</p>
      <p>Az akció váratlanul érte Zoltai Gusztávot. „Két és fél éve nem beszéltem Lázárral, nem tudom, mi történhetett” – mondta. Korábban ugyanis nem tapasztalta, hogy Lázár János dicsőítené Horthy Miklóst. Ebben az esetben nyilvánvalóan nem vállalta volna, hogy a tanácsadója legyen.</p>
      <p>„A vészkorszakban tizenkét hozzátartozómat pusztították el, közöttük a szüleimet és testvéreiket is. Nem a németek rakták fel a vonatra, ami a halálba szállította őket, hanem Horthy rendőrei és csendőrei” – hangsúlyozta Zoltai Gusztáv.</p>
      <p>Lázár János húzása azért is meglepő, mert 2004-ben ő volt Hódmezővásárhely polgármestere, amikor a városban megnyílt a holokauszt áldozataira emlékező első állandó vidéki kiállítás. A Miniszterelnökséget vezető államtitkárként ő jelentette be, hogy a 70. évforduló alkalmából 2014 a holokauszt emlékéve lesz Magyarországon, majd kancelláriaminiszterként is éveken keresztül ő vezette a kormány és a zsidó szervezetek egyeztető fórumaként működő Zsidó Közösségi Kerekasztalt. <br/>Köves Slomót, az Egységes Magyarországi Izraelita Hitközség (EMIH) vezető rabbiját arról kérdeztük, Lázár az egyeztetések során is hangot adott-e annak a meggyőződésének, hogy Horthy „hős katona, igaz magyar hazafi” volt. Úgy tűnik, hogy a válasz: nem. Köves Slomó szerint a valamikori kerekasztalon korlátozott komolyságú, tét nélküli beszélgetés folyt – leginkább technikai kérdésekről. "Szubsztanciális" (fontos) kérdések a legritkábban kerültek elő. Az ortodox rabbi írásban küldte el nyilatkozatát, a megjelenéshez azzal a feltétellel járult hozzá, hogy azt teljes terjedelmében közöljük. Horthy Miklósról továbbra is úgy gondolja, hogy – ha másért nem, passzivitása okán – személyében felelős a németbarát politikáért, a háborúba való belépésért, a Don-kanyari katasztrófáért, nem utolsósorban pedig „nagy- és dédszüleim jogfosztásáért, majd családjaik megsemmisítéséért”.</p>
      <p>Köves Slomó hozzátette: függetlenül attól, hogy 24 éves kormányzói regnálása alatt egyes politikai vezetők, így például Bethlen István vagy Klebelsberg Kunó, milyen teljesítményt mutattak fel egy megszűnés peremén álló 1000 éves nemzet megmaradásának érdekében, őt – mármint Horthy Miklóst – „személyében nem lehet fenntartások nélkül történelmi példaképnek tekinteni”.</p>
      <p>Köves Slomó és Semjén Zsolt miniszterelnök-helyettes két nappal Lázár kenderesi látogatása után írta alá az EMIH és a kormány között létrejött átfogó megállapodást. Ennek apropóján előtte Orbán Viktor kormányfő is találkozott az EMIH képviselőivel és Izrael askenázi főrabbijával.</p>
      <p>Szóba került-e a Lázár megnyilvánulása? A válasz ismételten: nem. Köves Slomó kifejtette, hogy „a jeles eseményen és az azt megelőző személyes beszélgetésen nem a sok szempontból zsákutcás magyar történelem – amúgy lényeges – értelmezési kérdései, hanem Magyarország, Európa, a magyar zsidó közösség és az izraeli-magyar kapcsolatok jelenkori és jövőbeni kérdései és feladatai voltak napirenden”. Azt a kérdésünket, hogy meglátása szerint a kormány részéről támogatást élvez-e a Lázár János által képviselt nézet (vagy éppen ellenkezőleg), az EMIH vezető rabbija figyelmen kívül hagyta.</p>
      <figure>
        <img src="https://nepszava.hu/i/10/12/0/1254356.jpg"/>
        <figcaption>
          <cite>Fotó: Facebook/Lázár János</cite>
        </figcaption>
      </figure>
      <figure>
        <img src="https://nepszava.hu/i/10/12/0/1254356.jpg"/>
        <figcaption>
          <cite>Fotó: Facebook/Lázár János</cite>
        </figcaption>
      </figure>
      <p>Folynak a találgatások arról, hogy Lázár Jánost mi motiválhatta, amikor demonstratív módon kiállt Horthy mellett. Tőle magától szerettük volna megtudni, hogy létezik-e olyan vélt vagy valós politikai elvárás, amelynek próbált eleget tenni. Egyebek között arra is kíváncsiak voltunk, szerinte a holokauszt áldozataira való emlékezés mennyiben egyeztethető össze Horthy Miklós (kritikátlan) méltatásával. Lázár János eddig nem reagált megkeresésünkre, így egyelőre az sem derült ki, a fideszes politikus támogatja-e a szélsőjobboldali Mi Hazánk kezdeményezését, hogy Horthy kapjon lovas szobrot és díszpolgári címet Budapesten.</p>
      <p>Orbán Viktor korábban egyik beszédében „kivételes államférfinak” nevezte a kormányzót, máskor viszont a Magyarország elnyomóival kollaborálók közé sorolta Horthy Miklóst, aki nem méltó rá, hogy tiszteletére szobrot állítsanak. (A két nyilatkozat között nem 25, hanem csak 1,5 év telt el. 2015 decemberében kollaboráns volt, 2017 júniusában kivételes államférfi.)</p>
      <p> Ennek tükrében kérdeztük a kormányfőt Horthy megítéléséről, és arról, mit gondol Lázár János kenderesi látogatásáról. A kormányfő álláspontját ismertetve Havasi Bertalan sajtófőnök nem bocsátkozott részletekbe menő okfejtésbe, szűkszavúan annyit közölt lapunkkal: „A miniszterelnök több alkalommal elmondta már a véleményét Horthy Miklósról és rendszeréről, ebben nincs változás.”</p>
    </article>
  </body>
</html>