<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/koinonia/219867_anastatosi-sta-nisia-gia-ta-kleista-kentra"/>
    <meta property="og:site_name" content="Efsyn.gr"/>
    <meta property="article:published_time" content="2019-11-21T17:13:07+00:00"/>
    <meta property="og:title" content="Αναστάτωση στα νησιά για τα Κλειστά Κέντρα"/>
    <meta property="og:description" content="Με αμηχανία και προβληματισμό υποδέχονται οι τοπικές κοινωνίες τις κυβερνητικές εξαγγελίες για τη δημιουργία Κλειστών Κέντρων Κράτησης, την ώρα που επανειλημμένα και σε όλους τους τόνους ζητούν εδώ και χρόνια το κλείσιμο των δομών που υπάρχουν και λειτουργούν από το 2015."/>
  </head>
  <body>
    <article>
      <h1>Αναστάτωση στα νησιά για τα Κλειστά Κέντρα</h1>
      <address><time datetime="2019-11-21T17:13:07+00:00">21 Nov 2019, 17:13</time> by <a rel="author">Γιώργος Παγούδης</a></address>
      <p>
        <b>Περαιτέρω ανησυχία και προβληματισμό προκάλεσε στις τοπικές κοινωνίες σε Χίο και Λέσβο η εξαγγελία της κυβέρνησης για το προσφυγικό ● Οι πρώτες πληροφορίες δείχνουν πως στη Χίο το Κέντρο Κράτησης θα δημιουργηθεί έξω από το χωριό Πιτυός και στη Λέσβο στα Μυστεγνά, 10 χλμ. μακριά από τη Μόρια</b>
      </p>
      <p>Με αμηχανία και προβληματισμό υποδέχονται οι τοπικές κοινωνίες τις κυβερνητικές εξαγγελίες για τη δημιουργία Κλειστών Κέντρων Κράτησης, την ώρα που επανειλημμένα και σε όλους τους τόνους ζητούν εδώ και χρόνια το κλείσιμο των δομών που υπάρχουν και λειτουργούν από το 2015.</p>
      <p>Με δεδομένο το αντιπροσφυγικό κλίμα που έχει καλλιεργηθεί για χρόνια σε αυτές και ακόμα πιο δεδομένη την άρνηση όλων των κοινοτήτων να συζητήσουν έστω την πιθανότητα δημιουργίας δομής στα όρια των οικισμών τους, όλοι σε Χίο και Λέσβο περιμένουν να δουν τη χωροταξική κατανομή των Κλειστών Κέντρων.</p>
      <p>Ηδη πάντως τις τελευταίες εβδομάδες έχει αναπτυχθεί κινητικότητα πάνω σε αυτό το πλέον κρίσιμο ζήτημα, με τις πρώτες πληροφορίες να δείχνουν για τη Χίο χώρο έξω από το χωριό Πιτυός, ενώ για τη Λέσβο σχετικό ρεπορτάζ της φιλοκυβερνητικής εφημερίδας «Φιλελεύθερος» φέρνει τη νέα δομή στο χωριό Μυστεγνά, 18 χιλιόμετρα από τη Μυτιλήνη και περίπου 10 χλμ. βορειοανατολικά της Μόριας. Με τον χαρακτήρα της περίκλειστης δομής να χρυσώνει το χάπι του γεγονότος της δημιουργίας μιας νέας έτσι κι αλλιώς δομής, παραμένει αμφίβολη πάντως η επιτυχία του εγχειρήματος.</p>
      <p>Χαρακτηριστικό παράδειγμα η Χίος, όπου εδώ και ημέρες ο βουλευτής Νότης Μηταράκης προσπαθεί να παρουσιάσει ως δεδομένη τη σύμφωνη γνώμη των κατοίκων του Πιτυούς, χωρίς όμως αυτό να ισχύει. «Εμείς για το μόνο που έχουμε δώσει τη συγκατάθεσή μας είναι η μεταφορά των Φυλακών Χίου στην περιοχή μας και σε καμία περίπτωση για το προσφυγικό», τόνισε ο πρόεδρος του χωριού, Μιχάλης Φυτούσης, που δεν έκρυψε τη δυσαρέσκειά του για την προσπάθεια σύνδεσης των δύο ξεχωριστών υποθέσεων.</p>
      <p>Χαρακτηριστική είναι και η δήλωση Μηταράκη για το θέμα, που, αφού χαρακτήρισε «θετικά» τα νέα μέτρα, σημείωσε και τα εξής: «Η βασική μου δέσμευση ότι η ΒΙΑΛ θα κλείσει, αρχίζει πλέον και υλοποιείται. Το νέο κέντρο θα είναι όλο κλειστό. Και η δομή του ΚΥΤ αλλά και το ΠΡΟΚΕΚΑ. Αυτό σημαίνει ότι όσοι μπαίνουν σε αυτά τα κέντρα δεν θα γίνονται αντιληπτοί από την τοπική κοινωνία. Επειτα μπαίνει ο παράγοντας της εντοπιότητας στις προσλήψεις προσωπικού, ενώ αυτή η δομή θα χρησιμοποιηθεί αργότερα για τη στέγαση των δικαστικών φυλακών Χίου».</p>
      <p>Για το θέμα υπάρχει προγραμματισμένη Λαϊκή Συνέλευση στο Πιτυός το Σάββατο, ενώ σύντομα αναμένεται η εισαγωγή του στο δημοτικό συμβούλιο, αφού θα έχει προηγηθεί σύσκεψη των δύο βουλευτών του νομού, του αντιπεριφερειάρχη και του δημάρχου.</p>
      <p>Αρνητικά επίσης εκφράστηκε η αντιπροσφυγική Παγχιακή Επιτροπή Αγώνα, ενώ ήδη αρνητικά εκφράζονται οι δυνάμεις αλληλεγγύης στο νησί, όπως και οι δημοτικές παρατάξεις της Χιακής Συμπολιτείας και της ΛΑΣ. Χαρακτηριστική είναι η τοποθέτηση του συγγραφέα Γιάννη Μακριδάκη: «Η κυβέρνηση ανακοίνωσε την ανέγερση κλειστής φυλακής για πρόσφυγες και μετανάστες, χωρητικότητας “5.000+” στην ορεινή ενδοχώρα της Χίου, σε περιοχή όπου οι συνθήκες διαβίωσης είναι απάνθρωπες» σημειώνει, αφού το μέρος είναι γνωστό για το βραχώδες τοπίο και τον εν γένει αφιλόξενο χαρακτήρα του.</p>
      <p>Ο ίδιος υπενθυμίζει ότι «η περιοχή αυτή είναι το θέατρο της πρώτης κοινωνικής επανάστασης, αφού εκεί ο Δρίμακος και οι λοιποί καταπιεσμένοι δούλοι ξεσηκώθηκαν ενάντια στην εκμετάλλευση ανθρώπων από ανθρώπους», ενώ επισημαίνει και το γεγονός ότι η περιοχή έχει δεσμευτεί για αιολικά πάρκα!</p>
      <p>Ο κυβερνητικός βουλευτής αναμένεται να επιστρατεύσει το δίλημμα «ανεξέλεγκτη ΒΙΑΛ ή νέα κλειστή δομή» για να πείσει την κοινή γνώμη.</p>
      <h3>Η κατάσταση στη Λέσβο</h3>
      <p>Ανάλογη είναι και η κατάσταση στη Λέσβο, με τη διαφορά ότι κανείς ακόμα πλην της προαναφερόμενης εφημερίδας δεν έχει αναφέρει πιθανή χωροθέτηση του νέου Κλειστού Κέντρου Κράτησης στο νησί.</p>
      <p>Τα Μυστεγνά, ένα χωριό 400 κατοίκων, που ανήκει στον Δήμο Μυτιλήνης και βρίσκεται στα όρια με τον νέο Δήμο Δυτικής Λέσβου, πιθανότατα τώρα θα πληροφορείται τις εξελίξεις που το αφορούν.</p>
      <p>Οσον αφορά τον νέο Δήμο Δυτικής Λέσβου, ο δήμαρχος Ταξιάρχης Βέρος φρόντισε από προχτές να στείλει το σχετικό μήνυμα για τις προθέσεις του, με το δημοτικό συμβούλιο να αποφασίζει να κλείσει την άτυπη δομή προσωρινής φιλοξενίας στη Συκαμνιά, που προσέφερε τα μέγιστα στην πρώτη υποδοχή ανθρώπων που βγαίνουν όλα αυτά τα χρόνια στις βόρειες / βορειοανατολικές ακτές του νησιού, βρεγμένοι, ξεπαγιασμένοι και πεινασμένοι, χαρίζοντας στο χωριό την παγκόσμια αναγνώριση για το ήθος των κατοίκων του.</p>
      <p>Οι ίδιοι οι κάτοικοι της Συκαμνιάς πάντως αντέδρασαν και διά του προέδρου τους, Γιώργου Σαρόγλου, ο οποίος στο επίμαχο Δ.Σ. υπενθύμισε τις άσχημες συνθήκες για ντόπιους και νεοφερμένους που επικρατούσαν εκεί πριν από τη λειτουργία της άτυπης δομής. «Το 2015, η Συκαμνιά ήταν ένα απέραντο σκουπιδαριό. Οι πρόσφυγες άναβαν φωτιές τις νύχτες γιατί κρύωναν κι εμείς γυρίζαμε με ομάδες πυρασφάλειας να τις σβήσουμε, συναντώντας τα αγριεμένα βλέμματά τους, όπως ήταν φυσικό. Είχαν σπάσει και το Δημοτικό Σχολείο για να πηγαίνουν στις τουαλέτες. Πήραμε λοιπόν την απόφαση και βάλαμε τους όρους χρήσης σε συνεννόηση με την Υπατη Αρμοστεία του ΟΗΕ για τους Πρόσφυγες» τόνισε μεταξύ άλλων ο κ. Σαρόγλου.</p>
      <p>«Εμείς προστατεύσαμε την τοπική κοινωνία και τους ανθρώπους αυτούς» κατέληξε ο ίδιος. Χαρακτηριστικό είναι, τέλος, ότι η συζήτηση στο Δ.Σ. προκλήθηκε από πρόταση της αστυνομίας που ζητούσε την 6μηνη παράταση της λειτουργίας της άτυπης δομής.</p>
      <p>Το ερώτημα λοιπόν για το ποιος αιρετός και κάτοικος στα νησιά θα δεχτεί στην περιοχή του μια νέα δομή παραμένει. Πόσο μάλλον όταν προεκλογικά οι νυν κυβερνώντες, εθνικά και τοπικά, υπόσχονταν «καμία νέα δομή» και ότι θα... εξαφανίσουν τους πρόσφυγες, καλλιεργώντας συστηματικά ένα αντιπροσφυγικό κλίμα. Τώρα καλούνται να επιδείξουν τις ικανότητές τους στις κυβιστήσεις...</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/dikaiomata/219842_stratopeda-fylakes-gia-25000-prosfyges-sto-anatoliko-aigaio"/>
        <a href="https://www.efsyn.gr/ellada/dikaiomata/219850_prosfyges-exoristoi-se-xeronisia"/>
        <a href="https://www.efsyn.gr/ellada/koinonia/211817_adiahorito-sta-kentra-ypodohis-tis-lesboy-kai-tis-hioy"/>
        <a href="https://www.efsyn.gr/ellada/koinonia/177927_zitoyn-na-aposyndethei-prosfygiko-apo-ti-meiosi-toy-fpa"/>
        <a href="https://www.efsyn.gr/ellada/koinonia/113922_allileggyi-kai-stirixi-apo-tin-korina-kretsoy"/>
        <a href="https://www.efsyn.gr/ellada/koinonia/109130_sygkroyseis-kai-traymaties-sti-hio"/>
      </related>
    </article>
  </body>
</html>