<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/21/podla-kollara-zaplatia-ficov-odvod-pre-banky-opat-ludia-chysta-protiopatrenie/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-21T17:23:17+00:00"/>
    <meta property="og:title" content="Podľa Kollára zaplatia Ficov odvod pre banky opäť ľudia, chystá protiopatrenie"/>
    <meta property="og:description" content="Väčšina Slovákov by mohla mať účty v bankách zadarmo. Vládna koalícia by ale musela podporiť návrh hnutia Sme rodina. Kollárovci by zasa na oplátku súhlasili s vyšším bankovým odvodom, ktorý navrhuje Smer-SD. Uviedol to líder Sme rodina, Boris Kollár. Dnes zákon garantuje klientom bánk, ktorí zarábajú menej ako 1,1 násobok..."/>
  </head>
  <body>
    <article>
      <h1>Podľa Kollára zaplatia Ficov odvod pre banky opäť ľudia, chystá protiopatrenie</h1>
      <address><time datetime="2019-11-21T17:23:17+00:00">21 Nov 2019, 17:23</time> by <a rel="author">PR service</a></address>
      <p>
        <i>
          <b>Väčšina Slovákov by mohla mať účty v bankách zadarmo. Vládna koalícia by ale musela podporiť návrh hnutia Sme rodina. Kollárovci by zasa na oplátku súhlasili s vyšším bankovým odvodom, ktorý navrhuje Smer-SD. Uviedol to líder Sme rodina, Boris Kollár.</b>
        </i>
      </p>
      <p>Dnes zákon garantuje klientom bánk, ktorí zarábajú menej ako 1,1 násobok minimálnej mzdy, základnú bankovú službu zadarmo. Podľa aktuálnych prepočtov by nemal človek dostávať na účet viac ako 460 eur mesačne, aby mal právo na zriadenie si bezplatného účtu v banke. Ročne by tak cez účet bez poplatkov nemalo prejsť viac ako 5 600 eur.</p>
      <p>Podľa predsedu Sme rodina Borisa Kollára by sa mohla táto hranica posunúť. Väčšina Slovákov zarobí mesačne o čosi viac ako minimálnu mzdu. Poplatkom v bankách sa tak nevyhnú. Tie si určuje každá banka individuálne.</p>
      <p>Sme rodina ešte začiatkom roka 2019 prišla s návrhom, aby sa hranica, kedy majú ľudia nárok na účet zadarmo, zvýšila. „<i>Predložený návrh zákona upravuje uvedené podmienky s tým, že klient nesmie mať zriadený základný balík v inej banke alebo v pobočke zahraničnej banky, jeho mesačný príjem ku dňu podania žiadosti nepresahuje 1 250 eur a súčet kreditných transakcií pripísaných na účet za kalendárny rok nepresiahne 20 000 eur,</i>“ píše sa v novele z dielne kollárovcov. Návrh však v parlamente neprešiel, proti však hlasovalo iba osem poslancov. Väčšina sa pri hlasovaní zdržala.</p>
      <related>
        <a href="https://www.hlavnydennik.sk/2019/11/21/jediny-kto-tu-pochopil-volica-je-boris-kollar/"/>
      </related>
      <p>Hnutie Sme rodina sa rozhodlo, že sa spomínanú zmenu pokúsia presadiť opäť. Z ich strany ide tentokrát o reakciu na Roberta Fica, ktorý chce bankám zvýšiť špeciálny odvod z 0,2 percenta na 0,4. Osobitný odvod zaviedla vláda v roku 2012 ako reakciu na finančnú krízu po jej nástupe. Ide o peniaze, ktoré majú slúžiť na ochranu stability bankového sektora v prípade ďalších finančných kríz. Pôvodne mali banky s platením odvodu skončiť v roku 2021.</p>
      <p>Zisk bánk by mal tento rok dosiahnuť okolo 700 miliónov eur. Počas posledného roku takmer všetky bankové inštitúcie poplatky za transakcie aj vedenie účtov zvýšili. Fico preto navrhuje, aby osobitný odvod nielen ostal v platnosti, ale dokonca sa zvýšil na dvojnásobok toho, čo platia banky dnes. Zo zhruba 130 miliónov by tak banky odviedli až 260 miliónov eur. „<i>Robert Fico predáva, ako vám ide pomôcť. Dobre vieme, že tie peniaze neskončia u vás vo vašich vreckách, ale znova v štátnom rozpočte a keď sme videli ako funguje Gorila, viete si predstaviť, v ktorých vreckách sa to ocitnú</i>,“ uviedol Kollár.</p>
      <p>Šéf Sme rodina sa obáva, že tento krok bude viesť k ďalšiemu zvyšovaniu poplatkov. Prakticky by teda zvýšený odvod zaplatili klienti bánk v platbách za služby. Práve preto budú kollárovci presadzovať zvýšenie hranice pre účet zadarmo. Ak na svoj návrh získajú podporu, sú ochotní zahlasovať za návrh Smeru. Nakoľko koalícia už nemá v parlamente väčšinu, hlasy Sme rodina pri presadení novely budú potrebovať.</p>
      <related>
        <a href="https://www.hlavnydennik.sk/2019/10/28/do-kollara-sa-navazaju-najma-novacikovia-po-volbach-ho-vsak-budu-potrebovat/"/>
      </related>
    </article>
  </body>
</html>