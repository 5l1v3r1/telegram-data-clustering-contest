<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/live-video-dancila-vilele-de-protocol-pentru-orfani/"/>
    <meta property="og:site_name" content="Cotidianul"/>
    <meta property="article:published_time" content="2019-11-21T17:46:43+00:00"/>
    <meta property="og:title" content="(VIDEO) Dăncilă, despre DNA: „Informația e doar pe jumătate falsă”"/>
    <meta property="og:description" content="Candidatul PSD a mai declarat, printre altele, că vilele de protocol vor fi deschise pentru orfani, iar deplasările și cheltuielile vor fi publice."/>
  </head>
  <body>
    <article>
      <h1>(VIDEO) Dăncilă, despre DNA: „Informația e doar pe jumătate falsă”</h1>
      <address><time datetime="2019-11-21T17:46:43+00:00">21 Nov 2019, 17:46</time> by <a rel="author">(I.R.)</a></address>
      <p>Candidatul PSD la alegerile prezidențiale, Viorica Dăncilă, a vorbit  joi seara, într-o nouă conferință de presă, despre viziunea sa, profilul de preşedinte, angajamentele pe care și le asumă și a răspuns întrebărilor presei.</p>
      <p>„Românii s-au săturat de dispreț și aroganță, de absența președintelui, să fie priviți de sus de un om care nu-și cunoaște țara. Un om care nu știe, nu vrea sau nu poate să muncească pentru țara lui. Vreau ca fiecare român să știe că sunt un om pentru care bunăstarea țării lui este pe primul loc. Am promovat întotdeauna creșterea veniturilor românilor și asta voi lupta să fac și de la Cotroceni. Voi lupta contra celor care vor să arunce România în sărăcie. Nu voi promulga nicio lege care să aducă politici de austeritate în România. Vreau ca fiecare român să știe că sunt un om care își iubește țara și poporul. Țin cu românii și cu România. Nu am vorbit niciodată țara de rău în afara granițelor țării și sunt mândră că sunt român. În pieptul meu bate o inimă românească, simt românește și vreau să aduc oamenii împreună în mandatul meu. Sunt un om cu credință și frică de Dumnezeu, acestea sunt singurele temeri pe care le am în viață: frica de Dumnezeu și teama să nu greșesc cu ceva în fața românilor, să nu dezamăgesc niciodată atunci când îmi reprezint țara. Pot sta cu fruntea sus astăzi, pentru că nu am luat nicio decizie împotriva românilor. Mandatul meu va fi cel al președintelui mediator”, a spus Dăncilă la începutul discursului.</p>
      <p>Candidatul PSD a mai declarat, printre altele, că vilele de protocol vor fi deschise pentru orfani, iar deplasările și cheltuielile vor fi publice. Totodată, a afirmat că nu va grația condamnații pentru corupție.</p>
      <p>„ Pe tot parcursul mandatului, vilele de protocol dedicate președintelui vor fi integrate într-un program dedicat copiilor orfani din România. Vor fi deschise pentru copiii orfani din România. Cred că acest lucru este un lucru de normalitate. Trebuie să fim sensibili la cei care au nevoie de sprijinul nostru. Copiii orfani, săraci sunt o prioritate pentru mine”, a spus Viorica Dăncilă.</p>
      <p>Întrebată de ce nu a făcut acest lucru în mandatul său de premier, deoarece aceasta este atribuția Guvernului, liderul PSD a susținut că a primit copii orfani la vilele de protocol, însă nu a vrut să facă informația publică.</p>
      <p>„ Acesta este pentru mine un lucru de suflet, pe care vreau să îl fac. Am făcut acest lucru. Nu am venit să spun public ceea ce am făcut. Sunt anumite lucruri pe care le faci pentru că așa consideri că trebuie să le faci. Sunt copii care nu văd și care au făcut vacanțele în vilele din protocol. Nu am venit să spun acest lucru, am făcut pentru că așa cred”, a subliniat Dăncilă.</p>
      <p>Totodată, a susținut că aderarea la Schengen, la zona euro și vizele pentru SUA sunt trei obiective majore ale sale.</p>
      <p>
        <b>Despre o chemare a sa la DNA</b>
      </p>
      <p>Dăncilă a afirmat că DNA nu a dezmințit că va fi chemată la audieri, instituția precizând doar că nu va fi chemată să dea explicații în cursul zilei de vineri. Liderul PSD a susținut că se așteaptă să fie invitată la DNA în perioada următoare.</p>
      <p>„Informația este doar pe jumătate falsă. Nu este o informație falsă. Am spus cu câteva zile înainte că toți cei care au candidat împotriva lui Klaus Iohannis au avut dosare penale, Victor Ponta în 2014, Dan Barna în primul tur și am văzut că purtătorul de mesaj al lui Klaus Iohannis m-a amenințat la o dezbatere cu procurorii. După turul întâi, pe 15 noiembrie, a fost depusă o plângere împotriva mea. Deci, ceea ce a spus DNA a fost că nu mă cheamă mâine, dar nu că nu mă va invita la DNA luni, marți sau peste o perioadă de timp. De invitat la DNA în urma acestei plângeri, cu siguranță mă vor chema. Poate mulți din echipa domnului Iohannis ar fi vrut ca mâine să mă cheme sau chiar duminică, să nu se mai voteze”, a spus Dăncilă, în cadrul unei conferințe de presă organizată la Parlament. (Vezi detalii despre plângerea la adresa lui Dăncilă <a href="https://www.cotidianul.ro/rasturnare-de-situatie-in-cazul-dancila-dna/">aici</a>)</p>
      <p>
        <b>Despre evenimentele din 10 august</b>
      </p>
      <p>Viorica Dăncilă a declarat, întrebată dacă a citit raportul desecretizat vizând mitingul din 10 august 2018, că nu mai consideră că evenimentul a fost o lovitură de stat, dar justiția trebuie să dea răspunsurile.</p>
      <p>„Am mai răspuns legat de evenimentele din 10 august. Cred că tot ceea ce am spus la dialogul deschis de acum două zile este valabil și acum. Cred că nu trebuie să venim noi cu scenarii sau cu alte interpretări. Haideți să vedem ce va spune justiția și cie ce se fac vinovați să vina în față legii să răspundă. O parte din ceea ce s-a desecretizat în raport vine în sprijinul celor afirmate înainte. Am spus atunci că seamănă cu o lovitură de stat, având în vedere că s-a încercat intrarea în Palatul Victoria. Am văzut apoi că nu a fost o lovitură de stat. Am răspuns legat de evenimentele din 10 august și eu cred că este corect să vedem ce spune justiția, pentru că nu putem face noi aceste aprecieri. Justiția este făcută de către judecători”, a spus candidatul PSD joi seară.</p>
      <p>
        <b>Despre relația cu serviciile secrete</b>
      </p>
      <p>„Am avut o colaborare instituțională bună, am primit de la SRI și SIE tot ce am cerut. Nu m-am gândit să fac o schimbare. Prioritatea unu sunt românii acum. Ca să faci o schimbare trebuie să ai motive temeinice. Dar eu știu că schimbarea o face Parlamentul, nu președintele”, a precizat Dăncilă.</p>
      <p>
        <b>Despre o moțiune de cenzură dacă ajunge președinte</b>
      </p>
      <p>„Ce a făcut Iohannis nu va face Dăncilă. Voi fi președintele tuturor românilor. El s-a comportant ca președintele PNL. Eu voi președintele tuturor, al PSD, PNL, USR, UDMR, PMP. Nu voi spune niciodată ”Demiteți un guvern”. Ar însemna că am încălcat Constituția”, a afirmat prezidențiabilul PSD.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpsdbiroupresa%2Fvideos%2F559705021511464%2F&amp;show_text=&amp;width=640" width="640" height="360" data-service="Facebook" scrolling="no"/>
      </figure>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpsdbiroupresa%2Fvideos%2F493603404578964%2F&amp;show_text=&amp;width=640" width="640" height="360" data-service="Facebook" scrolling="no"/>
      </figure>
    </article>
  </body>
</html>