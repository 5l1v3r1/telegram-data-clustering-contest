<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/kultura/koldplej-ne-idu-na-turneje-zbog-brige-za-zivotnu-sredinu/"/>
    <meta property="og:site_name" content="Krstarica"/>
    <meta property="article:published_time" content="2019-11-21T17:23:00+00:00"/>
    <meta property="og:title" content="Koldplej ne idu na turneje zbog brige za životnu sredinu"/>
    <meta property="og:description" content="LONDON - Britanska grupa Koldplej neće ići na turneju na kojoj bi promovisala najnoviji album zbog brige za životnu sredinu, odnosno zbog eventualnog"/>
  </head>
  <body>
    <article>
      <h1>Koldplej ne idu na turneje zbog brige za životnu sredinu</h1>
      <address><time datetime="2019-11-21T17:23:00+00:00">21 Nov 2019, 17:23</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>LONDON – Britanska grupa Koldplej neće ići na turneju na kojoj bi promovisala najnoviji album zbog brige za životnu sredinu, odnosno zbog eventualnog uticaja njihovih koncerata na životnu sredinu.</p>
      <p>„Bili bismo razočarani ako se zbog turneje emituje ugljendioksid“, kazao je za BBC Njuz pevač i frontmen grupe Kris Martin i dodao: „Sačekaćemo da vidimo kako naša turneja može da bude aktivno korisna“.</p>
      <p>„Svi moramo da pronađemo najbolji način da radimo sopstveni posao“, kazao je Martin i dodao da bend želi da njihove buduće turneje imaju „pozitivan uticaj“.</p>
      <p>Britanski bend se nalazi u Amanu, prestonici Jordana, gde ima dva nastupa koji će se strimovati uživo na Jutjubu.</p>
      <p>Koncerti, koji se održavaju u petak najpre u svitanje, a potom kad zalazi sunce, predstavljaće dve polovine njihovog novog albuma „Svakodnevni život“ (Everyday Life).</p>
      <p>Bend je poslednji put obišao svet 2016. i 2017. u okviru turneje Glava puna snova (A Head Full of Dreams Tour), kada su imali 122 koncerta na četiri kontinenta.</p>
      <p>„Naša sledeća turneja biće najbolja moguća verzija po životnu sredinu“, rekao je Martin. „Bili bismo razočarani ako se zbog turneje emituje ugljendioksid. Imali smo mnogo velikih turneja do sada. Kako da preokrenemo stvari tako da bude više davanja nego uzimanja?“, poručio je Martin.</p>
      <p>Dodao je da nova ploča, koja izlazi sutra, oslikava globalnu perspektivu benda.</p>
      <p>„Ako ste imali privilegiju da putujete oko sveta, znate da svi dolazimo iz istog mesta“, primetio je Martin.</p>
      <p>„Na vrlo nežan britanski način, kroz ovaj album govorimo da se ne osećamo drugačije od bilo kog čoveka na planeti“, dodao je frontmen Koldpleja.</p>
      <p>Koldplej će imati i jedan koncert u Nacionalnom istorijskom muzeju u Londonu 25. novembra, preneo je BBC na srpskom.</p>
      <p>Sav prihod sa nastupa biće doniran dobrotvornoj organizaciji za zaštitu životne sredine.</p>
      <p>(Tanjug)</p>
    </article>
  </body>
</html>