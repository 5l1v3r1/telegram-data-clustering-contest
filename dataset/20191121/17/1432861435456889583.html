<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/bgfootballother/stojcho-mladenov-trenxoryt-u-nas-e-mizhiturka-profesiqta-trqbva-da-se-uzakoni-1408516.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-21T17:26:00+00:00"/>
    <meta property="og:title" content="Стойчо Младенов: Треньорът у нас е мижитурка, професията трябва да се узакони"/>
    <meta property="og:description" content="Стойчо Младенов предложи професията треньор по футбол да се узакони и призова за подкрепа министър-председателя Бойко Борисов и спортния министър Красен Кралев Според 62-годишния наставник на казахстанския Кайсар, у нас треньорът е г-н Никой и мижитурка, защото не си отстоява правата и авторитета"/>
  </head>
  <body>
    <article>
      <h1>Стойчо Младенов: Треньорът у нас е мижитурка, професията трябва да се узакони</h1>
      <address><time datetime="2019-11-21T17:26:00+00:00">21 Nov 2019, 17:26</time> by <a rel="author">Sportlive.bg</a></address>
      <p><b><a href="https://www.sportlive.bg/tags/8933">Стойчо Младенов</a></b> предложи професията треньор по футбол да се узакони и призова за подкрепа министър-председателя Бойко Борисов и спортния министър Красен Кралев. Според 62-годишния наставник на казахстанския Кайсар, у нас треньорът е "г-н Никой" и "мижитурка", защото не си отстоява правата и авторитета. Бившият наставник на ЦСКА насочи вниманието и към други проблеми на българския футбол като липсата на лицензи за водене на клубове сред треньорите и ниското ниво на аматьорски футбол.</p>
      <p><i>"Във футбола две неща са много важни - ръководителят и старши треньорът. Вторият е всичко в клуба, той носи цялата отговорност. Особено в страни, където се инвестират много пари, там той е и мениджър. При нас старши треньорът е господин Никой. Тук 90% от треньорите са мижитурки, защото не си отстояват името и авторитета",</i> заяви Младенов.</p>
      <p>След това той пожела да отправи апел към „най-големия в държавата" - премиера Бойко Борисов, защото иначе нищо не можело да стане. <i>"Един апел към г-н Бойко Борисов и (Красен б.р;) Кралев да узаконят професията треньор по футбол и да дадат юридическа възможност за защита на треньора, защото той има и права, а не само задължения"</i>, каза специалистът.</p>
      <p><i>"Борислав Михайлов и компания не направиха абсолютно нищо за самочувствието, знанието, увереността на треньорите. Това е бич за футбола ни. Законът не защитава треньора. Решават да те гонят, гонят те и си заминаваш. Защо на (Маурисио; б.р.) Почетино му плащат обезщетение? Защото правилата са коренно различни у нас, ние сме далече от тази треньорска професия", </i>допълни Стойчо Младенов.</p>
      <p><i>"Другото, което е - допускат се треньори да работят без лицензи. Може човекът да е много добър, да разбира футбола, но трябва да има лиценз. Това говори за нивото на ръководителите във футболния съюз и нивото на шампионата ни. Защо това се позволява? Имаме премиер, който е влюбен във футбола и не се възползваме да помогне. От тук трябва да се почне, защото старши треньорът е най-главният човек в един футболен клуб"</i>, подчерта отново треньорът на Кайсар.</p>
      <p><i>"Допускаме и още една грешка. Откъде се черпят кадрите? От аматьорския футбол. От 20 г. не го виждам у нас. Там играят ветерани, няма условия, а именно там трябва да са младите футболисти и да черпим кадри. Това обаче го няма. В германския футбол черпят най-много кадри от аматьорския футбол"</i>, каза още той. <b><i><a href="https://www.sportlive.bg/bgfootball/bgfootballother/Sirakov-Trenxorskata-instituciq-v-Bylgariq-ne-syshtestvuva-458541.html">А какво каза за треньорската институция у нас Наско Сираков преди години вижте в този материал.</a></i></b></p>
      <related>
        <h4>Още по темата</h4>
        <a href="https://www.sportlive.bg/bgfootball/cska/Stojcho-Mladenov-Shte-se-zavyrna-v-cSKA-kogato-1406521.html"/>
        <a href="https://www.sportlive.bg/bgfootball/cska/Stojcho-Mladenov-Vinagi-ima-veroqtnost-da-se-vyrna-v-cSKA-1405497.html"/>
        <a href="https://www.sportlive.bg/bgfootball/cska/Stojcho-Mladenov-nqma-da-se-vryshta-v-cSKA!-Podpisa-nov-dogovor-s-Kajsar-1405321.html"/>
        <a href="https://www.sportlive.bg/bgfootball/bgfootballother/Rodnite-trenxori-zashtitiha-Petev-Chudovishtnoto-e-drugo-ne-izboryt-mu-518163.html"/>
        <a href="https://www.sportlive.bg/bgfootball/cska/Stojcho-Mladenov-s-vpechatlqvashta-lekciq-za-naj-vazhniq-faktor-za-edin-trenxor-513622.html"/>
      </related>
    </article>
  </body>
</html>