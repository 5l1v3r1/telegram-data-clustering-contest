<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641231/%D8%AF%D9%85%D8%B4%D9%82-%D8%A7%D9%82%D8%AF%D8%A7%D9%85%D8%A7%D8%AA-%D8%AA%D8%B1%DA%A9%DB%8C%D9%87-%D8%AF%D8%B1-%D8%B4%D9%85%D8%A7%D9%84-%D8%B3%D9%88%D8%B1%DB%8C%D9%87-%D8%B1%D8%A7-%D8%A8%D8%B4%D8%AF%D8%AA-%D9%85%D8%AD%DA%A9%D9%88%D9%85-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T17:20:00+00:00"/>
    <meta property="og:title" content="دمشق اقدامات ترکیه در شمال سوریه را بشدت محکوم کرد"/>
    <meta property="og:description" content="دولت سوریه حمله روز گذشته ترکیه به خودروی غیر نظامیان در شمال سوریه را به شدت محکوم کرد و از جامعه جهانی خواست مقابل اقدامات ترکیه بایستند."/>
  </head>
  <body>
    <article>
      <h1>
        <a href="https://www.bultannews.com/fa/news/641231/%D8%AF%D9%85%D8%B4%D9%82-%D8%A7%D9%82%D8%AF%D8%A7%D9%85%D8%A7%D8%AA-%D8%AA%D8%B1%DA%A9%DB%8C%D9%87-%D8%AF%D8%B1-%D8%B4%D9%85%D8%A7%D9%84-%D8%B3%D9%88%D8%B1%DB%8C%D9%87-%D8%B1%D8%A7-%D8%A8%D8%B4%D8%AF%D8%AA-%D9%85%D8%AD%DA%A9%D9%88%D9%85-%DA%A9%D8%B1%D8%AF">دمشق اقدامات ترکیه در شمال سوریه را بشدت محکوم کرد</a>
      </h1>
      <h2>دولت سوریه حمله روز گذشته ترکیه به خودروی غیر نظامیان در شمال سوریه را به شدت محکوم کرد و از جامعه جهانی خواست مقابل اقدامات ترکیه بایستند.</h2>
      <address><time datetime="2019-11-21T17:20:00+00:00">21 Nov 2019, 17:20</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، یک منبع رسمی در وزارت خارجه <b>سوریه</b> امروز (پنجشنبه) نیروهای ترکیه‌ای حاضر در شمال سوریه را <b>اشغالگر</b> نامید و گفت که آنها علیه غیرنظامیان دست به جنایت می‌زنند.</p>
      <p>او به خبرگزاری رسمی سوریه (<a href="http://www.sana.sy/?p=1058401">سانا</a>) گفت: «جمهوری عربی سوریه با شدیدترین عبارت‌ها، تجاوزات جنایتکارانه‌ای که نیروهای اشغالگر ترکیه در حق مردم سوریه مرتکب می‌شوند را محکوم می‌کند که آخرین آن، <b>حمله پهپادی</b> روز گذشته به مناطق مسکونی در حومه "تل ابیض" در استان رقه بود که پنج کشته از جمله کودکان و تعداد زخمی بر جای گذاشت.»</p>
      <p>این مقام سوری تأکید کرد که نیروهای ارتش ترکیه و عناصر همپیمان با این کشور علی رغم توافقنامه‌های آستانه و سوچی به اقدامات خود علیه مردم سوریه ادامه می‌دهند و تمامی اقداماتشان نشان از اشغالگری و تجاوزگری دارد.</p>
      <p>او گفت که حکومت سوریه برای دفاع از مردم، حاکمیت و تمامیت ارضی خود در مقابله با ترکیه به تلاش‌ها ادامه خواهد داد و از افکار عمومی و جامعه جهانی می‌خواهد تا برای توقف این تجاوزگری‌ها اقدام کنند.</p>
      <p>با وجود برقراری آتش‌بس در شمال سوریه، حملات ترکیه به مناطق شمالی این کشور هر از گاهی صورت می‌گیرد و به همین دلیل شبه‌نظامیان کُرد موسوم به «نیروهای دموکراتیک سوریه» بارها اعلام کردند که ترکیه توافق آتش‌بس را نقض می‌کند.</p>
      <p>ارتش ترکیه به همراه تروریست‌های موسوم به «ارتش آزاد» سوریه از ۱۷ مهر ماه عملیات نظامی خود را در شمال سوریه و با هدف دور کردن خطر شبه‌نظامیان کرد سوریه آغاز کردند.</p>
      <p>هشت روز پس از این عملیات (۲۵ مهر) آنکارا و واشنگتن توافق کردند که ترکیه به مدت ۱۲۰ ساعت عملیات خود را متوقف کند تا شبه‌نظامیان «یگان‌های مدافع خلق» کُرد از منطقه امن خارج شوند.</p>
      <p>پس از توافق آمریکا و ترکیه، «رجب‌طیب اردوغان» رئیس‌جمهور ترکیه و «ولادیمیر پوتین» رئیس‌جمهور روسیه ۳۰ مهر ماه جلسه‌ای در سوچی برگزار کردند و به توافقی دست یافتندکه طبق آن یگان‌های کُرد در طول ۱۵۰ ساعت، ۳۰ کیلومتر از مرز ترکیه و سوریه عقب‌نشینی می‌کنند و نیروهای امنیتی ترکیه و روسیه گشت‌زنی‌های مشترکی را در این منطقه انجام می‌دهند.</p>
    </article>
  </body>
</html>