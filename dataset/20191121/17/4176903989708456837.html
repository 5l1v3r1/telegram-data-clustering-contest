<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/srbija/pasalic-jos-jednom-preispitati-javnoizvrsiteljsku-tarifu/"/>
    <meta property="og:site_name" content="Krstarica"/>
    <meta property="article:published_time" content="2019-11-21T17:54:00+00:00"/>
    <meta property="og:title" content="Pašalić: Još jednom preispitati javnoizvršiteljsku tarifu"/>
    <meta property="og:description" content="BEOGRAD - Zaštitnik građana Zoran Pašalić smatra de je neophodno preispitati javnoizvršiteljsku tarifu vodeći računa o opštim ekonomsko-socijalnim"/>
  </head>
  <body>
    <article>
      <h1>Pašalić: Još jednom preispitati javnoizvršiteljsku tarifu</h1>
      <address><time datetime="2019-11-21T17:54:00+00:00">21 Nov 2019, 17:54</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/520859-750x430.jpg"/>
        <figcaption>Foto: Tanjug/Pixabay</figcaption>
      </figure>
      <p>BEOGRAD – Zaštitnik građana Zoran Pašalić smatra de je neophodno preispitati javnoizvršiteljsku tarifu vodeći računa o opštim ekonomsko-socijalnim uslovima života, kako ona ne bi egzistencijalno ugrožavala građane, navodi se u mišljenju koje je Ombudsman uputio Komori izvršitelja i Ministarstvu pravde.</p>
      <p>Naime, a kako se navodi u saopštenju koje je iz kancelarije Zaštitnika dostavljeno medijima, od početka rada izvršitelja 2012. najveći broj pritužbi koje je Zaštitnik građana primio na njihov rad odnosio se upravo na visinu tarife o nagradama i naknadama za rad izvršitelja, kao i dostavu pismena u postupku.</p>
      <p>Donošenjem javnoizvršiteljske tarife inicijalno propisane naknade za rad javnih izvršitelja su smanjene, konstatuje Zaštitnik, ali primećuje da su one i dalje visoke zbog načina na koji su određene vrste naknada, a time se, dodaje, pretvaraju u svojevrsan vid kazne i posebno ugrožavaju građane lošeg materijalnog statusa.</p>
      <p>Pašalić u saopštenju kaže i da je potrebno uspostaviti efikasan mehanizam dostavljanja u postupku izvršenja, a koji će osigurati efikasnost u postupanju i sprovođenju izvršenja s jedne strane i punu pravnu sigurnost za izvršnog dužnika s druge strane.</p>
      <p>On smatra da je važno da se u zakonskim okvirima izvrši standardizacija i ujednačavanje postupanja javnih izvršitelja prilikom dostavljanja, kako bi se obezbedilo njihovo jednoobrazno postupanje.</p>
      <p>Konačno, Pašalić ističe da je neophodno ojačati mehanizme kontrole rada i odgovornosti javnih izvršitelja kako bi se obezbedili zakonitost i pravilnost njihovog rada, te dosledno i u potpunosti primenjivali propisi kojima je regulisan nadzor nad njihovom radom.</p>
      <p>(Tanjug)</p>
    </article>
  </body>
</html>