<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/netanjahu-byl-obvinen-z-korupce-nazval-to-pokusem-o-prevrat/1823795?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T17:38:00+00:00"/>
    <meta property="og:title" content="Netanjahu byl obviněn z korupce, nazval to pokusem o převrat"/>
    <meta property="og:description" content="Jeruzalém - Izraelský generální prokurátor Avichaj Mandelblit obvinil premiéra Benjamina Netanjahua z podvodu, zneužití důvěry a podplácení. Premiér v reakci uvedl, že neodstoupí a obvinění označil za pokus převrat. Poznamenal také, že chce vyšetřit své vyšetřovatele. Obvinění vznesené proti Netanjahuovi se týkají tří na sobě nezávislých případů, v nichž jde mimo jiné o ovlivňování vlastníků médií a přijímání štědrých darů výměnou za politické výhody."/>
  </head>
  <body>
    <article>
      <h1>Netanjahu byl obviněn z korupce, nazval to pokusem o převrat</h1>
      <address><time datetime="2019-11-21T17:38:00+00:00">21 Nov 2019, 17:38</time> by <a rel="author" href="http://www.ctk.cz/" target="_blank">ČTK</a></address>
      <p>Jeruzalém - Izraelský generální prokurátor Avichaj Mandelblit obvinil premiéra Benjamina Netanjahua z podvodu, zneužití důvěry a podplácení. Premiér v reakci uvedl, že neodstoupí a obvinění označil za pokus převrat. Poznamenal také, že chce vyšetřit své vyšetřovatele. Obvinění vznesené proti Netanjahuovi se týkají tří na sobě nezávislých případů, v nichž jde mimo jiné o ovlivňování vlastníků médií a přijímání štědrých darů výměnou za politické výhody.</p>
      <p>Izraelský premiér dnes večer v televizním projevu odmítl, že by se dopustil něčeho nezákonného, a kritizoval způsob vyšetřování. "Nešlo jim o pravdu, šli po mně," prohlásil Netanjahu. Premiér také poznamenal, že obvinění přišlo "v politicky nejcitlivější chvíli od založení státu", a zdůraznil, že chce prošetřit osoby, které měly na starosti jeho vyšetřování. "Musíme vyšetřovat vyšetřovatele a státní prokuraturu, která přichystala tyto infikované případy," řekl. "Je to pokus o převrat založený na výmyslech a poskvrněném a zkresleném vyšetřovacím procesu," zdůraznil s tím, že Izrael povede i nadále s "odpovědností, oddaností a starostí o budoucnost nás všech".</p>
      <p>V historii Izraele je to poprvé, co bude muset úřadující předseda vlády čelit obvinění z korupce. Stíhání bude pro premiéra obrovskou komplikací při dalším složitém vyjednávání o povolebním zformování kabinetu, které dnes prezident svěřil parlamentu. Obvinění může zásadně ovlivnit i případné další volby, které nejspíš zemi čekají.</p>
      <figure>
        <img src="https://i3.cn.cz/3/1574362052_P201911211020801.jpg"/>
      </figure>
      <p>Prokurátor se rozhodl vznést proti Netanjahuovi obvinění ve všech třech případech, v nichž stíhání loni v prosinci doporučila policie. Na tiskové konferenci řekl, že jeho krok je založen na důkladném zvážení důkazů a že jej učinil zcela nestranně.</p>
      <p>Z řad opozice už se začínají ozývat hlasy, aby Netanjahu kvůli obvinění odstoupil. "Je to pro Izrael velmi smutný den," napsal na twitteru šéf centristické formace Modrá a bílá Benny Ganc. "V Izraeli není žádný převrat, jen (Netanjahuova) snaha udržet se u moci," doplnil.</p>
      <p>Zákon premiéra k rezignaci nenutí, Netanjahu se nicméně bude muset vzdát vedení ministerstev zdravotnictví a sociálních věcí, která nyní řídí. V čele resortů totiž podle zákona obviněný politik stát nesmí.</p>
      <p>Podle deníku The Times of Israel může trvat až sedm měsíců, než bude Netanjahu obžalován. Pokud jej nakonec soud shledá vinným, hrozí mu v případě úplatkářství až deset let vězení, za podvod a zneužití důvěry může skončit za mřížemi až na tři roky.</p>
      <p>Nejzávažnější kauzou je pro Netanjahua takzvaný případ 4000, v němž jde o úplatkářství a ovlivňování médií. Premiér podle vyšetřovatelů uzavřel vzájemně výhodné partnerství s mediálním magnátem Šaulem Elovičem, který je většinovým vlastníkem telekomunikační společnosti Bezeq. Ta provozuje zpravodajský server Walla a premiér podle obvinění firmě zajistil výnosné regulační opatření výměnou za příznivé zpravodajství o sobě a své vládě.</p>
      <p>Další dvě kauzy označené čísly 1000 a 2000 se týkají přijetí darů od přátel z řad miliardářů výměnou za politické protislužby a ovlivňování zpravodajství nejčtenějšího izraelského listu Jediot Achronot. Jeho vydavatel Arnon Mozes podle vyšetřovatelů za příznivé zpravodajství o Netanjahuovi získal od šéfa vlády slib, že prosadí právní úpravu, jež by poškodila jeho největšího konkurenta - list Israel hajom.</p>
      <p>Mandelblit se zveřejněním svého rozhodnutí ohledně premiérova stíhání vyčkával kvůli povolebním vyjednáváním, která trvají od zářijových předčasných voleb. Netanjahu jako šéf strany Likud nedokázal najít koaliční partnery k sestavení kabinetu a později neuspěl ani Ganc. Dnes předal prezident Reuven Rivlin štafetu parlamentu, který se má během 21 dnů pokusit najít někoho, kdo by mohl dostatečnou podporu poslanců získat.</p>
      <p>Podle analytiků ale existuje jen velmi malá šance, že by parlament mohl uspět, a zemi tak nejspíš čekají další volby, od letošního jara už třetí. V nich sice může obviněný Netanjahu jako volební lídr a kandidát na premiéra opět usilovat o vítězství, jeho pozice ale bude značně oslabená. Ve straně Likud se už ozývají hlasy, že Netanjahua by měl v křesle předsedy někdo nahradit.</p>
    </article>
  </body>
</html>