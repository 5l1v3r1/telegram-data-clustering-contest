<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-troe-viyskovykh-poraneni-na-donbasi/30285073.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T17:26:14+00:00"/>
    <meta property="og:title" content="Троє військових поранені внаслідок обстрілів на Донбасі – штаб ООС"/>
    <meta property="og:description" content="Троє українських військових зазнали бойових травм внаслідок обстрілів на Донбасі 21 листопада, повідомляє штаб операції Об’єднаних сил. «Впродовж поточної доби збройні формування Російської Федераці"/>
  </head>
  <body>
    <article>
      <h1>Троє військових поранені внаслідок обстрілів на Донбасі – штаб ООС</h1>
      <address>
        <time datetime="2019-11-21T17:26:14+00:00">21 Nov 2019, 17:26</time>
      </address>
      <p>Троє українських військових зазнали бойових травм внаслідок обстрілів на Донбасі 21 листопада, повідомляє штаб операції Об’єднаних сил.</p>
      <p>«Впродовж поточної доби збройні формування Російської Федерації чотири рази порушили режим припинення вогню. Противник обстріляв позиції наших підрозділів із ПТРК, озброєння БМП, гранатометів різних систем і великокаліберних кулеметів», – заявляють українські військові.</p>
      <p>Попередньої доби, 20 листопада, на Донбасі були <a href="https://www.radiosvoboda.org/a/news-donbas-vijna/30283903.html">поранені </a>сім українських військовослужбовці.</p>
      <p>Підтримувані Росією незаконні збройні формування «ДНР» і «ЛНР» зведених даних про обстріли 21 листопада не дають.</p>
      <p>Тристороння контактна група щодо врегулювання ситуації на Донбасі востаннє наразі оголосила про чергове припинення вогню, починаючи з півночі 21 липня, так зване «літнє» або «хлібне». Воно, як і попередні, було проголошене як всеосяжне, безумовне, стале і безстрокове. Та, як і всі попередні, воно було порушене майже відразу після заявленого початку і відтоді порушується постійно.</p>
      <p>Припинення вогню й раніше не раз проголошувалися як «безстрокові і сталі», але порушувалися практично відразу. При цьому сторони заперечують свою вину в цих порушеннях і звинувачують противників у провокаціях.</p>
      <p>Внаслідок російської гібридної агресії на сході України з квітня 2014 року, <a href="https://www.radiosvoboda.org/a/oon-zvit-ghertvy-donbas/30272212.html">за оновленими оцінками ООН</a> станом на 31 жовтня 2019 року, загинули від 13 тисяч до 13 тисяч 200 людей, із яких було щонайменше 3 тисячі 354 цивільних, приблизно 4 тисячі 100 українських бійців і приблизно 5 тисяч 650 членів російських гібридних збройних формувань.</p>
      <p>За цими ж даними, за цей час російської агресії також були поранені від 29 тисяч до 31 тисячі людей: приблизно від 7 тисяч до 9 тисяч цивільних, від 9 тисяч 500 до 10 тисяч 500 українських бійців і від 12 тисяч 500 до 13 тисяч 500 членів російських гібридних збройних формувань.</p>
    </article>
  </body>
</html>