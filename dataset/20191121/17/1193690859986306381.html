<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/parubii-ziavyvsia-na-dopyt-u-spravi-berkutivtsiv-203214.html"/>
    <meta property="og:site_name" content="5 канал"/>
    <meta property="article:published_time" content="2019-11-21T17:00:00+00:00"/>
    <meta property="og:title" content="Фінансування, зброя та криваві події 21 лютого: Парубія допитують у справі Майдану (оновлюється)"/>
    <meta property="og:description" content="Колишнього спікера ВР суд допитує вже майже 2 години"/>
  </head>
  <body>
    <article>
      <h1>Фінансування, зброя та криваві події 21 лютого: Парубія допитують у справі Майдану (оновлюється)</h1>
      <address>
        <time datetime="2019-11-21T17:00:00+00:00">21 Nov 2019, 17:00</time>
      </address>
      <p>Колишній голова Верховної Ради VIII скликання Андрій Парубій з'явився на допит у суд. Про це із зали суду повідомляє кореспондентка "5 каналу" Олена Соловйова.</p>
      <p>Парубій виступає як свідок у "справі "беркутівців". Ініціатором його допиту була сторона захисту.</p>
      <blockquote>"Ключовими політичними діячами, які здійснювали загальну координацію, були лідери парламентських опозиційних партій – Яценюк, Кличко, Тягнибок, Турчинов як координатор об'єднаної опозиції. Вони вели переговори і мали контакт і на політичному рівні відповідали за контакти з владою", – розповів Парубій.</blockquote>
      <p>Також ексспікер розповів, що 19 січня один з лідерів автомайдану оголосив, що вони вирушають до ВР і звернулися до самооборони.</p>
      <p>"Вирушили підрозділом. І побачили, що стоять техніка, автобуси, які перешкоджають. Зупинились і вимагали розблокувати. У якийсь момент без причин у сторону мітингувальників почали кидати гранати: і димові, і ті, які вибухають. Шоком було те, що гранати були обмотані залізними кульками, шматками заліза і під час розриву осколками вражали пікетувальників. Світлошумові гранати через ці кулі наносили масові поранення", – розповів Парубій.</p>
      <p>Колишнього голову ВР також запитали, <b>хто фінансував Майдан</b>.</p>
      <blockquote>"Український народ. Були скриньки для пожертв. Публічно підраховували, багато людей були присутні і вирішувалося, що йшло на харчування і т.д. Чи фінансувала майдан "Батьківщина"? Мені про це не відомо. Чи відомо скільки витратили грошей? Невідомо. Розпорядником був Степан Кубів, що займався господарською сферою", – розповів він.</blockquote>
      <p>
        <b>Прозвучало запитання про політичних лідерів протестів:</b>
      </p>
      <p>"Майдан – це явище, яким важко керувати. Його треба чути і це величезне явище самоорганізації. І на нього не можна разнарядкою впливати. До ради Майдану входили і профспілки, експерти, активісти, громадські діячі, ключові рішення приймала рада майдану", – пояснив він.</p>
      <p>
        <i>
          <b>Оновлення:</b>
        </i>
      </p>
      <p>
        <b>Питання стосовно подій 21 лютого:</b>
      </p>
      <blockquote>"20 числа стрільба велася збоку готелю "Україна". Коли правоохоронці відійшли – дав наказ відновити периметр. І в тому числі зайшли в готель Україна. Тоді Пашинський повідомив, що підрозділ СБУ зголосився допомогти перевірити, чи є снайпери. Дав добро, бо в кімнатах могли бути докази. Зустрілися з підрозділом СБУ, особисто привів і разом з 2 активістами провели перевірки. Снайперів не було. Чи є залишки – є ймовірність, що стріляли з одного з номерів", – розповів Парубій.</blockquote>
      <p>
        <b>Запитання про вогнепальну зброю у "Правого сектора":</b>
      </p>
      <p>"Невідомо, це казав тільки Янукович. Ми зібрали послів великої сімки, зокрема Пайєта, і ми в профспілках провели інспекцію", – розповів Парубій.</p>
      <blockquote>Він наголосив: "Я говорю на суді винятково те, що бачив. Величезна частина російської пропаганди хоче спотворити і показати якийсь переворот. Я був з перших днів на Майдані. Я можу авторитетно сказати – жодного разу не бачив людей зі зброєю на Майдані, це мирний масовий протест".</blockquote>
      <p>
        <b>Чому активісти не виконали угоди про мирне врегулювання:</b>
      </p>
      <p>"Бо правоохоронці безпідставно вбили надто велику кількість людей. Настрій був складний у той день. Майдан – це не адміністративна установа. Майдан живе своїм життям. Майдан того дня не приймав ніяких угод з Януковичем", – пояснив Парубій.</p>
      <p>Після того як питання захисту закінчилися, до допиту приступила сторона обвинувачення.</p>
      <p>
        <b>Питання щодо провокацій:</b>
      </p>
      <blockquote>"Величезна кількість і дуже різна діяльність. Одного дня о 5-й ранку з різних боків сотні людей, молодих хлопців, заходили на Майдан, агресивно поводилися і намагалися розпочати в бійку. Найагресивніших затримали. Вони могли дати підстави для правоохоронців застосувати силу. Їх затримали і передали дільничим. На запитання: "Що ви тут робите" – "Нам заплатили". Завдання – "зайти і зробити конфлікт". Це були бомжі, повії. Це способи дестабілізувати Майдан. І майже кожного дня ми на таке реагували чітко. Коли бачили людину з вогнепальною чи холодною зброєю – затримання", – розповів Парубій.</blockquote>
      <p>Як повідомляв 5.UA, 5 листопада в Святошинському суді Києва <a href="https://www.5.ua/suspilstvo/sud-dopytav-eksberkutivtsia-fihuranta-spravy-rozhonu-studentiv-na-maidani-shcho-toi-rozpoviv-202209.html">допитали свідка захисту "беркутівців"</a> Руслана Марчука за справою розстрілів на Інститутській 20 лютого 2014 року.</p>
      <p>
        <i>Нагадаємо, до 18 лютого 2014 року вже налічувалось 9 загиблих. З 18 по 20 лютого на Майдані загинуло найбільше людей – 78 осіб, після 20 лютого – ще 20. Окрім українців, жертвами режиму Януковича стали білоруси, вірмени та грузини. Їхні імена викарбувані на Меморіалі пам'яті борців за українську незалежність – Небесної Сотні. 104 Героям Небесної Сотні президент України Петро Порошенко посмертно присвоїв звання Героїв України.</i>
      </p>
    </article>
  </body>
</html>