<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/eletta-la-prima-commissione-dellalbo-dei-tecnici-audioprotesisti-della-provincia-di-messina.html"/>
    <meta property="og:site_name" content="Tempostretto"/>
    <meta property="article:published_time" content="2019-11-21T17:24:52+00:00"/>
    <meta property="og:title" content="Eletta la prima commissione dell’Albo dei tecnici audioprotesisti della provincia di Messina"/>
    <meta property="og:description" content="Il neo presidente Maini: &quot;Un traguardo atteso da dodici anni che rappresenta un altro tassello verso il pieno riconoscimento della professione&quot;"/>
  </head>
  <body>
    <article>
      <h1>Eletta la prima commissione dell’Albo dei tecnici audioprotesisti della provincia di Messina</h1>
      <address><time datetime="2019-11-21T17:24:52+00:00">21 Nov 2019, 17:24</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>Il neo presidente Maini: "Un traguardo atteso da dodici anni che rappresenta un altro tassello verso il pieno riconoscimento della professione"</i>
      </p>
      <p>MESSINA – Si è insediata la prima Commissione dell’Albo dei Tecnici audioprotesisti della provincia di Messina. «L’elezione della Commissione dell’Albo – commenta il neo presidente Eliseo Stefano Maini <b><i>(nella foto)</i></b>, ingegnere biomedico e amministratore di Aerfon Sordit – è un traguardo, atteso da dodici anni. Rappresenta un altro tassello di riforma per tutto il sistema sanitario nell’ottica di un pieno riconoscimento della professione, di una sempre maggiore valorizzazione del ruolo delle professioni sanitarie e, contestualmente, di una migliore tutela del diritto alla salute dei cittadini».</p>
      <h3>La composizione della Commissione</h3>
      <p>La Commissione dell’Albo dei Tecnici audioprotesisti è composta, oltre che dal presidente Eliseo Stefano Maini, dal vicepresidente, Natale Naccari, e dai componenti Giovanna Finocchio, Davide Gentile e Antonio Bagnato. Le operazioni di voto si sono svolte nella sede dell’Ordine dei Trsm e delle professioni sanitarie di Messina. <br/> <br/>«Abbiamo riscontrato con grande soddisfazione – sottolinea il presidente Maini – una partecipazione al voto dei tecnici audioprotesisti molto alta. La percentuale di votanti è stata superiore all’85%. Ciò significa che c’è voglia di partecipazione democratica e aggregazione attorno all’unico strumento di rappresentanza professionale».</p>
      <p>Si tratta della prima Commissione eletta a seguito del decreto attuativo della Legge 3 del 2018 con il quale sono stati istituiti gli Albi delle Professioni sanitarie Tecniche, della riabilitazione e della prevenzione.</p>
    </article>
  </body>
</html>