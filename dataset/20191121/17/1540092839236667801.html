<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/198185/poiniki-dioxi-kata-netaniaxoy-vary-to-katigoritirio-gia-ton-israilino-prothypoyrgo"/>
    <meta property="og:site_name" content="CNN.gr"/>
    <meta property="article:published_time" content="2019-11-21T17:51:18+00:00"/>
    <meta property="og:title" content="Ποινική δίωξη κατά Νετανιάχου: Βαρύ το κατηγορητήριο για τον Ισραηλινό πρωθυπουργό"/>
    <meta property="og:description" content="Ποινική δίωξη κατά Νετανιάχου: Βαρύ το κατηγορητήριο για τον Ισραηλινό πρωθυπουργό"/>
  </head>
  <body>
    <article>
      <h1>Ποινική δίωξη κατά Νετανιάχου: Βαρύ το κατηγορητήριο για τον Ισραηλινό πρωθυπουργό</h1>
      <h2>Αντιμέτωπος με τη Δικαιοσύνη θα βρεθεί ο πρωθυπουργός του Ισραήλ, Μπενιαμίν Νετανιάχου, σε βάρος του οποίου έχει σχηματιστεί δικογραφία, η οποία αφορά σε βαριές αξιόποινες πράξεις.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 19:51 , 21 November 2019 - 19:55</p>
      <p>Σύμφωνα με το CNNi, ο Γενικός Εισαγγελέας του Ισραήλ αποκάλυψε το απόγευμα της Πέμπτης το κατηγορητήριο που βαρύνει το Νετανιάχου και αφορά στα αδικήματα της <b>απάτης, της κατάχρησης εμπιστοσύνης και της διαφθοράς</b> σε τρεις ξεχωριστές έρευνες υποθέσεων.</p>
      <p>«Ο γενικός εισαγγελέας του Ισραήλ Αβιχάι Μάντελμπλιτ αποφάσισε να απαγγείλει κατηγορίες στον πρωθυπουργό Μπενιαμίν Νετανιάχου για<b> διαφθορά, απάτη και κατάχρηση εμπιστοσύνης</b>», υπογράμμισε η ανακοίνωση του υπουργείου Δικαιοσύνης.</p>
      <p>Σε μία από τις υποθέσεις ο Νετανιάχου κατηγορείται ότι ο ίδιος και η σύζυγός του Σάρα <b>έλαβαν δώρα</b> από τον Άρνον Μίλχαν, παραγωγό του Χόλιγουντ και Ισραηλινό υπήκοο και από τον Αυστραλό δισεκατομμυριούχο επιχειρηματία Τζέιμς Πάκερ. Αυτά τα δώρα φέρεται να περιελάμβαναν<b> σαμπάνιες και τσιγάρα</b>.</p>
      <p>Άλλη κατηγορία είναι ότι<b> ο Νετανιάχου ζήτησε από</b> τον Άρνον Μόζες, ε<b>κδότη της μεγαλύτερης εφημερίδας του Ισραήλ, της Yediot Ahronot, να τον παρουσιάζει θετικά</b>, με αντάλλαγμα μέτρα για τον περιορισμό της αντίπαλης εφημερίδας Israel Hayom.</p>
      <p>Η δίωξη με κωδική ονομασία από τις δικαστικές αρχές «<b>φάκελος 4.000</b>», αφορά την υπόθεση του τηλεπικοινωνιακού ομίλου Bezeq. Ο Νετανιάχου φέρεται ότι προσπάθησε να διασφαλίσει ότι θα είχε ευνοϊκή μεταχείριση από τον ενημερωτικό ιστότοπο Walla, σε αντάλλαγμα για τις χάρες που έκανε στον όμιλο αυτό, ο οποίος θα μπορούσε να έχει αποκομίσει εκατοντάδες εκατομμύρια δολάρια.</p>
      <p><b>Είναι η πρώτη φορά στην Ιστορία της χώρας που ένας εν ενεργεία πρωθυπουργός αντιμετωπίζει βαρύτατες ποινές</b> που οδηγούν σε πολυετή κάθειρξη.</p>
      <p>Από την πλευρά του, ο <a href="https://www.cnn.gr/eidhseis/tag/1492/mpeniamin-netaniaxoy"><b>Μπενιαμίν Νετανιάχου</b></a> έχει υποστηρίξει πως είναι αθώος, ήδη από την στιγμή που είχε ξεκινήσει η εισαγγελική έρευνα σε βάρος του πριν από τρία χρόνια.</p>
      <p>Ο ίδιος, μάλιστα, έχει προγραμματίσει <b>να προβεί σε διάγγελμα</b> στις 22:30 την Πέμπτη προς τον ισραηλινό λαό.</p>
      <p>Σε κάθε περίπτωση, η εξέλιξη αυτή συνιστά <b>σοβαρό πλήγμα για το πολιτικό και προσωπικό μέλλον του Ισραηλινού πολιτικού</b> με την πλέον μακρόχρονη παραμονή στον πρωθυπουργικό θώκο.</p>
      <p>Η απόφαση του εισαγγελέα ενδέχεται να έχει σημαντικές πολιτικές συνέπειες, καθώς οι βουλευτές έχουν διορία τριών εβδομάδων να ορίσουν πρωθυπουργό για να βγει η χώρα από το άνευ προηγουμένου πολιτικό αδιέξοδο στο οποίο έχει περιέλθει, αφού ούτε ο <b>Μπενιαμίν Νετανιάχου</b> ούτε ο αντίπαλός του <b>Μπένι Γκαντς</b> έχουν καταφέρει να σχηματίσουν κυβέρνηση μετά τις εκλογές Σεπτεμβρίου.</p>
      <p>Αν η προθεσμία που έχουν οι βουλευτές παρέλθει χωρίς τον ορισμό πρωθυπουργού, τότε η χώρα θα οδηγηθεί για ακόμη μια φορά σε εκλογές, που ελάχιστοι επιθυμούν.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/198183/proypologismos-2020-syriza-h-nd-dinei-polla-stoys-ligoys-kai-liga-stoys-polloys">Προϋπολογισμός 2020 - ΣΥΡΙΖΑ: Η ΝΔ δίνει πολλά στους λίγους και λίγα στους πολλούς</a>
        </li>
        <li>
          <a href="https://www.cnn.gr/news/kosmos/story/198179/irlandia-16-metanastes-vrethikan-stoivagmenoi-se-konteiner-pano-se-ferimpot">Ιρλανδία: 16 μετανάστες βρέθηκαν στοιβαγμένοι σε κοντέινερ πάνω σε φεριμπότ</a>
        </li>
        <li>
          <a href="https://www.cnn.gr/oikonomia/epixeiriseis/story/198170/bosch-aytokinisi-prosopopoiimeni-aytomatopoiimeni-diasyndedemeni-kai-ilektriki">Bosch αυτοκίνηση: Προσωποποιημένη, αυτοματοποιημένη, διασυνδεδεμένη και ηλεκτρική</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/1492/mpeniamin-netaniaxoy">ΜΠΕΝΙΑΜΙΝ ΝΕΤΑΝΙΑΧΟΥ</a>
        </li>
        <li>
          <a href="https://www.cnn.gr/eidhseis/tag/737/israil">ΙΣΡΑΗΛ</a>
        </li>
        <li>
          <a href="https://www.cnn.gr/eidhseis/tag/375/diafthora">ΔΙΑΦΘΟΡΑ</a>
        </li>
        <li>
          <a href="https://www.cnn.gr/eidhseis/tag/13861/apati">ΑΠΑΤΗ</a>
        </li>
        <li>
          <a href="https://www.cnn.gr/eidhseis/tag/31564/apistia">ΑΠΙΣΤΙΑ</a>
        </li>
        <li>
          <a href="https://www.cnn.gr/eidhseis/tag/19096/dwrodokia">ΔΩΡΟΔΟΚΙΑ</a>
        </li>
        <li>
          <a href="https://www.cnn.gr/eidhseis/tag/20103/israhlinos-prwthypoyrgos">ΙΣΡΑΗΛΙΝΟΣ ΠΡΩΘΥΠΟΥΡΓΟΣ</a>
        </li>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/21/198154/snapshot/2762783.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198184/snapshot/76907854_155289629182213_5377777075862110208_o.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198181/snapshot/333.PNG"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198175/snapshot/2762792.jpg"/>
      </figure>
    </article>
  </body>
</html>