<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914691"/>
    <meta property="og:site_name" content="Dnevnik"/>
    <meta property="article:published_time" content="2019-11-21T17:45:00+00:00"/>
    <meta property="og:title" content="Je bil kriv srnjak ali dva promila alkohola?"/>
    <meta property="og:description" content="Na novomeškem sodišču se je začelo sojenje Janezu Trunklju za smrt nekoč profesionalnega kolesarja Bojana Udoviča in rekreativne kolesarke Andreje Križaj. Trunkelj krivde za nesrečo, ki se je zgodila julija 2015 na regionalni cesti blizu Trebnjega, ne priznava, a dogodek obžaluje."/>
  </head>
  <body>
    <article>
      <h1>Je bil kriv srnjak ali dva promila alkohola?</h1>
      <address><time datetime="2019-11-21T17:45:00+00:00">21 Nov 2019, 17:45</time> by <a rel="author">Dragana Stanković</a></address>
      <p>
        <b>Na novomeškem sodišču se je začelo sojenje Janezu Trunklju za smrt nekoč profesionalnega kolesarja Bojana Udoviča in rekreativne kolesarke Andreje Križaj. Trunkelj krivde za nesrečo, ki se je zgodila julija 2015 na regionalni cesti blizu Trebnjega, ne priznava, a dogodek obžaluje.</b>
      </p>
      <p>Mineva štiri leta in pol od tragične smrti 46-letne Andreje Križaj iz Preddvora in nekdanjega profesionalnega kolesarja in olimpijca, 57-letnega Bojana Udoviča iz Prebačevega. Skupina kolesarjev se je 11. julija 2015, v lepem sobotnem jutru odpravila iz Gorenjske proti Beli krajini. Okoli 10. ure so v strnjeni skupini gonili po nekdanji hitri cesti med Novim mestom in Ljubljano, vse do vzpona proti Pluski na odseku med Trebnjim in Velikim Gabrom, kjer je začela Križajeva nekoliko zaostajati. Udovič jo je sklenil počakati, le trenutek zatem pa je počilo. Vanju je z meganom trčil tedaj 24-letni Janez Trunkelj iz okolice Dobrniča. Kolesarja je odbilo čez jekleno varnostno ograjo na travnik, kjer sta mrtva obležala.</p>
      <p>V zadnjih štirih letih so se na novomeškem sodišču zvrstili trije predobravnavni naroki, na katerih je obramba med drugim zahtevala izločitev predsednice senata ter izločitev dela listin iz preiskave oziroma uradnega zaznamka policije. S slednjim je zagovornik <b>Benjamin Peternelj</b> uspel, medtem ko je predlog o izločitvi sodnice <b>Betke Šimc</b> predsednica novomeškega sodišča zavrnila.</p>
      <h3>Hudo je napihal, a se izgovarja na srnjaka</h3>
      <p>Trunkelj danes na vprašanja ni želel odgovarjati, dejal pa je, da vztraja pri svoji izpovedbi iz preiskave. »Ko sem peljal v smeri proti Velikemu Gabru, je blizu Korenitke na cesto pritekel srnjak. Skušal sem se mu izogniti, zaneslo me je, vozila nisem mogel več obvladati in trčil sem v kolesarja. Nesreča me je hudo prizadela in jo močno obžalujem,« je takrat dejal Trunkelj, ki je zaradi dogodka potreboval psihiatrično zdravljenje. Tožilstvo mu je na predobravnavnih narokih »ponudilo« osem let in pol zaporne kazni, vendar krivde po obtožnici ni priznal.</p>
      <p>Preiskave so pokazale, da je Trunkelj tistega dopoldneva sedel za volan pijan še od prejšnje noči, ko je popival na veselici. Namerili so mu 0,86 miligrama alkohola v litru izdihanega zraka ali po starem 1,9 promila! Manjše trčenje je povzročil že pri Trebnjem, ko je izsilil prednost vozniku osebnega avtomobila, in nato odpeljal s kraja dogodka proti Velikemu Gabru, ko je na klancu v blagem levem ovinku izgubil oblast nad vozilom, z desnim delom zapeljal najprej čez desni robnik na travo, nato pa sunkovito zavil levo in bočno drsel v smeri vožnje, ko sta mu nasproti na kolesih pravilno pripeljala Križajeva in Udovič. Zaradi hudih poškodb glave, možganov in notranjih organov sta umrla na kraju nesreče.</p>
      <h3>122 kilometrov na uro</h3>
      <p>Izvedensko mnenje je pokazalo, da je Trunkelj na odseku, kjer je hitrost omejena na 90, vozil s hitrostjo 122 kilometrov na uro, v kolesarja pa je trčil s hitrostjo 108 kilometrov na uro. Tudi če bi vozil z dovoljeno hitrostjo, nesreče ne bi mogel preprečiti, bi pa bile posledice bistveno milejše, je ugotovil izvedenec. Ali se je Trunkelj res umikal srnjaku, pa je »na tehnični način« po mnenju izvedenca nemogoče ugotoviti.</p>
      <p>Udovič, nekdanji poklicni kolesar, je med drugim zastopal barve Jugoslavije leta 1980 na olimpijskih igrah v Moskvi in v ekipnem kronometru dosegel odlično osmo mesto. Tri leta kasneje je zmagal na državnem prvenstvu Jugoslavije, ko je tudi sklenil profesionalno športno pot. V kolesarskem klubu Sava Kranj, za katerega je vozil kar 16 let, se je kasneje posvečal trenerskemu delu, bil je tudi predsednik kolesarskega društva Šenčur, zadnja leta pa se je ukvarjal s sestavljanjem koles in servisiranjem.</p>
      <p>Križajeva, mati treh zdaj že odraslih otrok, je bila ljubiteljska kolesarka. »Tri leta se je iz Preddvora v službo v Ljubljano vozila s kolesom, da bi si nabirala kondicijo,« nam je danes pripovedoval njen oče <b>Andrej Krč</b>, vidno pretresen ob pogledu na obtoženca, predvsem pa razočaran, da se sojenje za tako hudo tragedijo vleče že več kot štiri leta.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914118/mnenja/odprta-stran/kdaj-tudi-pri-nas-zavijanje-desno-pri-rdeci-luci-2"/>
        <a href="https://www.dnevnik.si/1042913529/kronika/kdaj-tudi-pri-nas-zavijanje-desno-pri-rdeci-luci"/>
      </related>
    </article>
  </body>
</html>