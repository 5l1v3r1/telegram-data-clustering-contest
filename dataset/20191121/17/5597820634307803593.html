<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/zinas-vieglaja-valoda/zinas-vieglaja-valoda-21-novembri.a339203/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T17:12:00+00:00"/>
    <meta property="og:title" content="Ziņas vieglajā valodā 21. novembrī"/>
    <meta property="og:description" content="Ziņas vieglajā valodā 21. novembrī."/>
  </head>
  <body>
    <article>
      <h1>Ziņas vieglajā valodā 21. novembrī</h1>
      <address><time datetime="2019-11-21T17:12:00+00:00">21 Nov 2019, 17:12</time> by <a rel="author">Ģirts Auzāns</a></address>
      <p>
        <b>Ziņas vieglajā valodā 21. novembrī.</b>
      </p>
      <figure>
        <audio src="https://static.lsm.lv/media/2019/11/c4yu.mp3"/>
        <figcaption>Ziņas vieglajā valodā 21.novembrī<cite>Ģirts Auzāns</cite></figcaption>
      </figure>
      <h3>Aprit 6 gadi kopš Zolitūdes traģēdijas</h3>
      <p>Ceturtdien, 21. novembrī, aprit seši gadi, kopš Rīgā, Zolitūdē, sabruka lielveikals “Maxima”.<br/>Toreiz bojā gāja 54 cilvēki.<br/><br/>Bojāgājušos ceturtdien vakarā piemin traģēdijas vietā Priedaines ielā.<br/>Tur pulcējušies bojāgājušo tuvinieki, ugunsdzēsēji un amatpersonas.</p>
      <p>Pieminēšana notiek klusi un ne tā kā citus gadus.<br/>Biedrība “Zolitūde 21.11.” šogad nerīko piemiņas pasākumus.<br/>Tādējādi biedrība protestē pret traģēdijas krimināllietas ilgo iztiesāšanu.</p>
      <p>Pārdaugavas tiesa ceturtdien, 21. novembrī, paziņoja, ka krimināllietas iztiesāšana atsāksies jau šomēnes.<br/>Tā kā šis lietas tiesnese ilgstoši slimo, lietas iztiesāšanai varētu nozīmēt rezerves tiesnesi.</p>
      <h3>Izsludina konkursu par atkritumu apsaimniekošanu Rīgā</h3>
      <p>Rīgas domes Mājokļu un vides departaments ir izsludinājis konkursu par sadzīves atkritumu apsaimniekošanu galvaspilsētā.<br/><br/>Jauno konkursu rīkos atbilstoši vecajam nolikumam.<br/>Konkurss paredz, ka Rīgā būs trīs atkritumu apsaimniekošanas zonas.<br/>Viens atkritumu izvedējs drīkstēs sniegt pakalpojumu tikai vienā zonā.<br/><br/>Vēl gan domei nav skaidrs, kā noritēs atkritumu apsaimniekošana pēc 11. decembra.</p>
      <p>Šajā datumā noslēgsies iepriekš izsludinātā ārkārtas situācija.</p>
      <h3>Rīgas domes opozīcija savāc parakstus mēra atstādināšanas ierosināšanai  </h3>
      <p>Rīgas domes opozīcijas partijas savākušas nepieciešamos parakstus, lai rosinātu Rīgas domes priekšsēdētāja Oļega Burova (“Gods kalpot Rīgai”) atstādināšanu.</p>
      <p>Likums paredz, ka sēde par neuzticības izteikšanu domes priekšsēdētājam ir jāsasauc divu nedēļu laikā.</p>
      <h3>Saīsina Latvijas Bankas prezidenta pilnvaru termiņu  </h3>
      <p>Latvijas Bankas prezidenta pilnvaru termiņš turpmāk būs pieci gadi līdzšinējo sešu gadu vietā.<br/><br/>To paredz ceturtdien, 21. novembrī, Saeimā galīgajā lasījumā pieņemtās izmaiņas Latvijas Bankas likumā.</p>
      <h3> OECD prognozē Latvijai lēnu ekonomikas izaugsmi</h3>
      <p>Latvijā gaidāma lēnākā ekonomikas izaugsme Baltijas valstu vidū.<br/>Tā prognozē Ekonomiskās sadarbības un attīstības organizācija jeb OECD.</p>
      <p>Šī organizācija lēš, ka Latvijas ekonomika šogad pieaugs par 2,3%, bet nākamgad - par 2,5%.</p>
      <p>Iepriekš maijā OECD prognozēja, ka pieaugums gan šogad, gan nākamgad Latvijā būs 2,7%.</p>
      <h3>Valmierā notiek Pasaules latviešu ekonomikas un inovāciju forums</h3>
      <p>Valmierā ceturtdien, 21. novembrī, noritēja Pasaules latviešu ekonomikas un inovāciju forums.<br/>Tas pulcē uzņēmējus un profesionāļus no visas pasaules.<br/>Viņi dalās savā pieredzē.</p>
      <p>Īpaša uzmanība forumā veltīta arī jauno talantu piesaistei Latvijai.<br/>Forums turpināsies arī piektdien, 22. novembrī.</p>
      <h3>Igaunijā apcietina Latvijas pilsoni par bērnu izsekošanu</h3>
      <p>Tiesa Igaunijā noteikusi drošības apcietinājumu 30 gadus vecam Igaunijā dzīvojošam Latvijas pilsonim, kuru tur aizdomās par bērnu izsekošanu.</p>
      <p>Vienā gadījumā vīrietis sācis vilkt bērnu sev līdzi, bet bērnam tomēr izdevies atbrīvoties un aizbēgt.</p>
      <p>Policija paziņoja, ka abos gadījumos iesaistītie bērni ir 7 un 14 gadus veci.</p>
      <h3> Vācijā sodīs autoražotājus par konkurences pārkāpumiem</h3>
      <p>Vācijas Konkurences uzraudzības dienests paziņoja, ka autoražotājiem BMW, "Daimler" un "Volkswagen" piemēros 100 miljonu eiro naudassodu.<br/><br/>Šie uzņēmumi īstenojuši pret konkurenci vērstu praksi tērauda iepirkumos.</p>
      <p>Uzņēmumi jau atzinuši dalību šādās pārrunās un pieņēmuši tiem noteiktos naudassodus.</p>
      <h3>Sidnejā valda smogs</h3>
      <p>Austrālijā dūmi no savvaļas ugunsgrēkiem ceturtdien, 21. novembrī, valsts lielāko pilsētu Sidneju ietinuši veselībai bīstamā gaisa piesārņojumā jeb smogā.</p>
      <p>Amatpersonas paziņoja, kas pilsētu ietinuši dūmi no aptuveni 50 savvaļas ugunsgrēkiem.</p>
      <p>Gaisa piesārņojuma līmenis ir teju desmit reizes augstāks par valstī noteikto normu.</p>
      <p>Sagaidāms, ka dūmi pilsētu ietīs vairākas dienas.</p>
      <p>Cilvēkiem ieteikts uzturēties iekštelpās</p>
      <h3>Konkursā  “Supernova 2020” saņemti 126 pieteikumi</h3>
      <p>Noslēgusies pieteikšanās Latvijas Televīzijas autoru un izpildītāju konkursā "Supernova 2020".</p>
      <p>Saņemts rekorddaudz pieteikumu - 126.</p>
      <p>Pirmā dalībnieku atlase notiks jau nākammēnes.</p>
      <p>Dziesmas publiskai vērtēšanai būs pieejamas janvāra sākumā.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/zinas-vieglaja-valoda/zinas-vieglaja-valoda-20-novembri.a339059/"/>
        <a href="https://www.lsm.lv/raksts/zinas/zinas-vieglaja-valoda/zinas-vieglaja-valoda-19-novembri.a338933/"/>
        <a href="https://www.lsm.lv/raksts/zinas/zinas-vieglaja-valoda/zinas-vieglaja-valoda-18-novembri.a338819/"/>
        <a href="https://www.lsm.lv/raksts/zinas/zinas-vieglaja-valoda/zinas-vieglaja-valoda-17novembri.a338745/"/>
        <a href="https://www.lsm.lv/raksts/zinas/zinas-vieglaja-valoda/zinas-vieglaja-valoda-16novembri.a338681/"/>
        <a href="https://www.lsm.lv/raksts/zinas/zinas-vieglaja-valoda/zinas-vieglaja-valoda-15-novembri.a338609/"/>
        <a href="https://www.lsm.lv/raksts/zinas/zinas-vieglaja-valoda/zinas-vieglaja-valoda-14-novembri.a338476/"/>
        <a href="https://www.lsm.lv/raksts/zinas/zinas-vieglaja-valoda/zinas-vieglaja-valoda-13-novembri.a338354/"/>
      </related>
    </article>
  </body>
</html>