<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119622-protiv-netanjahua-podignuta-optuznica-za-mito-prevaru-i-zloupotrebu-poverenja?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-21T17:25:03+00:00"/>
    <meta property="og:title" content="Protiv Netanjahua podignuta optužnica za mito, prevaru i zloupotrebu poverenja (VIDEO)"/>
    <meta property="og:description" content="Izraelski vrhovni tužilac Avihaj Mandelblit večeras  je zvanično optužio premijera Izraela Benjamina Netanjahua za mito, prevaru i zloupotrebu poverenja u tri korupcionaška slučaja.To je prvi put u istoriji jevrejske države da je aktuelni premijer optužen za mito, navode izraelski mediji. Još početkom oktobra održano je četvorodnevno saslušanje sa Netanjahuovim advokatima  nakon čega su usledile sedmice intenzivnih diskusija u kancelarijama vrhovnog tužioca. Netanjahu je sve vreme poricao da je bilo šta loše učinio i da je žrtva “lova na veštice” koji su organizovali mediji i policija. Takozvani slučaj 4000 smatra se najozbiljnijim i tiče se navodnog  dogovora o mitu izmedju Netanjahua i biznismena Šaula Eloviča koji kontroliše telekomunikacioni gigant Bezek i novinski sajt te kompanije. Netanjahu je, prema optužnici, kao ministar komunikacija uticao na donošenje propisa od kojih je taj biznismen imao koristi u visini od 500 miliona dolara.U zamenu za to Netanjahu i njegova supruga Sara su tražili da se o njima…"/>
  </head>
  <body>
    <article>
      <h1>Protiv Netanjahua podignuta optužnica za mito, prevaru i zloupotrebu poverenja (VIDEO)</h1>
      <address>
        <time datetime="2019-11-21T17:25:03+00:00">21 Nov 2019, 17:25</time>
      </address>
      <slideshow>
        <figure>
          <img src="https://static.beta.rs/thumbs/40c3b30d.556x371.jpg"/>
        </figure>
        <figure>
          <img src="https://static.beta.rs/thumbs/125f949d.556x371.jpg"/>
        </figure>
      </slideshow>
      <p><b>Izraelski vrhovni tužilac Avihaj Mandelblit večeras  je zvanično optužio premijera Izraela Benjamina Netanjahua za mito, prevaru i zloupotrebu poverenja u tri korupcionaška slučaja.</b><br/><br/>To je prvi put u istoriji jevrejske države da je aktuelni premijer optužen za mito, navode izraelski mediji. <br/><br/>Još početkom oktobra održano je četvorodnevno saslušanje sa Netanjahuovim advokatima  nakon čega su usledile sedmice intenzivnih diskusija u kancelarijama vrhovnog tužioca. <br/><br/>Netanjahu je sve vreme poricao da je bilo šta loše učinio i da je žrtva “lova na veštice” koji su organizovali mediji i policija. <br/><br/>Takozvani slučaj 4000 smatra se najozbiljnijim i tiče se navodnog  dogovora o mitu izmedju Netanjahua i biznismena Šaula Eloviča koji kontroliše telekomunikacioni gigant Bezek i novinski sajt te kompanije. <br/><br/>Netanjahu je, prema optužnici, kao ministar komunikacija uticao na donošenje propisa od kojih je taj biznismen imao koristi u visini od 500 miliona dolara.<br/><br/>U zamenu za to Netanjahu i njegova supruga Sara su tražili da se o njima povoljno izveštava na novinskom sajtu Vala te kompanije. <br/><br/>Druga dva slučaja 1000 i 2000 tiču se skupih poklona, cigara i boca šampanjca, koje je Netanjahu dobijao od bogatih biznismena i dogovora sa  izdavačem tiražnog lista da takodje povoljno izveštava o Netanjahuu u zamenu za smanjenje uticaja konkurentskog dnevnika. <br/><br/>Vrhovni tužilac će se kasnije večeras obratiti novinarima. <br/><br/>To se dogadja u vreme političkog zastoja nakon dve runde parlamentarnih izbora ove godine posle kojih mandatari nisu uspeli da obrazuju vladu.<br/>Optužbe prete dugotrajnoj Netanjahuovoj vlasti mada po zakonu ne mora da podnese ostavku dok se vodi postupak protiv njega. On će, medjutim, biti pod političkom pritiskom da to učini.</p>
      <figure>
        <iframe src="https://www.youtube.com/embed/6EkaLMMc614" width="660" height="388" data-service="Youtube" scrolling="no"/>
      </figure>
    </article>
  </body>
</html>