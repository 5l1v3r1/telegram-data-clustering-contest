<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/proiect-revolutionar-airbus-vrea-sa-lanseze-in-tandem-doua-aeronave-pentru-a-reduce-consumul-de-combustibil_3059782.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-21T17:53:04+00:00"/>
    <meta property="og:title" content="Proiect REVOLUŢIONAR. Airbus vrea să lanseze în tandem două aeronave pentru a reduce consumul de combustibil"/>
    <meta property="og:description" content="În contextul discuţiilor puternice legate de schimbările climatice, pe fondul creşterii masive a emisiilor de dioxid de carbon, Airbus a anunţat că lucrează la un proiect menit să sporească performanţele de mediu ale aeronavelor comerciale, cu un impact s"/>
  </head>
  <body>
    <article>
      <h1>Proiect REVOLUŢIONAR. Airbus vrea să lanseze în tandem două aeronave pentru a reduce consumul de combustibil</h1>
      <address><time datetime="2019-11-21T17:53:04+00:00">21 Nov 2019, 17:53</time> by <a rel="author">PUBLIKA.MD</a></address>
      <p>În contextul discuţiilor puternice legate de schimbările climatice, pe fondul creşterii masive a emisiilor de dioxid de carbon, <b>Airbus a anunţat că lucrează la un proiect menit să sporească performanţele de mediu ale aeronavelor comerciale, cu un impact semnificativ asupra reducerii emisiilor din industria aviaţiei.</b></p>
      <p>Intitulat fello'fly, proiectul este inspirat de conceptul biomimicry, ce vizează proiectarea şi producţia de materiale, structuri şi sisteme inspirate din natură, în acest caz din zborul păsărilor migratoare, scrie <a href="https://www.descopera.ro/stiinta/18599819-airbus-vrea-sa-lanseze-in-tandem-doua-aeronave-pentru-a-reduce-consumul-de-combustibil">descopera.ro</a>.</p>
      <p>Prin fello'fly, Airbus îşi propune să demonstreze viabilitatea tehnică, operaţională şi comercială a două aeronave care zboară împreună pe distanţe mari. Astfel,<b> o aeronavă urmăritoare va prelua energia lăsată în urmă de către aeronavă- lider, zburând prin curentul de aer ascendent pe care prima îl creează</b>. Acest lucru asigură un efect de portanţă suplimentar aeronavei urmăritoare, ceea ce îi permite să reducă utilizarea motorului şi, prin urmare, să diminueze consumul de combustibil cu aproximativ 5-10% pe călătorie, se arată într-un comunicat al Airbus.</p>
      <p>Soluţia tehnică implică funcţii de asistenţă a pilotului necesare pentru a se asigura că aeronava urmăritoare rămâne poziţionată în siguranţă pe direcţia fluxului de aer lăsat în urmă de către aeronava-lider, menţinând aceeaşi distanţă, la o altitudine constantă.</p>
      <p>
        <b>Testele de zbor cu două dintre aeronavele de tip A350 în 2020 vor începe în curând.</b>
      </p>
      <p>"Având în vedere potenţialul ridicat al industriei de a avea un impact pozitiv asupra mediului, Airbus vizează o cronologie ambiţioasă pentru o intrare controlată în serviciu (EIS – Entry-Into-Service), care este de aşteptat înainte de mijlocul următorului deceniu", mai precizează sursa citată.</p>
      <related>
        <h4>Pe aceeaşi temă</h4>
        <a href="https://www.publika.md/securitate-sporita-de-alegeri-aeronave-cu-salvatori-vor-survola-4-regiuni-din-ucraina_3038221.html"/>
        <a href="https://www.publika.md/au-aruncat-combustibil-pe-el-si-i-au-dat-foc-un-baietel-se-zbate-intre-viata-si-moarte-dupa-ce-a-fost-ars-de-viu_3052085.html"/>
        <a href="https://www.publika.md/armata-germana-mai-multi-angajati-ai-airbus-suspectati-de-spionaj_3053610.html"/>
      </related>
    </article>
  </body>
</html>