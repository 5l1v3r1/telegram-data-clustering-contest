<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641230/%D8%A8%D8%A7%DB%8C%D8%AF%D9%86-%D8%AA%D8%B1%D8%A7%D9%85%D9%BE-%D9%86%D9%85%DB%8C%E2%80%8C%D8%AE%D9%88%D8%A7%D9%87%D8%AF-%D9%85%D9%86-%D9%86%D8%A7%D9%85%D8%B2%D8%AF-%D8%AD%D8%B2%D8%A8-%D8%AF%D9%85%D9%88%DA%A9%D8%B1%D8%A7%D8%AA-%D8%A8%D8%A7%D8%B4%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T17:23:00+00:00"/>
    <meta property="og:title" content="بایدن: ترامپ نمی‌خواهد من نامزد حزب دموکرات باشم"/>
    <meta property="og:description" content="معاون رئیس جمهور سابق آمریکا بر این باور است که جلسه‌های استماع استیضاح نشان می‌دهد دونالد ترامپ خواستار این نیست که وی نامزد حزب دموکرات برای..."/>
  </head>
  <body>
    <article>
      <h1>
        <a href="https://www.bultannews.com/fa/news/641230/%D8%A8%D8%A7%DB%8C%D8%AF%D9%86-%D8%AA%D8%B1%D8%A7%D9%85%D9%BE-%D9%86%D9%85%DB%8C%E2%80%8C%D8%AE%D9%88%D8%A7%D9%87%D8%AF-%D9%85%D9%86-%D9%86%D8%A7%D9%85%D8%B2%D8%AF-%D8%AD%D8%B2%D8%A8-%D8%AF%D9%85%D9%88%DA%A9%D8%B1%D8%A7%D8%AA-%D8%A8%D8%A7%D8%B4%D9%85">بایدن: ترامپ نمی‌خواهد من نامزد حزب دموکرات باشم</a>
      </h1>
      <h2>معاون رئیس جمهور سابق آمریکا بر این باور است که جلسه‌های استماع استیضاح نشان می‌دهد دونالد ترامپ خواستار این نیست که وی نامزد حزب دموکرات برای...</h2>
      <address><time datetime="2019-11-21T17:23:00+00:00">21 Nov 2019, 17:23</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از پایگاه اطلاع رسانی کنگره، جو بایدن معاون رئیس جمهور سابق آمریکا روز چهارشنبه در پنجمین مناظره حزب دموکرات در آتلانتا گفت: از نشست‌های استماع کنگره برای استیضاح به این نتیجه رسیدم که دونالد ترامپ رئیس جمهور آمریکا و ولادیمیر پوتین رئیس جمهور روسیه نمی‌خواهند من نامزد حزب دموکرات در انتخابات باشم.</p>
      <p>وی در ادامه افزود: من چیزهایی را از این نشست‌های استماع درک کردم، من متوجه شده‌ام که ترامپ نمی‌خواهد من نامزد حزب دموکرات شوم. ولادیمیر پوتین هم نمی‌خواهد من رئیس جمهور شوم.</p>
      <p>معاون رئیس جمهور سابق آمریکا اظهار داشت: من نامزدی هستم که بیشترین شانس را برای شکست ترامپ دارم.</p>
      <p>نظرسنجی‌ها نشان می‌دهد که بایدن در رقابت رو در رو با ترامپ در اکثر ایالت‌های مهم آمریکا، پیروز میدان خواهد بود.</p>
      <p>اظهارات بایدن پس از دومین روز پخش علنی و عمومی نشست‌های استماع درباره استیضاح ترامپ بیان شده است.</p>
      <p>روز چهارشنبه گوردون ساندلند سفیر آمریکا در اتحادیه اروپا در نشست استماع اذعان کرده است که ترامپ بر رهبران اوکراین فشار آورده تا درباره بایدن و پسرش تحقیق کند.</p>
      <p>یک افشاگر اطلاعاتی آمریکا ترامپ را متهم کرده است که کمک نظامی ایالات متحده به اوکراین را به حالت تعلیق درآورده و آن را مشروط به تحقیقات ضد فساد رئیس جمهور اوکراین از جو بایدن معاون رئیس جمهور سابق آمریکا و پسرش کرده است.</p>
      <p>دموکرات‌های مجلس نمایندگان آمریکا تحقیقات مقدماتی برای استیضاح ترامپ را آغاز کرده‌اند.</p>
      <p>زمانی که جو بایدن معاون رئیس جمهور آمریکا بوده، پسرش در هیئت مدیره شرکت بوریسمای اوکراین که در زمینه انرژی فعالیت می کند، عضویت داشته است.</p>
      <p>ترامپ و متحدان جمهوریخواه وی اتهامات مطرح شده را رد کرده‌اند. اگر مجلس نمایندگان آمریکا در نهایت رای به استیضاح ترامپ بدهد، مجلس سنا که در اختیار جمهوریخواهان است احتمالا محاکمه‌ای را آغاز خواهد کرد که در نهایت می‌تواند منجر به برکناری ترامپ از قدرت شود.</p>
    </article>
  </body>
</html>