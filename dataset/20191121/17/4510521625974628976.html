<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/galati/presedintele-klaus-iohannis-galati-cei-careau-ajuns-functii-conducere-felul-sisteme-pile-relatii-sicarnet-partid-teama-1_5dd6ce3e5163ec4271436937/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-21T17:56:03+00:00"/>
    <meta property="og:title" content="Preşedintele Klaus Iohannis, la Galaţi: „Cei care au ajuns în funcţii de conducere prin tot felul de sisteme de pile, relaţii şi carnet de partid au de ce să se teamă“"/>
    <meta property="og:description" content="Şeful statului, sosit la Galaţi în campanie electorală, a transmis mai multe mesaje ce vizează proiectele pentru zona Moldovei şi cele începute de fostul Guvern, dar şi pentru românii din Diaspora."/>
  </head>
  <body>
    <article>
      <h1>Preşedintele Klaus Iohannis, la Galaţi: „Cei care au ajuns în funcţii de conducere prin tot felul de sisteme de pile, relaţii şi carnet de partid au de ce să se teamă“</h1>
      <address><time datetime="2019-11-21T17:56:03+00:00">21 Nov 2019, 17:56</time> by <a rel="author">Valentin Trufasu</a></address>
      <h4>Şeful statului, sosit la Galaţi în campanie electorală, a transmis mai multe mesaje ce vizează proiectele pentru zona Moldovei şi cele începute de fostul Guvern, dar şi pentru românii din Diaspora.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/cluj-napoca/iohannis-dancila-surpriza-turul-iil-parerile-specialisti-despre-efectele-lipsei-dezbateri-stirilor-false-1_5dd542865163ec427139f57a/index.html"/>
        <a href="https://adevarul.ro/news/politica/iohannis-reusi-turul-doi-alegerilor-vom-presedintele-premierul-pnl-influenta-romaniei-considerabil-mai-buna-1_5dd5c4fe5163ec42713cf9e6/index.html"/>
        <a href="https://adevarul.ro/entertainment/tv/romanii-mai-interesati-las-fierbinti-bucatarie-decat-politica-telespectatori-urmarit-dezbaterile-facute-iohannis-dancila-1_5dd542115163ec427139f33f/index.html"/>
      </related>
      <p>Preşedintele Klaus Iohannnis a venit joi, 21 noiembrie, la Galaţi într-o scurtă vizită electorală. Acesta a ţinut un discurs la Sala Sporturilor în faţa a 2.000 de susţinători liberali. Şeful statului a trasmis mai multe mesaje ce vizează Moldova, în special proiectele de infrastructură.</p>
      <p>”Am făcut trei ore şi ceva cu maşina de la Bucureşti la Galaţi. Este evident că Moldova are nevoie de legături mult mai bune cu restul ţării. Trebuie să nuanţez puţin. Cred că este nevoie şi pentru sudul Moldovei de o legătură, dar şi pentru partea de nord. În Moldova este multă forţă de muncă disponibilă, oameni doritori să găsească un loc de muncă şi este, evident, obligaţia noastră şi a Guvernului este să găsim soluţiile cele mai bune pentru a realiza infrastructura care va duce la dezvoltarea zonei”.</p>
      <p>Preşedintele are un mesaj şi pentru românii din străinătate. ”Mergeţi la vot pentru că acum contaţi. Eu îmi doresc foarte mult să reuşim ca într-un timp rezonabil să rezolvăm marile probleme de infrastructură, problema locurilor de muncă şi problemele legate de echitate, astfel încât românii din Diaspora să îşi dorească să vină acasă şi chiar să o facă într-un număr cât mai mare”, a spus Klaus Iohannis.</p>
      <p>Şeful statului susţine că are un plan concret pentru zona Moldovei. ”Pentru mine este foarte clar ce trebuie să se întâmple. Trebuie să realizăm infrastructura de transport. Asta nu înseamnă numai drumuri, înseamnă şi cale ferată şi este foarte clar că Moldova noastră are un potenţial foarte important pentru investitori. Fără infrastructură este foarte greu de convins un investitor să vină în această parte a ţării. În acest moment, infrastructura poate să rezolve în bună măsură problemele. A doua chestiune este problema forţei de muncă, adică educaţie, începând sigur de la profesională şi mergând până la specializarea aleasă”.</p>
      <p>Klaus Iohannis a ţinut să precizeze că toate proiectele bune începute în mandatul fostului Guvern vor fi continuate, la Galaţi fiind  vorba de podul peste Dunăre şi aeroport. ”Am umblat prin ţară şi am constatat că sunt proiecte începute acum 10 ani şi nefinalizate, ori aşa ceva este inadmisibil. Orice proiect de infrastructură trebuie finalizat şi dat în folosinţă”.</p>
      <p>Preşedintele României are un mesaj şi pentru şefii de instituţii descentralizate numiţi de PSD şi care se tem acum că vor fi schimbaţi din funcţii: ”Oamenii care sunt profesionişti, bine pregătiţi şi îşi fac treaba bine nu au niciun motiv să se teamă. Cei care au ajuns în funcţii de conducere prin tot felul de sisteme de pile, relaţii şi carnet de partid PSD au de ce să se teamă. Se va face o verificare foarte clară. Cei care sunt buni şi dornici să muncească vor rămâne pe poziţii, iar ceilalţi vor intra într-o evaluare”.</p>
      <hr/>
    </article>
  </body>
</html>