<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549027.html/%D8%A8%D8%B3%DB%8C%D8%AC-%D9%85%D8%B9%D8%AC%D8%B2%D9%87-%DA%AF%D8%B1-%D9%82%D8%B1%D9%86-%D9%88-%D9%86%D8%A7%D8%AC%DB%8C-%DA%A9%D8%B4%D9%88%D8%B1-%D8%A7%D8%B3%D8%AA--%D8%BA%D8%A8%D8%A7%D8%B1-%D8%B1%D9%88%D8%A8%DB%8C-%DA%AF%D9%84%D8%B2%D8%A7%D8%B1-%D8%B4%D9%87%D8%AF%D8%A7-%D8%AF%D8%B1-%D8%B3%DB%8C%D8%B3%D8%AA%D8%A7%D9%86-%D9%88%D8%A8%D9%84%D9%88%DA%86%D8%B3%D8%AA%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T17:04:00+00:00"/>
    <meta property="og:title" content="بسیج معجزه گر قرن و ناجی کشور است/ غبار روبی گلزار شهدا در سیستان وبلوچستان"/>
    <meta property="og:description" content="همزمان با اولین روز هفته بسیج، گلزار شهدا در سراسر استان سیستان وبلوچستان غبارروبی و عطرافشانی شد."/>
  </head>
  <body>
    <article>
      <h1>بسیج معجزه گر قرن و ناجی کشور است/ غبار روبی گلزار شهدا در سیستان وبلوچستان</h1>
      <address>
        <time datetime="2019-11-21T17:04:00+00:00">21 Nov 2019, 17:04</time>
      </address>
      <p>همزمان با اولین روز هفته بسیج، گلزار شهدا در سراسر استان سیستان وبلوچستان غبارروبی و عطرافشانی شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://asrehamoon.ir/">عصرهامون</a>؛ همزمان با اولین روز هفته بسیج گلزار شهدای سراسر استان میزبان عاشقانی بود که برای تجدید میثاق با آرمان های امام و شهدا گرد هم آمده بودند.<br/><br/>بر پایه این گزارش، مسئول نمایندگی ولی فقیه در سپاه استان در این مراسم که عصرامروز در گلزار شهدای زاهدان برگزار شد گفت: بسیجیان در سراسر کشور ثابت کرده اند که به تمام معنا ولایت مدار هستند و همواره در همه عرصه ها گوش به فرمان ولی امر خود هستند.<br/> <br/>حجت الاسلام اکبرپور افزود: بسیجی هرگز به نوع پوشش و لباس و شغل نیست بلکه همه ملت ایران می توانند بسیجی باشند و هر شخصی که روحیه ولایت مداری و انقلابی دارد و قلبش برای اسلام و میهن می تپد بسیجی است و این واژه ارزشمند هرگز محصور به قشر خاصی نیست کما اینکه یک قاضی، پزشک، کاسب و بازاری که بخشی از وقت و سرمایه خود را برای خدمت به محرومان صرف می کند مصداق کامل یک بسیجی است.<br/> <br/>وی تصریح کرد: بسیجی یک تفکر است که امروز در این کشور علوی و فاطمی و نبوی می درخشد و در واقع بسیجی حد و مرز و جغرافیا هم نمی شناسد و شاهد هستیم که در کشور عراق جوانان حشدالشعبی با اتکا به همین روحیه بسیجی در برابر تروریست ها و داعشی ها جنایتکار معجزه کرده و آنها را شکست می دهند.<br/> <br/>به گفته حجت الاسلام اکبرپور؛ علی ابن ابیطالب(ع) اولین ولایت مدار و بسیجی عالم است که اگر همان تفکر در ذهن مردم رسوخ کند می توان در مقابل تمام استکبار و دشمنان سراپا مسلح ایستادگی کرد اما اگر این روحیه در وجود اشخاص وجود نداشته باشد هرگز به قله سربلندی نخواهند رسید.<br/> <br/>وی ادامه داد: بسیجی یعنی کسی که چشم به نگاه ولی زمان خود دوخته و همواره در همه عرصه های کشور چه درمانی و خدماتی و چه امدادرسانی و محرومیت زدایی در صحنه حاضر است و هر کجا که نیاز انقلاب باشد مخلصانه و بدون چشمداشت وارد میدان می شود.<br/> <br/>وی تاکید کرد: بسیج معجزه گر قرن و یکی از افتخارات دوران چهل ساله انقلاب اسلامی است که بسیجیان در گام اول موفق شدند استکبار را به زانو دربیاورند و قطعاً با بهره گیری از تجربیات ارزشمند خود گام دوم انقلاب را با صلابت و اقتدار وصف ناپذیری برخواهند داشت.<br/> <br/>نماینده ولی فقیه در سپاه استان ادامه داد: امروز تفکر بسیجی ناجی مملکت است و با همین تفکر می توان سربلندتر از قبل ادامه مسیر داد و هیچ خس و خاشاک و بیگانه ای نمی تواند این مملکت را به حاشیه براند و دشمنان ایران نیز به این باور رسیده اند تا زمانی که تفکر بسیجی در میان مردم موج می زند به هیچ موفقیتی نخواهند رسید.<br/> <br/>شایان ذکر است در پایان مراسم با حضور فرمانده سپاه سلمان استان و سایر مسئولان استانی و مردم شهید پرور، گلزار شهدای زاهدان غبارروبی و عطرافشانی شد. سردار امان اله گشتاسبی نیز ضمن عطرافشانی مزار شهدا با برخی از خانواده های شاهد گفت وگو و از آنها دلجویی کرد.<br/><br/>انتهای پیام/</p>
    </article>
  </body>
</html>