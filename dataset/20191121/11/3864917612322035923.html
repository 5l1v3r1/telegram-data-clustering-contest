<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2822794-nord-stream-2-dast-milardi-aki-rf-moze-vikoristati-dla-posilenna-agresii-senator-ssa.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T11:58:00+00:00"/>
    <meta property="og:title" content="Nord Stream 2 дасть мільярди, які РФ може використати для посилення агресії — сенатор США"/>
    <meta property="og:description" content="Якщо газопровід Nord Stream 2 (&quot;Північний потік-2&quot;) буде завершений, то це тільки посилить позицію президента РФ Путіна та спонукатиме його до ще більшої агресії у світі."/>
  </head>
  <body>
    <article>
      <h1>Nord Stream 2 дасть мільярди, які РФ може використати для посилення агресії — сенатор США</h1>
      <h2>Якщо газопровід Nord Stream 2 ("Північний потік-2") буде завершений, то це тільки посилить позицію президента РФ Путіна та спонукатиме його до ще більшої агресії у світі.</h2>
      <address>
        <time datetime="2019-11-21T11:58:00+00:00">21 Nov 2019, 11:58</time>
      </address>
      <p>Про це на слуханнях у Комітеті закордонних справ Сенату США <a href="https://www.cruz.senate.gov/?p=press_release&amp;id=4779">заявив</a> сенатор-республіканець Тед Круз.</p>
      <p>"Якщо Nord Stream 2 буде завершено, це допоможе Росії. Це посилить Путіна. Це згенерує мільярди доларів, які можуть бути використані для збільшення російської агресії", - заявив американський сенатор.</p>
      <p>Водночас, за словами Круза, збудований газопровід зробить Західну Європу більш залежною від російської енергетики, і <a href="https://www.ukrinform.ua/tag-pivnicnij-potik2">Nord Stream 2</a> може бути використаний як інструмент для шантажу з боку Кремля.</p>
      <p>Сенатор також закликав колег ухвалити законопроєкт, який має двопартійну підтримку та націлений на введення санкцій проти російських суден, що допомагають у будівництві газопроводу.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821459-premer-cehii-zaprosiv-razumkova-vidvidati-pragu.html">Разумков обговорив із прем’єром Чехії ризики від Nord Stream 2</a>
      </blockquote>
      <p>Як повідомлялося, проєкт Nord Stream 2 передбачає будівництво нової нитки газопроводу від узбережжя РФ через Балтійське море до Німеччини на додаток до вже діючого Nord Stream. Передбачається, що потужність другої гілки Nord Stream 2 становитиме 55 млрд кубометрів газу щороку, довжина — більш як 1,2 тис. км.</p>
      <p>Наприкінці жовтня Енергетичне агентство Данії видало компанії Nord Stream 2 AG дозвіл на будівництво частини газопроводу на території данських територіальних вод у Балтійському морі. Данія була останньою країною, яка не видавала дозвіл на будівництво російського газопроводу.</p>
      <p>Газопровід будує російський "Газпром" спільно з європейськими компаніями Engie, Uniper, OMV, Shell і Wintershall. Планувалося завершити проєкт до кінця 2019 року.</p>
      <p>Україна виступає проти будівництва Nord Stream 2. Крім того, противниками Nord Stream 2 є США, Польща і країни Балтії, які застерігають, що ЄС у такому випадку підсяде на російську газову голку. Президент США Дональд Трамп погрожував заблокувати проєкт санкціями.</p>
    </article>
  </body>
</html>