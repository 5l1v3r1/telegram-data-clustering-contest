<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1967874195_Nyama_po-dobar_ot_Solskyaer_za_Yunayted"/>
    <meta property="og:site_name" content="webcafé"/>
    <meta property="article:published_time" content="2019-11-21T11:07:00+00:00"/>
    <meta property="og:title" content="&quot;Няма по-добър от Солскяер за Юнайтед&quot;"/>
    <meta property="og:description" content="Рашфорд оказа огромна подкрепа на Оле"/>
  </head>
  <body>
    <article>
      <h1>"Няма по-добър от Солскяер за Юнайтед"</h1>
      <address><time datetime="2019-11-21T11:07:00+00:00">21 Nov 2019, 11:07</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/04/16/unitedwestham/1170x781.jpg"/>
        <figcaption>Рашфорд подкрепи мениджъра си.<cite>Снимка: © Getty Images</cite></figcaption>
      </figure>
      <p>
        <b>Нападаталят на Манчестър Юнайтед Маркъс Рашфорд сподели мненето си, че няма по-добър вариант за мениджър на тима от настоящия - Оле Гунар Солскяер.</b>
      </p>
      <p>Норвежецът бе назначен с постоянен договор през март след страхотните му първи няколко месеца в клуба, но след това Юнайтед изпадна в криза.</p>
      <p>Докато все още бе временен мениджър, фаворит за поста бе Маурисио Почетино. Аржентинецът бе уволнен от Тотнъм през тази седмица и отново името му се свързва с "червените дяволи".</p>
      <p>Рашфорд обаче заяви, че се чувства отлично при Оле Гунар и той е бил една от основните причини да продължи договора си с клуба.</p>
      <p>"Нямаше колебание у мен около новия договор. Така беше и при Оле. Знам какво иска и къде иска да изведе клуба. С него сме на една вълна. Той е невероятен човек и носи интересите на клуба в сърцето си, така че, по мое мнение, няма по-добър от него за поста", заяви английският национал в интервю за Sky Sports News.</p>
      <p>
        <b>Юнайтед записва най-лошия си старт в първенството от 33 години, но подобри ситуацията си в класирането с две победи в последните три кръга.</b>
      </p>
      <p>След 12 изиграни срещи "червените дяволи" са на девет точки от топ 4, но продължават борбата в Лига Европа, ФА къп и Купата на Лигата.</p>
      <p>Рашфорд твърди, че преследването на зона Шампионска лига не е достатъчно на него и съотборниците му през този сезон, защото "Юнайтед винаги се бори за трофеи".</p>
      <p>"Мисля, че измина година и половина (всъщност са две и половина - б.пр.) от последния ни трофей, което не е малко. Ако стигнем до топ 4, но не вземем купа през този сезон, не бих бил доволен. Ако сме в четворката и вдигнем някоя купа, тогава, естестествено, кампанията ще бъде успешна. Трябва да си поставим цели и време за постигането им, защото резултатите, които Оле иска да постигнем, няма как да се осъществят от днес за утре. Трябва да използваме времето си и да бъдем търпеливи. Да се трудим усърдно и да вярваме в това, което правим. Тогава смятам, че всичко ще бъде наред", завърши Рашфорд.</p>
      <related>
        <a href="https://www.webcafe.bg/sportcafe/klasatzia/id_1059610239_Idealniyat_otbor_na_Manchestar_Yunayted_za_izminaloto_desetiletie"/>
      </related>
    </article>
  </body>
</html>