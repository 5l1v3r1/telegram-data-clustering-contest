<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/bombac-vujovic-je-sel-predalec-251822"/>
    <meta property="og:site_name" content="Slovenske novice"/>
    <meta property="article:published_time" content="2019-11-21T11:28:00+00:00"/>
    <meta property="og:title" content="Bombač: Vujović je šel predaleč"/>
    <meta property="og:description" content="Ko je bil Dean Bombač nazadnje v Celju, je na Rokometni simfoniji v slovo Luki Žvižeju in Urošu Zormanu vladalo povsem drugačno vzdušje, kot ga Koprčan pričakuje v nedeljo popoldne, ko se bo v..."/>
  </head>
  <body>
    <article>
      <h1>Bombač: Vujović je šel predaleč</h1>
      <h2>Zvezdnik Pick Szegeda opozarja pred Celjem. Selektor bi moral pokazati več spoštovanja.</h2>
      <address><time datetime="2019-11-21T11:28:00+00:00">21 Nov 2019, 11:28</time> by <a rel="author">Peter Zalokar</a></address>
      <p>Ko je bil <b>Dean Bombač</b> nazadnje v Celju, je na Rokometni simfoniji v slovo <b>Luki Žvižeju</b> in<b> Urošu Zormanu</b> vladalo povsem drugačno vzdušje, kot ga Koprčan pričakuje v nedeljo popoldne, ko se bo vnel boj za točke med Celjem Pivovarno Laško in Pick Szegedom v ligi prvakov.<br/><br/>»Res, čaka nas vse prej kot prijateljska tekma. Tako Celjani kot mi potrebujemo točke, mi morda še bolj, ker nam gre za prvo mesto v skupini. Po dveh zmagah proti Zagrebu so Celjani samozavestni, Zlatorog bo menda pokal po šivih, tam je vselej težko igrati, zato nas čaka zares prava bitka,« se zaveda <b>Deki</b>, ki se je sredi tedna po zmagi v madžarski ligi malce poveselil. »Tako žena <b>Tjaša</b> kot soigralca <b>Dmitri Žitnikov</b> in <b>Luka Stepančić</b> imajo 20. novembra rojstni dan. Imeli smo malo feštico. Danes smo prosti, jutri pa začetek priprav na Celje,« si je dal nekaj duška 30-letni Bombač, ki je doslej v sezoni zbral 15 golov. Dva je zabil Celjanom, ki so v začetku meseca na Madžarskem izgubili s 24:31. Ampak v prvem polčasu (14:14) je mlada četa trenerja <b>Tomaža Ocvirka</b> pokazala zobe, preden je Szeged stopil na plin. Ali tudi tokrat madžarski prvak računa, da bo odpor tekmecev zlomil z mišicami? »Ne bi rekel, da igramo na mišice, glede na to, da naš trener (<b>Juan Carlos Pastor</b>, op. p.) velja za največjega taktika v rokometu. Je pa res, da imamo v obrambnem bloku <b>Benceja Banhidija </b>in <b>Mateja Gabra</b>, ki imata prek 120 kg, in to je težko prebiti. Jaz imam 95 kg, pa se na treningih kar odbijam od njiju.«<br/><br/>Pick ima točko manj od Barcelone in PSG, s katerima se bo meril spomladi. »Menim, da je Celje še zadnje v tem delu sezone, ki nam lahko vzame točke. Proti Zagrebu in Aalborgu igramo doma, kjer nismo izgubili že dve leti. V gosteh pa imamo več težav, kot je bilo nazadnje pri Elverumu (zmaga s 26:25, op. p.),« si spodrsljaja nikakor ne želi Bombač. Szeged nima težav s poškodbami, forma pa ni takšna, kot bi si želel. »Nekako nam uspeva zmagovati, a nam igra ne steče. Nihče od igralcev ne izstopa. Igramo nekako toplo-hladno, v nedeljo si ne bomo smeli privoščiti takšnih nihanj kot na Norveškem, ker je Celje močnejše od Elveruma.«</p>
      <h3>Selektor nad Vlaha</h3>
      <p>Bombač, eden od štirih reprezentantov v Szegedu (tam sta ob Gabru tudi <b>Mario Šoštarič</b> in <b>Nik Henigman</b>), bo ob <b>Mihi Zarabcu</b> odgovoren za organizacijo igre, ko bo Slovenija januarja na EP na Švedskem lovila zadnji vlak za Tokio. Zbor bo že čez dober mesec v Zrečah, ampak številka 44 še ne razmišlja tako daleč. Ga je pa šokiral zadnji izpad selektorja <b>Veselina Vujovića</b>, ki se je v torek na tekmi Zagreba v Brestu v ligi Seha med zadnjo minuto odmora znesel nad Bombačevim someščanom <b>Aleksom Vlahom</b>. »Umri že enkrat, da te ne gledam več. Umri že!« je film počil Črnogorcu, ki mu v Zagrebu nič ne gre od rok. »Vemo, kakšen je <b>Vuja</b>, ampak moral bi pokazati več spoštovanja do svojih igralcev, ki se borijo zanj. Hudo mi je za ubogega Aleksa. Vsekakor je to, kar je storil selektor, sramota, ki ne sodi v šport.« Odnosi med reprezentanti in šefom so pred pomembno misijo očitno vse prej kot rožnati ...</p>
    </article>
  </body>
</html>