<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2822741-kerivnictvo-arma-vidstoronili-cerez-zriv-opaluvalnogo-sezonu-u-dvoh-mistah.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T11:02:00+00:00"/>
    <meta property="og:title" content="Керівництво АРМА відсторонили через зрив опалювального сезону у двох містах"/>
    <meta property="og:description" content="Керівництво АРМА відсторонили від виконання обов'язків через зрив приватною фірмою — управителем теплоцентралі опалювального сезону у містах Новояворівськ і Новий Роздол."/>
  </head>
  <body>
    <article>
      <h1>Керівництво АРМА відсторонили через зрив опалювального сезону у двох містах</h1>
      <h2>Керівництво АРМА відсторонили від виконання обов'язків через зрив приватною фірмою — управителем теплоцентралі опалювального сезону у містах Новояворівськ і Новий Роздол.</h2>
      <address>
        <time datetime="2019-11-21T11:02:00+00:00">21 Nov 2019, 11:02</time>
      </address>
      <p>Про це повідомляє <a href="https://www.kmu.gov.ua/news/u-novoyavorivsk-podayut-teplo">Урядовий портал</a>.</p>
      <p>"В Кабміні заявили про притягнення до дисциплінарної відповідальності керівництва АРМА за допущення зриву опалювального сезону в регіоні та відсторонення його від виконання обов'язків", - йдеться у повідомленні.</p>
      <p>Укрінформ звернувся за коментарями до <a href="https://www.ukrinform.ua/tag-kabmin">Кабінету міністрів</a> та керівництва АРМА.</p>
      <p>Як повідомлялося, у містах Новояворівськ і Новий Роздол на Львівщині було зірвано опалювальний сезон. Там ТЕЦ, які належать братам Дубневичам, арештували через крадіжку значних обсягів газу.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2822266-opalenna-dvom-mistam-lvivsini-dadut-najblizcim-casom-golova-loda.html">Опалення двом містам Львівщини дадуть найближчим часом — голова ЛОДА</a>
      </blockquote>
      <p>Раніше агентство АРМА передало теплоцентралі в управління приватній фірмі "Гарант Енергія М". Фірма торік також допустила зрив опалювального сезону в багатотисячних містах, проте цього року вдруге виграла конкурс, і знову не впоралася із запуском опалювальних систем.</p>
      <p>ЛОДА оголосила ситуацію надзвичайною і звернулась по допомогу до уряду. На ТЕЦ побував Прем`єр-міністр України Олексій Гончарук. Також було визначено нового управителя — дочірнє підприємство "Нафтогазу України" - "Нафтогазтепло".</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2820705-naftogaz-zminiv-kerivnika-problemnih-tec-dubneviciv.html">Проблеми з опаленням на Львівщині: Нафтогаз змінив керівника ТЕЦ Дубневичів</a>
      </blockquote>
      <p>Повернутися на ТЕЦ запросили працівників, котрі звільнились із підприємств через зарплатні борги. (Відсутність фахівців була однією з основних проблем, що перешкоджала запуску ТЕЦ.) На роботу повернулись майже 300 колишніх працівників.</p>
    </article>
  </body>
</html>