<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/tech/2019/11/atte-av-ti-nordmenn-tatt-av-strommen/"/>
    <meta property="og:site_name" content="Kampanje"/>
    <meta property="article:published_time" content="2019-11-21T11:43:18+00:00"/>
    <meta property="og:title" content="Åtte av ti tatt av «strømmen» - synes det er for mange tjenester å holde styr på"/>
    <meta property="og:description" content="En landsrepresentativ TV-undersøkelse foretatt av Norstat viser at 81 prosent av de spurte mener det er vanskelig å holde oversikten over de ulike strømmetjenestene."/>
  </head>
  <body>
    <article>
      <h1>Åtte av ti tatt av «strømmen» - synes det er for mange tjenester å holde styr på</h1>
      <address><time datetime="2019-11-21T11:43:18+00:00">21 Nov 2019, 11:43</time> by <a rel="author" href="https://kampanje.com/users/jacob-andersen/" target="_blank">Jacob Andersen</a></address>
      <p>
        <b>En landsrepresentativ TV-undersøkelse foretatt av Norstat viser at 81 prosent av de spurte mener det er vanskelig å holde oversikten over de ulike strømmetjenestene.</b>
      </p>
      <p>«Strømmekrigen» får stadig flere aktører. Nordiske tjenester som NRK TV, TV 2 Sumo, Dplay og Viaplay møter tøff konkurranse fra internasjonale aktører som Netflix, HBO, Amazon Prime og nylige lanserte Apple TV+ og Disney+.</p>
      <p>Nå viser en landsrepresentativ TV-undersøkelse foretatt av Norstat AS at åtte av ti nordmenn syntes det er vanskelig å navigere seg frem i «strømmejungelen». </p>
      <p>Undersøkelsen ble foretatt i oktober måned på vegne av strømmetjenesten Strim som eies og drives av RiksTV. Utvalget var landsrepresentativt og besto av 1017 personer fra 18 år og oppover.</p>
      <p><b>Lite oversiktlig<br/></b>46 prosent av de spurte sier de bruker stadig mer tid på å lete etter noe å se på. De finner det for komplisert og for lite oversiktlig å finne frem blant strømmetjenestene. </p>
      <p>Undersøkelsen viser også at menn bruker noe mer tid enn kvinner på å lete etter innhold. 48 prosent av menenne sa seg helt enig eller litt enig med at de bruker stadig mer tid på å lete etter programmer, mens 44 % av kvinnene spurt svarte det samme.</p>
      <p><b>Bruker mye tid<br/></b>Undersøkelsen viser at Oslo-beboere er de som bruker aller mest tid på finne frem til riktig innhold. 54 prosent av de spurte i Oslo oppga at de nå bruker stadig lengre tid på lete etter noe å se på.</p>
      <p>Undersøkelsen viser også at aldersgruppen 18-29 år er de som oppgir å bruke stadig mer tid på å lete etter noe å se på. Hele 68 prosent i nevnte aldersgruppe oppgir å slite med dette. Samtidig er det de eldre som syntes det er mest komplisert å finne frem. 90 prosent av de spurte i aldersgruppen 60 pluss, sier de sliter med å holde oversikt.</p>
      <p>Leder i Strim, <b>Rune Åsprang</b>, konkluderer undersøkelsen slik:</p>
      <p>- Undersøkelsen viser at mens de eldre synes det er mest komplisert å finne frem i mylderet av programmer og kanaler, så er de yngre mest lei av å bruke tid på å finne frem til det de vil se, sier Åsprang i en pressemelding.</p>
      <p> </p>
    </article>
  </body>
</html>