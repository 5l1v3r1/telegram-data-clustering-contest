<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/ajuntament-barcelona-gestio-port-olimpic-tancar_0_2348165269.html"/>
    <meta property="og:site_name" content="Ara.cat"/>
    <meta property="article:published_time" content="2019-11-21T11:23:48+00:00"/>
    <meta property="og:title" content="Barcelona assumirà el mes que ve la gestió del Port Olímpic"/>
    <meta property="og:description" content="L'Ajuntament el reformarà sencer i, a partir del maig, ja no hi haurà discoteques"/>
  </head>
  <body>
    <article>
      <h1>Barcelona assumirà el mes que ve la gestió del Port Olímpic</h1>
      <h2>L'Ajuntament el reformarà sencer i, a partir del maig, ja no hi haurà discoteques </h2>
      <address>
        <time datetime="2019-11-21T11:23:48+00:00">21 Nov 2019, 11:23</time>
      </address>
      <p>Barcelona encara la gran transformació del Port Olímpic, on, a banda de canvis urbanístics, hi preveu una transformació important dels usos, perquè deixi de ser un espai centrat en l'oci nocturn i que viu d'esquena a la realitat de la ciutat. El govern municipal ha anunciat que, a partir del mes que ve, la Generalitat li cedirà la gestió directa del Port Olímpic, que era el primer escull a resoldre, i que començarà immediatament la gran reforma prevista en aquesta zona. El primer canvi visible serà el tancament, ja a partir del mes de maig, de totes les discoteques de la zona, que es queden sense concessió i no se'ls renovarà. <a href="https://www.ara.cat/societat/Alcohol-batusses-saturacio-Port-Olimpic_0_2295970418.html">Aquests locals han comportat últimament problemes importants de seguretat i convivència</a> i ja fa temps que el govern de Colau avisa que vol canviar el model d'oci d'aquest àmbit i fer-lo més familiar. El Port acomiadarà, així, els 24 locals d'oci que hi ha actualment al moll de Mestral. Després vindran modificacions més físiques com convertir el que ara és un gran pàrquing en una plaça o millorar les condicions de seguretat al dic de recer, que a vegades es veu ultrapassat per l'aigua, i les connexions amb la resta de la ciutat.</p>
      <figure>
        <a href="https://www.ara.cat/2019/11/21/societat/Barcelona-gestionara-Port-Olimpic-partir_2348175337_67543792_651x399.png">
          <img src="https://www.ara.cat/2019/11/21/societat/Barcelona-gestionara-Port-Olimpic-partir_2348175337_67543792_651x399.png"/>
        </a>
      </figure>
      <p>Els restaurants també canviaran, però això serà en un procés més llarg, lligat a la reforma del moll de Gregal i amb horitzó 2023, per oferir una proposta de restauració de proximitat i vinculada al mar. El que es vol és que els locals actuals puguin continuar fins que s'hi instal·lin els que guanyin els nous concursos, que hauran de subrogar el personal, segons el pla municipal. Això condiciona el futur del locals com el Cangrejo Loco o El Tinglado. </p>
      <figure>
        <img src="https://www.ara.cat/2016/12/03/societat/Port-Olimpic-reformulara-model-doci_1698440282_67540923_117x66.jpg"/>
      </figure>
      <p>
        <a href="https://www.ara.cat/societat/Generalitat-gestio-Port-Olimpic-lAjuntament_0_1698430201.html">La Generalitat cedeix la gestió del Port Olímpic a l’Ajuntament</a>
      </p>
      <p>La delegació de competències per part de la Generalitat a l'Ajuntament, que es negocia des que es va firmar el <a href="https://www.ara.cat/societat/Generalitat-gestio-Port-Olimpic-lAjuntament_0_1698430201.html">protocol de cessió el juliol del 2016</a>, és "urgent i necessària", segons la tinent d'alcalde d'Urbanisme, Janet Sanz, que ha assegurat que el Govern la farà en el marge de dues setmanes i que ja aquest novembre portaran al ple una mesura amb el full de ruta per al Port Olímpic. L'objectiu: recuperar per a l'ús ciutadà un espai que va ser concebut en l'època olímpica i que ara viu al marge de les necessitats dels veïns. </p>
      <figure>
        <img src="https://www.ara.cat/2019/08/26/societat/Agents-Guardia-Urbana-Marina-Barcelona_2295980422_67540924_117x66.jpg"/>
      </figure>
      <p>
        <a href="https://www.ara.cat/societat/Alcohol-batusses-saturacio-Port-Olimpic_0_2295970418.html">Alcohol, batusses i saturació policial a les nits del Port Olímpic</a>
      </p>
      <p>"El del Port Olímpic és el primer gran projecte de transformació d'aquest mandat", ha celebrat el primer tinent d'alcalde, Jaume Collboni, que ha comparegut fent tàndem amb Sanz –de manera que quedaven representats els dos partits de govern: comuns i socialistes–. Tots dos han posat èmfasi en la necessitat d'engegar de manera urgent la transformació d'aquest àmbit amb l'objectiu de recuperar-lo per a la vida ciutadana i fer que deixi de ser un espai destinat només a l'oci nocturn. La reforma costarà uns 40 milions d'euros, que aportarà l'empresa pública Barcelona: Serveis Municipals, que és qui gestionarà l'àmbit, però el consistori calcula poder recuperar la inversió amb les concessions de locals i amarraments.</p>
      <h3>Un "win-win", segons el Govern</h3>
      <p>El conseller de Territori i Sostenibilitat, Damià Calvet, ha confirmat que en els pròxims dies la Generalitat aprovarà la cessió. Segons Calvet, es tracta "d'un port molt urbà i de ciutat, on predominen les concessions lligades amb l'oci". Per això ha defensat que s'ha acceptat la petició de Barcelona, perquè la gestió "necessita una mirada no tan portuària, sinó de barri". La cessió es farà per 30 anys i el conseller ha explicat que el consistori s'ha compromès a invertir els 40 milions en dos períodes: l'onzè any ja hauran d'estar fetes unes inversions i el vintè la resta. Calvet ha dit que "és un <i>win-win</i>", perquè al final de la concessió el Port també haurà de generar un mínim de cinc milions de benefici que l'Ajuntament pagarà al Govern.</p>
      <p>Collboni ha remarcat la necessitat de gestionar bé el mentrestant de la zona durant la reforma i evitar que, mentre dura la transformació, hi hagi espais buits. Per això, ha dit, ja estan en contacte amb el Gremi de Restauració per facilitar que els locals que quedin vacants s'utilitzin com a aules de formació. El conjunt de les obres començaran l'any que ve i s'allargaran fins al 2024. Els treballs, de fet, haurien d'haver-se iniciat ja aquest any però la tramitació amb el Govern s'ha allargat més del previst. </p>
      <p>La voluntat del govern d'Ada Colau és que l'oci nocturn passi el relleu a usos vinculats a l'economia nàutica i a un model de restauració més de proximitat. També es vol millorar la connexió de l'espai amb la resta de la ciutat –potenciant, per exemple, l'eix Vila Olímpica - moll de Gregal o substituint l'actual rampa de vehicles al carrer Marina– i construir-hi un centre municipal dedicat als esports nàutics, que estarà al moll de la Marina. Al moll de Mestral deixarà d'haver-hi terrasses perquè ja no hi haurà discoteques i les dels restaurants del moll de Gregal quedaran arran de façana. <a href="https://www.ara.cat/societat/Port-Olimpic_0_1956404447.html"> La reforma doblarà els metres quadrats que actualment es destinen a espai públic en aquest àmbit: dels prop de 24.000 als més de 48.000.</a></p>
      <figure>
        <img src="https://www.ara.cat/2018/02/06/imatges/familia-observa-Port-Olimpic_1956414459_50876092_117x66.jpg"/>
      </figure>
      <p>
        <a href="https://www.ara.cat/societat/Port-Olimpic_0_1956404447.html">El nou Port Olímpic de Barcelona tindrà el doble d’espai públic</a>
      </p>
      <p>La coordinació de l'àmbit, un cop cedit a la ciutat, es vehicularà a través d'un consell rector presidit per Janet Sanz. Es mantindrà, també, la comissió de seguiment que es va crear durant el procés previ a l'acord per obrir l'operació als veïns i als grups polítics.</p>
    </article>
  </body>
</html>