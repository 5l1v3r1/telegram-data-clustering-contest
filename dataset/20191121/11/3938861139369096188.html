<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_gotuyemo-kruteznu-shtuku-dubilet-anonsuye-chergovu-reformu/939174"/>
    <meta property="og:site_name" content="Gazeta.ua"/>
    <meta property="article:published_time" content="2019-11-21T11:24:00+00:00"/>
    <meta property="og:title" content="&quot;Готуємо крутезну штуку&quot; - Дубілет анонсує чергову реформу"/>
    <meta property="og:description" content="Найближчим часом до парламенту внесуть закон про впровадження електронних довіреностей. Щойно закон ухвалять, е-довіреності мають запрацювати вже наступного дня. Про це повідомив міністр Кабінету міністрів Дмитро Дубілет у Facebook. &quot;Плануємо запустити для громадян крутезну штуку - ..."/>
  </head>
  <body>
    <article>
      <h1>"Готуємо крутезну штуку" - Дубілет анонсує чергову реформу</h1>
      <address><time datetime="2019-11-21T11:24:00+00:00">21 Nov 2019, 11:24</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939174_w_300.jpg?v=0"/>
        <figcaption>Рішення піде на користь у боротьби з рейдерством, каже Дубілет. Фото: УНІАН</figcaption>
      </figure>
      <p>Найближчим часом до парламенту внесуть закон про впровадження електронних довіреностей. Щойно закон ухвалять, е-довіреності мають запрацювати вже наступного дня.</p>
      <p>Про це повідомив міністр Кабінету міністрів <b>Дмитро Дубілет</b> у Facebook.</p>
      <p>"Плануємо запустити для громадян крутезну штуку - електронні довіреності.</p>
      <p>Уявіть собі, що ви оформлюєте у нотаріуса довіреність. І ось, крім того, що він вам дає її на стандартному паперовому бланку, він також вам надсилає pdf-файл (поштою, у мессенжер, на флешці - не важливо) із своїм накладеним електронним підписом", - розповів урядовець.</p>
      <p>Це дуже зручно, особливо в разі необхідності терміново передати таку довіреність до іншого міста або району. Файли з електронними підписами безпечніші, частина випадків рейдерства трапляється саме шляхом використання підроблених бланків довіреностей, розповів Дубілет.</p>
      <p>Для впровадження цього рішення "вже все є", заявив міністр.</p>
      <p>"У нотаріусів і так є е-підпис, вони і зараз можуть накладати його в пару кліків на будь-які файли. Треба лише змінити пару рядків у законах і підзаконці. Саме цим ми наразі з Мін'юстом та Нотаріальної палатою і займаємось. Я сподіваюся, що ми зможемо подати закон до парламенту у найближчі тижні", - повідомив чиновник.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_treba-zakinchuvati-cej-sovok-dubilet-rozkritikuvav-protivnikiv-rinku-zemli/937943"/>
      </related>
      <blockquote>Верховна Рада <a href="https://gazeta.ua/articles/politics-newspaper/_ukrayina-otrimala-novij-kabinet-ministriv/925310">затвердила уряд</a> прем'єр-міністра Олексія Гончарука 29 серпня. У Кабміні працюють 2 віце-прем'єри й 16 міністрів.</blockquote>
    </article>
  </body>
</html>