<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/komentare/andrej-babis-17-listopad-projev-sametova-revoluce-narodni-muzeum_1911211147_jgr"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T11:47:00+00:00"/>
    <meta property="og:title" content="Babiš dělá z reflexe své minulosti neupřímnou frašku"/>
    <meta property="og:description" content="Premiér Babiš v projevu k výročí sametové revoluce v mimo jiné řekl, že chce vyjádřit poděkování a pokoru vůči těm, kteří vyšli 17. listopadu z Albertova na Národní třídu, jakož i Občanskému fóru."/>
  </head>
  <body>
    <article>
      <h1>Babiš dělá z reflexe své minulosti neupřímnou frašku</h1>
      <address><time datetime="2019-11-21T11:47:00+00:00">21 Nov 2019, 11:47</time> by <a rel="author">Jiří Pehe</a></address>
      <p>
        <b>Premiér Andrej Babiš (ANO) ve svém projevu k 30. výročí sametové revoluce v Národním muzeu mimo jiné řekl, že chce zpětně vyjádřit poděkování a pokoru vůči těm, kteří vyšli 17. listopadu z Albertova na Národní třídu, jakož i Občanskému fóru. Odvaha Václava Havla byla prý obdivuhodná. Babiš připomněl, že on sám byl tehdy v komunistické straně, na to prý není pyšný. „Nebyl jsem tak statečný jako Havel. Navíc jsem byl mimo Československo,“ dodal.</b>
      </p>
      <p>Bohužel jeho slova v Národním muzeu rámuje několik dalších jeho vyjádření v médiích, která nejen zpochybňují upřímnost jeho sebekritiky, ale navozují otázku, jestli si z nás nedělá trochu legraci.</p>
      <figure>
        <audio src="https://www.irozhlas.cz/sites/default/files/audios/5d008efbcffa16ba11cd0ae94bdeeb2d.mp3"/>
        <figcaption>Babiš dělá z reflexe své minulosti neupřímnou frašku</figcaption>
      </figure>
      <p>Tvrdí kupříkladu, že o tom, co se děje v Československu, ani pořádně nevěděl, protože československý tisk přicházel do Maroka, kde pracoval jako obchodní delegát zahraničního obchodu, s několikadenním zpožděním.</p>
      <p>Babiš, který vládl několika cizími jazyky a měl v Maroku bezpochyby přístup i k zahraničním médiím, kde se o událostech v Československu tehdy hojně referovalo, tak navozuje dojem, že on sám se do revolučního kvasu nezapojil především proto, že byl od dění v Československu odříznut.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/vyjezdni-dolozka-komunismus-cestovani-andrej-babis-devizovy-prislib_1911191934_luk"/>
      </related>
      <p>Ve svém životopise nicméně uvádí, že ještě v roce 1989 vystoupil z KSČ. V Maroku pak zůstal až do roku 1991.</p>
      <h3>Paralelní realita?</h3>
      <p>Další pozoruhodné vyjádření současného českého premiéra se týká možnosti cestovat.</p>
      <p>V <a href="https://www.irozhlas.cz/zpravy-domov/mf-dnes-andrej-babis-marek-prchal-ksc-stb-sametova-revoluce-projev-narodni-trida_1911181049_nkr">rozhovoru pro deník Mf Dnes</a> totiž prohlásil, že jako pracovník zahraničního obchodu ani nevěděl, že lidé „za socialismu“ nemohli svobodně cestovat a že k cestě do západních zemí <a href="https://www.irozhlas.cz/zpravy-domov/vyjezdni-dolozka-komunismus-cestovani-andrej-babis-devizovy-prislib_1911191934_luk">potřebovali výjezdní doložku</a>. Na otázku, jak je možné, že o takové všeobecně známé věci nevěděl, odpověděl: „Kdo nám to měl říct? Jak jsem se to měl dozvědět?“</p>
      <p>Je zcela nepravděpodobné, že Babiš, který tvrdí, že měl v rodině „tři emigračky“, čímž naznačuje, že kvůli příbuzným, kteří emigrovali na Západ, neměl v bývalém režimu také úplně na růžích ustláno, o existenci výjezdní doložky nevěděl, i když on sám měl diplomatický pas.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/andrej-babis-narodni-muzeum-projev_1911171315_elev"/>
      </related>
      <p>Babišovi by asi nikdo nevyčítal, že dnes vyjadřuje vděk bývalým disidentům za to, že pomohli svrhnout komunistický režim, jakkoliv on sám pařil k režimním kádrům, kteří tvořili jádro pracovníků zahraničního obchodu.</p>
      <p>Lze si totiž představit, že dokonce i mnozí členové komunistické strany, kterým stranická průkazka pomohla k lukrativním pracovním pozicím a výhodám, systém sice pragmaticky využívali, ale zároveň ho viděli kriticky, a když padl, ulevilo se i jim.</p>
      <p>Ale je skutečně třeba při dnešních pokusech o kritickou sebereflexi navozovat dojem, že někdo jako Andrej Babiš v tom byl natolik nevinně, že poté, co ho do komunistické strany údajně přihlásila jeho matka, později coby pracovník zahraničního obchodu ani nevěděl o nejrůznějších omezeních svobody svých méně angažovaných spoluobčanů? A odbýt svoji aktivní spolupráci s režimem tím, že prostě nebyl statečný jako Havel?</p>
      <figure>
        <img src="https://www.irozhlas.cz/sites/default/files/styles/zpravy_rubrikovy_nahled/public/uploader/plus_170417-070443_ace.png?itok=Kv0QNtNC"/>
      </figure>
      <p>Při loňské návštěvě Německa Babiš dokonce prohlásil, že komunistická strana měla být po roce 1989 zakázána. Jinými slovy: premiér, který byl členem této strany, dnes vytváří dojem, že byl vlastně antikomunistou. Když to ale spojíme s jeho ostatními vyjádřeními, je těžké mu věřit.</p>
      <p>Jeho reflexe minulosti se obracejí ve frašku, ve které to ze všeho nejvíc vypadá, že Babiš žil v nějaké paralelní realitě. Anebo prostě jenom říká z politických důvodů v jednu chvíli v oficiálním projevu takříkajíc správné věci, které mu naváží na miskách veřejného mínění jeho mediální poradci, aby vše vzápětí shodil, když v nějakém rozhovoru dostane otázku, na kterou musí reagovat bez pomoci své PR mašinérie.</p>
      <p>
        <i>Autor působí na New York University Prague</i>
      </p>
      <related>
        <h4>Související články</h4>
        <a href="https://www.irozhlas.cz/zpravy-domov/radek-vondracek-ano-andrej-babis-milion-chvilek-demonstrace_1911201709_tzr"/>
        <a href="https://www.irozhlas.cz/zpravy-domov/vyjezdni-dolozka-komunismus-cestovani-andrej-babis-devizovy-prislib_1911191934_luk"/>
        <a href="https://www.irozhlas.cz/zpravy-domov/mikulas-minar-milion-chvilek-pro-demokracii_1911181708_pj"/>
      </related>
    </article>
  </body>
</html>