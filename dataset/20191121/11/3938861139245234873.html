<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sogodennya/_mif-kakaya-raznica-znischiv-bilorusku-movu/939170"/>
    <meta property="og:site_name" content="Gazeta.ua"/>
    <meta property="article:published_time" content="2019-11-21T11:28:00+00:00"/>
    <meta property="og:title" content="Міф &quot;какая разніца&quot; знищив білоруську мову"/>
    <meta property="og:description" content="Режисерка фільму про українську мову &quot;Соловей співає&quot; Леся Воронюк розповіла про мовні міфи. &quot;Какая разница, на каком языке&quot;. Це, мабуть, найпоширеніший міф. Щоб довести його токсичність, ми порівняли досвід у мовному питанні Білорусі та Ізраїлю. У Білорусі російська ..."/>
  </head>
  <body>
    <article>
      <h1>Міф "какая разніца" знищив білоруську мову</h1>
      <address><time datetime="2019-11-21T11:28:00+00:00">21 Nov 2019, 11:28</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939170_w_300.jpg?v=0"/>
        <figcaption>Фільм "Соловей співає" розвінчав міфи про українську мову. Фото: "Новинарня"</figcaption>
      </figure>
      <p>Режисерка фільму про українську мову "Соловей співає" <b>Леся Воронюк</b> розповіла про мовні міфи.</p>
      <p>"Какая разница, на каком языке". Це, мабуть, найпоширеніший міф. Щоб довести його токсичність, ми порівняли досвід у мовному питанні Білорусі та Ізраїлю. У Білорусі російська пропаганда застосовує ті ж механізми, що і в Україні", - розповіла вона "<a href="https://tyzhden.ua/Culture/237733?fbclid=IwAR3YoOlJCE90pNcYCnlEWcsHvu-Li4swKCyWFvnr5q6xcQ75lhhz55TNoXY">Українському тижню</a>".</p>
      <p>У Білорусі пропаганда розповсюджує думку, що мова не має значення.</p>
      <p>"Це призвело до того, що носіїв білоруської вкрай мало, а ті, хто нею спілкуються, вважаються дисидентами чи маргіналами в рідній країні. Це пекельна мовна ситуація. Разом з тим, коли у 1948 році було відновлено державу Ізраїль, євреї повертались з різних країн на свою історичну землю і спілкувались мовами країн свого перебування. Вони швидко зрозуміли: щоб створити стійке суспільство і цілісну державу, необхідна мова. Тому на державному рівні було прийнято рішення відновити іврит і зробити єдиною державною мовою", - сказала режисерка.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/sogodennya/_a-narodilasya-v-rosiyi-i-nafig-meni-cya-ukrayinska-ukrzaliznicya-potrapila-u-movnij-skandal/937954"/>
      </related>
      <p>Для фільму розшукували героїв, які пережили русифікацію або румунізацію.</p>
      <p>"У селі на Луганщині ми знайшли такі родини, де переписували навіть прізвища. В одній сім'ї є Бондарі та Бондарєви. Про це свідчать документи, паспорти, надписи на могилах та хрестах. Кожен герой - це прототип певної групи людей, які мають однакові погляди щодо мовного питання. Ми були абсолютно об'єктивними як кінодокументалісти і показали різні точки зору", - розповіла Воронюк.</p>
      <blockquote>Закінчили роботу над документальним фільмом "<a href="https://gazeta.ua/articles/sogodennya/_usi-mifi-pro-ukrayinsku-movu-zibrali-v-odnomu-filmi/935615">Соловей співає. Доки голос має</a>". Стрічка присвячена проблемам мови в Україні. У стрічці розглянуть усталені міфи, наприклад, про те, що українська - мова села, а міста завжди були російськомовними.</blockquote>
    </article>
  </body>
</html>