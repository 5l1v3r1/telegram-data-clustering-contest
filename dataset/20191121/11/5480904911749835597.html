<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/srbsky-prezident-potvrdil-spionazni-aferu-s-ruskymi-agenty/1823597?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T11:24:00+00:00"/>
    <meta property="og:title" content="Srbský prezident potvrdil špionážní aféru s ruskými agenty"/>
    <meta property="og:description" content="Moskva - Srbské rozvědky odhalily rozsáhlou operaci ruské tajné služby, která se v zemi pokoušela verbovat srbské zpravodajské agenty. Na tiskové konferenci to řekl srbský prezident Aleksandar Vučić. Vztahy Bělehradu s Moskvou to podle něj ale vážněji nepoškodí. Aféru rozpoutalo tajně pořízené video, na němž ruský špion předává peníze vysoce postavenému srbskému činiteli."/>
  </head>
  <body>
    <article>
      <h1>Srbský prezident potvrdil špionážní aféru s ruskými agenty</h1>
      <address><time datetime="2019-11-21T11:24:00+00:00">21 Nov 2019, 11:24</time> by <a rel="author" href="http://www.ctk.cz/" target="_blank">ČTK</a></address>
      <p>Moskva - Srbské rozvědky odhalily rozsáhlou operaci ruské tajné služby, která se v zemi pokoušela verbovat srbské zpravodajské agenty. Na tiskové konferenci to řekl srbský prezident Aleksandar Vučić. Vztahy Bělehradu s Moskvou to podle něj ale vážněji nepoškodí. Aféru rozpoutalo tajně pořízené video, na němž ruský špion předává peníze vysoce postavenému srbskému činiteli.</p>
      <p>"Srbské bezpečnostní orgány při několika příležitostech získaly ve formě videozáznamů a audiozáznamů důkazy o kontaktech mezi plukovníkem Klebanem a členy srbské armády," řekl srbský prezident. Potvrdil tak informace médií, že ruským špionem je pracovník vojenské rozvědky GRU Georgij Kleban, který byl nejspíš spojkou pro kontakt zverbovaného Srba s Moskvou. Podle Vučiče ale srbské rozvědky mají informace také o dalších ruských špionech, podle něj zdokumentovaly "deset kontaktů se třemi zdroji".</p>
      <p>Srbský prezident zároveň vyjádřil přesvědčení, že ruský prezident Vladimir Putin o operaci ruských tajných služeb nevěděl a že aféra tradičně nadstandardní srbsko-ruské vztahy nepoškodí. "Politiku vůči Rusku, které považujeme za bratrskou a přátelskou zemi, měnit nebudeme... posílíme však obranu našich rozvědek," řekl Vučić.</p>
      <p>Srbská premiérka Ana Brnabičová dnes novinářům řekla, že případem se na prezidentův pokyn zabývá vojenská zpravodajská služba VBA.</p>
      <p>Kremelský mluvčí Dmitrij Peskov dnes řekl, že doufá v zachování přátelských vztahů mezi Moskvou a Bělehradem. "Nevíme, co je to za incident, je třeba se v tom zorientovat," konstatoval Peskov. "Jsme přesvědčeni, že vztahy mezi Ruskem a Srbskem mají natolik speciální, partnerský, bratrský a spojenecký charakter, že je nemůže nic ovlivnit," prohlásil. Mluvčí ruského ministerstva zahraničí Marija Zacharovová hovořila o tom, že aféra může být provokací.</p>
      <p>Pro srbskou vládu je aféra citlivou záležitostí. Proklamovanou prioritou její zahraniční politiky je směřování do Evropské unie, avšak bez ohrožení tradičně přátelských vztahů s Ruskem. Moskva stojí za Bělehradem při odmítání uznat nezávislost Kosova a dodává Srbsku zbraně.</p>
      <p>Vučić se 4. prosince chystá na návštěvu Moskvy, v letošním roce už třetí.</p>
    </article>
  </body>
</html>