<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/fsb-vidzvituvala-pro-znyati-z-ukrayinskih-kateriv-unitazi/"/>
    <meta property="og:site_name" content="Прямий"/>
    <meta property="article:published_time" content="2019-11-21T11:38:00+00:00"/>
    <meta property="og:title" content="ФСБ відзвітувала про зняті з українських катерів унітази"/>
    <meta property="og:description" content="Федеральна служба безпеки Російської Федерації заявила, що повернула українські кораблі &quot;Нікополь&quot;, &quot;Бердянськ&quot; і &quot;Яни Капу&quot; в нормальному стані і зі"/>
  </head>
  <body>
    <article>
      <h1>ФСБ відзвітувала про зняті з українських катерів унітази</h1>
      <address>
        <time datetime="2019-11-21T11:38:00+00:00">21 Nov 2019, 11:38</time>
      </address>
      <p>
        <b>Федеральна служба безпеки Російської Федерації заявила, що повернула українські кораблі "Нікополь", "Бердянськ" і "Яни Капу" в нормальному стані і зі справною сантехнікою.</b>
      </p>
      <p>Про це йдеться у відповіді ФСБ на <a href="https://prm.ua/vkrali-vse-do-ostannogo-unitazu-rosiyski-agresori-rozgrabuvali-zahopleni-ukrayinski-sudna/">слова командувача ВМФ України Ігоря Воронченка про те, що росіяни угробили кораблі і "познімали навіть плафони, розетки і унітази"</a>, передає <a href="https://ukr.lb.ua/news/2019/11/21/442838_fsb_zayavila_shcho_znimala_unitaziv_z.html">LB.ua</a> з посиланням на росйські ЗМІ.</p>
      <p>"Катери і буксир передано українській стороні в нормальному стані і зі справною сантехнікою. Якщо за час переходу від берегів Криму до Очакова українська сторона зуміла "угробити" судна і довести сантехніку до неналежного стану, то це проблема самої української сторони", - заявили у російській спецслужбі.</p>
      <p>Зазначимо, президент Володимир Зеленський після огляду кораблів в Очакові заявив, що на катерах "частково не вистачає обладнання, не вистачає частини озброєння", і пообіцяв відремонтувати їх за три місяці.</p>
      <p>Тим часом колишній головний військовий прокурор України Анатолій Матіос тим часом оприлюднив список пошкоджень, виявлений на кораблях.</p>
      <figure>
        <img src="https://prm.ua/wp-content/uploads/2019/11/5dd6507e4aa2e.jpeg"/>
      </figure>
      <p>Згідно з документом, російські мародери зняли з буксира "Яни Капу", бронекатерів "Нікополь" і "Бердянськ" не тільки все радіоустаткування, але навіть унітази і кухонні плити.</p>
      <p>Отже, на "Нікополі" немає трьох радіостанцій Harris (однієї короткохвильової і двох УКХ), радіостанції Motorola, чотирьох радіостанцій ICOM, станції космічного зв'язку IRIDIUM. Немає радіолокаційної станції Furuno, надувного човна з мотором і апаратури розпізнавання, вогнегасників, ліхтарів освітлення, аварійного буя, кухонної плити, унітазу тощо. Озброєння, крім 30 мм артустановки, і весь боєзапас знято.</p>
      <p>На малому бронекатері "Бердянськ" теж немає всього переліченого. Крім того, російськими снарядами пробито бронерубку і машинне відділення. Пошкоджено лівий двигун.</p>
      <p>На буксирі "Яни Капу" розбито все обладнання в ходовій рубці, немає паливної апаратури, розеток і плафонів, у машинному відділенні пробоїна, забита пластиром із розсувним упором. Немає також радіостанцій Harris, ICOM, MOTOROLA.</p>
      <p>Раніше народна депутатка від фракції "Європейська солідарність" Ірина Фріз заявила, що те, що <a href="https://prm.ua/vlada-movchit-pro-te-shho-rosiya-prinizila-ukrayinu-peredavshi-sudna-na-vidpovidalne-zberigannya-friz/">нинішня влада не коментує те, що Росія передала захоплені судна під відповідальне зберігання</a> є ознакою того, що у нас проросійська влада.</p>
      <p>Нагадаємо, Військово-морські сили повідомили <a href="https://prm.ua/vms-ukrayini-pidtverdilo-povernennya-korabliv/">про повернення українських катерів "Нікополь", "Бердянськ" та буксира "Яни Капу" в рідну гавань</a>.</p>
      <p>Згодом у МЗС заявили, що судна Військово-морських сил України буксир "Яни Капу" та артилерійські катери "Бердянськ" та "Нікополь", які Росія повернула, після захоплення в Керченській протоці п<a href="https://prm.ua/mogli-viluchiti-dokumenti-ta-obladannya-ukrayinski-sudna-poverneni-rosiyeyu-proydut-perevirku-ta-ekspertizu/">ройдуть додаткову експертизу та перевірку</a> щодо можливого вилучення документів та обладання.</p>
      <p>Про те, що відомо про військові судна "Яни Капу", "Бердянськ" та "Нікополь" <a href="https://prm.ua/berdyansk-nikopol-ta-yani-kapu-shho-vidomo-pro-zahopleni-rosiyanami-sudna/">читайте у ексклюзивному матеріалі "Прямого".</a></p>
      <related>
        <h4>Схожі новини</h4>
        <a href="https://prm.ua/rosiya-perenesla-vidkrittya-pivnichnogo-potoku-2/"/>
        <a href="https://prm.ua/v-merezhi-z-yavilis-foto-naslidkiv-maroderstva-rosiyi-na-ukrayinskih-korablyah/"/>
        <a href="https://prm.ua/upravlinnya-derzhavoyu-ukrayina-peredano-panu-bogdanu-lapin/"/>
      </related>
    </article>
  </body>
</html>