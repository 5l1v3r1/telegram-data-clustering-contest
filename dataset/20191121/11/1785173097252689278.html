<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/imagini-ale-vechiului-ierusalim-din-secolele-xv-xix-expuse-in-premiera-la-bucuresti-1922401621072019111119176407"/>
    <meta property="og:site_name" content="News.ro"/>
    <meta property="article:published_time" content="2019-11-21T11:16:07+00:00"/>
    <meta property="og:title" content="Imagini ale vechiului Ierusalim din secolele XV-XIX, expuse în premieră la Bucureşti"/>
    <meta property="og:description" content="Imagini ale vechiului Ierusalim din secolele XV-XIX vor fi expuse, între 28 noiembrie şi 15 decembrie, la Muzeul Naţional al Hărţilor şi Cărţii Vechi din Bucureşti."/>
  </head>
  <body>
    <article>
      <h1>Imagini ale vechiului Ierusalim din secolele XV-XIX, expuse în premieră la Bucureşti</h1>
      <address><time datetime="2019-11-21T11:16:07+00:00">21 Nov 2019, 11:16</time> by <a rel="author">Patricia Marinescu</a></address>
      <p>
        <b>Imagini ale vechiului Ierusalim din secolele XV-XIX vor fi expuse, între 28 noiembrie şi 15 decembrie, la Muzeul Naţional al Hărţilor şi Cărţii Vechi din Bucureşti.</b>
      </p>
      <p>Opt litografii realizate în secolul XX după unele dintre cele mai cunoscute hărţi şi vedute ale Ierusalimului şi ale Ţării Sfinte, datând din secolul al XV-lea până în secolul al XIX-lea, stau la baza expoziţiei.</p>
      <p>Colecţia a aparţinut lui Valeriu Georgescu, ambasadorul României în Israel între 1965 şi 1970, şi a fost donată anul acesta muzeului de fiica lui, Livia Popescu - Tăriceanu.</p>
      <p>Pe lângă litografiile donate, expoziţia prezintă şi câteva portrete ale unora dintre autorii vechilor hărţi şi vedute ale Ierusalimului. Portretele au fost realizate de Marcel Aciocoiţei, artist plastic şi conservator la Muzeul Naţional al Hărţilor şi Cărţii Vechi. Expunerea este completată de o proiecţie cu detalii ale uneia dintre hărţi.</p>
      <p>Expoziţia este deschisă în perioada 29 noiembrie - 15 decembrie 2019, iar programul de vizitare este de miercuri până duminică, între orele 10:00 - 18:00.</p>
      <p>„Donaţii recente. Imagini ale vechiului Ierusalim” va fi deschisă pe 28 noiembrie, la ora 18.00.</p>
      <p>Valeriu Georgescu a fost diplomat între anii 1964 şi 1991, ministru plenipotenţiar şi primul ambasador al României în Israel (1965-1970). Colecţia de litografii după hărţi ale vechiului Ierusalim a fost cadoul de bun rămas primit la încheierea misiunii sale de peste 6 ani în Israel din partea prim-ministrului în funcţie, Golda Meir. Hărţile au devenit, mai târziu, un cadou pentru fiica sa.</p>
      <p>Expoziţia se bazează pe o cercetare realizată de Ioana Zamfir, muzeograf, cu sprijinul Universităţii din Bucureşti, prin prof. dr. Habil Madeea Axinciuc. Proiecţia din cadrul expoziţiei a fost realizată de Daniel Batalu, voluntar MNHCV.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>