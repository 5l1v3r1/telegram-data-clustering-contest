<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/politiki/125722/simantikes-allages-sto-esek-se-10-imeres-i-diaboyleysi"/>
    <meta property="og:site_name" content="Insider"/>
    <meta property="article:published_time" content="2019-11-21T11:10:00+00:00"/>
    <meta property="og:title" content="Σημαντικές αλλαγές στο ΕΣΕΚ-Σε 10 ημέρες η διαβούλευση"/>
    <meta property="og:description" content="Ο κ. Θωμάς σημείωσε ότι το νέο ΕΣΕΚ θα βγει σε διαβούλευση σε 10 ημέρες και ότι θα είναι έτοιμο μέχρι το τέλος του χρόνου."/>
  </head>
  <body>
    <article>
      <h1>Σημαντικές αλλαγές στο ΕΣΕΚ-Σε 10 ημέρες η διαβούλευση</h1>
      <h2>Ο κ. Θωμάς σημείωσε ότι το νέο ΕΣΕΚ θα βγει σε διαβούλευση σε 10 ημέρες και ότι θα είναι έτοιμο μέχρι το τέλος του χρόνου.</h2>
      <address>
        <time datetime="2019-11-21T11:10:00+00:00">21 Nov 2019, 11:10</time>
      </address>
      <p>Σημαντικές αλλαγές στο ΕΣΕΚ προωθεί το υπουργείο Περιβάλλοντος και Ενέργειας σύμφωνα με όσα ανέφερε ο υφυπουργός Ενέργειας, <b>Γεράσιμος Θωμάς</b>, μιλώντας το πρωί της Τετάρτης στο συνέδριο «Ενέργεια και Ανάπτυξη» που διοργανώνει στις 21-22 Νοεμβρίου το ΙΕΝΕ.</p>
      <p>Ο κ. Θωμάς σημείωσε ότι το νέο ΕΣΕΚ θα βγει σε διαβούλευση σε 10 ημέρες και ότι θα είναι έτοιμο μέχρι το τέλος του χρόνου. «Οι χρόνοι είναι πιεστικοί, έχουμε δουλέψει πολύ για να κάνουμε σημαντικές αλλαγές. Πολλά πράγματα θα τα συνεχίσουμε, πολλά πράγματα θα τα επισπεύσουμε», τόνισε ο κ. Θωμάς.</p>
      <p>Όσον αφορά στην ενεργειακή πολιτική της κυβέρνησης και τις αλλαγές που προωθούνται, ο υφυπουργός σημείωσε ότι «θα είμαστε πιο φιλόδοξοι όσον αφορά στις ΑΠΕ με στόχο την ακαθάριστη κατανάλωση ενέργειας να φθάσει στο 35% μέχρι ο 2030. Αυτό θα απαιτήσει νέα φωτοβολταϊκά και αιολικά έργα πάνω από 8 γιγαβάτ. Το 90% αυτών θα έχουν υποχρέωση συμμετοχής στην αγορά ηλεκτρικής ενέργειας χωρίς να υπάρχει ανάγκη λειτουργικής ενίσχυσης. Η ηλεκτρική ενέργεια θα στηρίζεται κατά 60% στις ΑΠΕ», επεσήμανε.</p>
      <p>Όσον αφορά στην ενεργειακή απόδοση, ο κ. Θωμάς ανέφερε ότι στις αρχές του χρόνου θα ανακοινωθεί ένα μεγάλο πρόγραμμα καθώς και πρωτοβουλίες για την ενεργειακή αποδοτικότητα.</p>
      <p>
        <b>Αυξάνονται οι επενδύσεις για την ενεργειακή μετάβαση</b>
      </p>
      <p>Η ενεργειακή μετάβαση απαιτεί επενδύσεις ύψους 180 δις σε ευρωπαϊκό επίπεδο και για την Ελλάδα είχε εξαγγελθεί ότι θα διατεθούν 34 δις προς αυτή την κατεύθυνση. «Θα αυξήσουμε το ποσοστό των επενδύσεων, ίσως να αλλάξουμε την κατανομή», σημείωσε σχετικά.</p>
      <p>
        <b>Η χρηματοδότηση των έργων φυσικού αερίου</b>
      </p>
      <p>Κληθείς να σχολιάσει την απόφαση της Ευρωπαϊκής Τράπεζας Επενδύσεων να σταματήσει την χρηματοδότηση έργων ορυκτών καυσίμων και το γεγονός ότι αυτό αποτελεί πρόβλημα για την Ελλάδα στην οποία το φυσικό αέριο θα λειτουργήσει ως μεταβατικό καύσιμο, ο κ. Θωμάς σημείωσε ότι:</p>
      <p>«Υπάρχουν πολλές περιπτώσεις έργων που δεν χρειάζονται χρηματοδότηση από την Ευρωπαϊκή Τράπεζα Επενδύσεων λόγω της κερδοφορίας των project αυτών, της πιστοληπτικής ικανότητας της χώρας κλπ».</p>
      <p>Παράλληλα επεσήμανε ότι θα υπάρξει χρηματοδότηση για όλα τα έργα PCI ενώ η πολιτική για το φυσικό αέριο, όπως τόνισε, αναμένεται να επανεξεταστεί το 2022.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/125728/mitsotakis-i-ellada-mpike-ston-dromo-tis-biosimis-anaptyxis"/>
        <a href="https://www.insider.gr/eidiseis/politiki/125712/skopia-entaxiaki-prooptiki-kai-emporika-simata-stin-atzenta-toy-dendia"/>
        <a href="https://www.insider.gr/eidiseis/politiki/125713/sympnoia-nd-kinal-blepei-o-syriza"/>
      </related>
    </article>
  </body>
</html>