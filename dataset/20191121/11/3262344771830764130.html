<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33153/amazon-giochi-streaming-google-stadia"/>
    <meta property="og:site_name" content="DDay.it"/>
    <meta property="article:published_time" content="2019-11-21T11:50:00+00:00"/>
    <meta property="og:title" content="Amazon risponde a Google Stadia: il servizio di cloud gaming pronto nel 2020"/>
    <meta property="og:description" content="Amazon starebbe accelerando i tempi per contrastare Google Stadia e gli altri servizi di gioco in streaming (come xCloud di Microsoft) attesi per il prossimo anno. Attesa una profonda integrazione con Twitch."/>
  </head>
  <body>
    <article>
      <h1>Amazon risponde a Google Stadia: il servizio di cloud gaming pronto nel 2020</h1>
      <h2>Amazon starebbe accelerando i tempi per contrastare Google Stadia e gli altri servizi di gioco in streaming (come xCloud di Microsoft) attesi per il prossimo anno. Attesa una profonda integrazione con Twitch.</h2>
      <address><time datetime="2019-11-21T11:50:00+00:00">21 Nov 2019, 11:50</time> by <a rel="author">Pasquale Agizza</a></address>
      <p>La risposta di Amazon a Google Stadia arriverà nel 2020, con la compagnia americana decisa a bruciare le tappe per contrastare Google e gli altri servizi di gioco in streaming. A lanciare l'indiscrezione è un rapporto di CNET, che evidenzia come Amazon abbia inoltre avviato una grande campagna di assunzioni proprio per aumentare la grandezza del team al lavoro sul progetto.</p>
      <p>Già in un <a href="https://www.dday.it/redazione/29273/amazon-cloud-gaming">precedente articolo</a> di gennaio avevamo parlato di come Amazon stesse cercando alcune figure chiave per la creazione di una piattaforma simile. Rispetto a qualche mese fa non sono molte le novità, se non che Amazon continua la sua campagna di reclutamento.</p>
      <figure>
        <img src="https://cdn.dday.it/system/uploads/picture/image/58904/content_small_Amazon_1.png"/>
      </figure>
      <p>“<i>Crediamo che la naturale evoluzione dei videogames, partita dai cabinati ad un quarto di dollaro alla volta ed arrivata fino agli e-sport di oggi, sia quella in cui ogni uomo possa essere un videogiocatore capace di creare, competere, collaborare e connettersi su vasta scala con tutti gli altri giocatori</i>” queste le parole di Amazon nella pagina di reclutamento attiva sul proprio sito.</p>
      <p> </p>
      <h3>Il servizio sarà profondamente integrato con Twitch</h3>
      <p>Dal punto di vista tecnico il servizio di gioco in streaming di Amazon si appoggerà, ovviamente, all’infrastruttura di Amazon Web Services. <b>Proporrà, inoltre, una profonda integrazione con Twitch</b>, in maniera molto simile a quanto Google Stadia prevede di fare con YouTube. Amazon dovrebbe essere pronta ad aprire i battenti del nuovo servizio nel 2020.</p>
      <p>Al di là delle assunzioni e delle dichiarazioni di intenti, però, non ci sono molti altri dettagli sul nuovo servizio Amazon. Negli ultimi anni la compagnia americana è stata molto attiva nel costruire team di sviluppo interni per creare videogiochi, ma molti di questi progetti sono stati poi cancellati con conseguenti licenziamenti.</p>
      <p>In chiusura segnaliamo la previsione di Micheal Pachter, il controverso analista di Wedbush sempre molto attento a ciò che succede nel campo dei videogiochi: <i>“È fuor di dubbio che quando arriveranno PS5 e Xbox Scarlett dovranno confrontarsi anche con il servizio di Amazon</i>”.</p>
    </article>
  </body>
</html>