<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42938_Viplachuvati-likarnyani-ta-dekretni-v-Ukrani-ne-pripinyat---Minsotspolitiki"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-21T11:18:00+00:00"/>
    <meta property="og:title" content="Виплачувати лікарняні та декретні в Україні не припинять, - Мінсоцполітики"/>
    <meta property="og:description" content="Залишки на рахунку Фонду становлять 429,4 мільйонів гривень, що є достатнім для здійснення необхідних поточних виплат. Вчора з`явилася нов"/>
  </head>
  <body>
    <article>
      <h1>Виплачувати лікарняні та декретні в Україні не припинять, - Мінсоцполітики</h1>
      <address>
        <time datetime="2019-11-21T11:18:00+00:00">21 Nov 2019, 11:18</time>
      </address>
      <p>
        <b>Залишки на рахунку Фонду становлять 429,4 мільйонів гривень, що є достатнім для здійснення необхідних поточних виплат.</b>
      </p>
      <p>Вчора з`явилася новина про призупинення фінансування виплат, зокрема лікарняних, а також у зв’язку з вагітністю та пологами. Мінсоцполітики повідомляє, що це не відповідає дійсності. Станом на сьогодні залишки на рахунку Фонду становлять 429,4 мільйонів гривень, що є достатнім для здійснення необхідних поточних виплат. Надходження до фонду формуються щодня із сплати єдиного соціального внеску роботодавцями. Повідомляється на сайті Чернівецької ОДА.</p>
      <p>Минулого тижня Печерський суд міста Києва поновив на посаді колишнього керівника Фонду Євгена Баженкова. Він був зареєстрований державним реєстратором навіть без повного тексту рішення. Власне він і призупинив виплати. Баженков не був уповноважений приймати такі рішення, тому що не було засідання комісії з його поновлення. Будь-які рішення щодо суттєвих змін по бюджету, зокрема щодо призупинення виплат, приймаються лише правлінням Фонду – не одноосібно. Правління Фонду не збиралось, тож жодних рішень по призупиненню виплат не приймалось.<br/><br/>18 листопада Міністерство соціальної політики уже звернулося до Міністерства юстиції із проханням скасувати дії державного реєстратора щодо запису в ЄДРПОУ Баженкова Є. В. як директора Виконавчої дирекції Фонду.Про це інформує Урядовий портал. Міністерство соціальної політики розраховує на об’єктивне та справедливе рішення відповідних органів, які повинні встановити правомірність поновлення Євгена Баженкова.<br/><br/>Мінсоцполітики докладе усіх зусиль для якомога швидшого вирішення ситуації та гарантує поновлення виплат. Для цього Урядом було затверджено склад урядової сторони правління фонду, щоб перевести роботу Фонду в правове поле і уникнути подібних маніпуляцій.</p>
      <p>
        <i>Фото ілюстративне</i>
      </p>
    </article>
  </body>
</html>