<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/21/leggi-notizia/argomenti/attualita/articolo/alba-nellarea-ex-taricco-il-secondo-supermercato-cittadino-della-catena-tedesca-lidl.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-21T11:09:47+00:00"/>
    <meta property="og:title" content="Alba, nell’area ex Taricco il secondo supermercato cittadino della catena tedesca Lidl"/>
    <meta property="og:description" content="Il punto vendita di corso Canale inaugurato stamattina alla presenza dell’amministratore delegato della controllata italiana Emilio Arduino. Diciassette i nuovi dipendenti assunti. Nel recupero edilizio speciale attenzione al..."/>
  </head>
  <body>
    <article>
      <h1>Alba, nell’area ex Taricco il secondo supermercato cittadino della catena tedesca Lidl</h1>
      <h2>Il punto vendita di corso Canale inaugurato stamattina alla presenza dell’amministratore delegato della controllata italiana Emilio Arduino. Diciassette i nuovi dipendenti assunti. Nel recupero edilizio speciale attenzione al tema dell’efficienza energetica</h2>
      <address><time datetime="2019-11-21T11:09:47+00:00">21 Nov 2019, 11:09</time> by <a rel="author">Ezio Massucco</a></address>
      <p>E’ stato affidato al sindaco <b>Carlo Bo</b> – presente alla cerimonia insieme al vice <b>Emanuele Bolla</b>, agli assessori <b>Marco Marcarino</b> e <b>Massimo Reggio</b>, e al consigliere <b>Daniele Sobrero</b> – e all’amministratore delegato di <b>Lidl Italia</b>, <b>Emilio Arduino</b>, il taglio del nastro del secondo punto vendita cittadino della catena tedesca della grande distribuzione, già presente in città con l’esercizio attivo in <b>corso Piave</b> dal 2001. <br/> <br/><b>Realizzati al civico 18 di corso Canale</b>, i circa <b>2mila metri quadrati di superficie</b> del nuovo supermercato sono il frutto di un progetto di riqualificazione a consumo di suolo zero dell’<b>ex magazzino di carpenteria metallica Taricco</b>, da tempo abbandonato, dove sono peraltro annunciate <b>altre aperture commerciali nei prossimi mesi</b>, con l’arrivo in zona di nuovi esercizi di abbigliamento e casalinghi.<br/><br/>Importante il risvolto occupazionale dell’operazione: <b>Lidl ha assunto per il nuovo punto vendita 17 nuovi collaboratori,</b> che si vanno ad aggiungere agli oltre 2.100 complessivamente impiegati in Piemonte tramite <b>70 punti vendita</b> e le due piattaforme logistiche di Volpiano e Biandrate.<br/><br/>Da rilevare anche l’attenzione alla sostenibilità ambientale e all’efficienza che ha caratterizzato l’operazione di recupero degli spazi ex Taricco, con la realizzazione di <b>una sede di vendita che, dotata di grandi vetrate, rientra nella classe energetica A+</b>. Il 100% dell’energia utilizzata dal punto vendita proviene da fonti rinnovabili e l’impianto di luci a Led  di cui dispone consente di risparmiare oltre il 50% rispetto alla normale illuminazione.<br/><br/>Il supermercato offre ovviamente un’ampia scelta di prodotti nei settori food e no food, con generi che vanno dal giardinaggio ai prodotti per la casa, passando dai giochi per bambini. Un assortimento di circa 2500 prodotti, di cui oltre l’80% made in Italy. Il nuovo supermercato sarà <b>aperto da lunedì a sabato dalle 8 alle 21.30 e la domenica dalle 8.30 alle 21</b>.</p>
    </article>
  </body>
</html>