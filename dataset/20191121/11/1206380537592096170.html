<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.extra.cz/prece-nechces-zklamat-emilia-clarke-byla-do-nahych-scen-ve-hre-o-truny-nucena"/>
    <meta property="og:site_name" content="eXtra.cz"/>
    <meta property="article:published_time" content="2019-11-21T11:22:00+00:00"/>
    <meta property="og:title" content="Přece nechceš zklamat: Emilia Clarke byla do nahých scén ve Hře o trůny nucena"/>
    <meta property="og:description" content="Herečka Emilia Clarke (33) se půl roku po definitivním konci Hry o trůny rozpovídala o tom, jak náročné pro ni začátky v tomto seriálu byly. Než dostala roli Daenerys Targaryen, měla ve svém životopise jen pár malých rolí. Do velkého světa showbyznysu proto vkročila velmi nezkušená a toho využili filmaři, kteří ji dle jejích slov do nahoty nutili a citově ji vydírali."/>
  </head>
  <body>
    <article>
      <h6 class="kicker">nahota</h6>
      <h1>Přece nechceš zklamat: Emilia Clarke byla do nahých scén ve Hře o trůny nucena</h1>
      <address><time datetime="2019-11-21T11:22:00+00:00">21 Nov 2019, 11:22</time> by <a rel="author">Eliška Reiglová</a></address>
      <slideshow>
        <figure>
          <img src="https://www.extra.cz/images/thumbs/d8/b4/d8b4c45-229260-g-0d0000000-0d0000000-1d0000000-1d0000000-sector_2560x0-shrink.png"/>
          <figcaption>Emilia Clarke jako Daenerys Targaryen v seriálu Hra o trůny.<cite>csfd</cite></figcaption>
        </figure>
        <figure>
          <img src="https://www.extra.cz/images/thumbs/ee/0d/ee0d246-247224-mv5bm2mwnzrhndytmgjimi00nwuzlwe0-2560x0-shrink.jpg"/>
          <figcaption>Pro Emilii Clarke byla role ve Hře o trůny první velkou příležitostí.<cite>imdb.com</cite></figcaption>
        </figure>
        <figure>
          <img src="https://www.extra.cz/images/thumbs/57/e2/57e2ce2-247226-mv5by2u1yty4mjmtyzixmy00n2nllthm-2560x0-shrink.jpg"/>
          <figcaption>V seriálu se hodně svlékala.<cite>imdb.com</cite></figcaption>
        </figure>
        <figure>
          <img src="https://www.extra.cz/images/thumbs/06/02/0602db6-71494-den-1-2560x0-shrink.jpg"/>
          <figcaption>Přiznala, že k nahotě ji filmaři nutili.<cite>profimedia.cz</cite></figcaption>
        </figure>
        <figcaption>
          <a href="https://www.extra.cz/prece-nechces-zklamat-emilia-clarke-byla-do-nahych-scen-ve-hre-o-truny-nucena/galerie/4">+ Dalších 11 fotografií</a>
        </figcaption>
      </slideshow>
      <p>
        <b>Herečka Emilia Clarke (33) se půl roku po definitivním konci Hry o trůny rozpovídala o tom, jak náročné pro ni začátky v tomto seriálu byly. Než dostala roli Daenerys Targaryen, měla ve svém životopise jen pár malých rolí. Do velkého světa showbyznysu proto vkročila velmi nezkušená a toho využili filmaři, kteří ji dle jejích slov do nahoty nutili a citově ji vydírali.</b>
      </p>
      <p>Není pochyb o tom, že <a href="https://www.extra.cz/tema/emilia-clarke">Emilia Clarke</a> byla nejobnaženější hlavní postavou celé <a href="https://www.extra.cz/tema/hra-o-truny">Hry o trůny</a>. Před kamerou strávila spoustu času nahá a natočila nejednu sexuální scénu. Ačkoliv tyto scény nepochybně rozpálily nejednoho diváka, herečka přiznala, že je dělala z donucení.</p>
      <p>Pro teprve 23letou Emilii byla role ve Hře o trůny prvním velkým hereckým úspěchem. Především proto si prý tenkrát nedovolila nahotu odmítnout, o takovou příležitost zkrátka nechtěla přijít. Se svými zkušenostmi se svěřila Daxu Shepardovi v pořadu Armchair Expert.</p>
      <related>
        <a href="https://www.extra.cz/herci-ve-hre-o-truny-dospeli-i-zestarli-podivejte-se-jak-vypadali-v-prvni-a-posledni-serii"/>
      </related>
      <p>Herečka přiznala, že trvalo léta, než se filmařům postavila. <b>„Na scéně jsem se s nimi občas hádala. Když jsem řekla, že nechci být úplně odhalená a deka zůstane tak, aby mě zakrývala, bylo mi řečeno, že přece nechci zklamat své fanoušky,“</b> přiznala Clarke.</p>
      <h3>Nezkušenost</h3>
      <p>Když dostala roli ve Hře o trůny, byla Emilia čerstvou absolventkou herecké školy. Držela se proto toho, co ji v ní naučili. <b>„Vzala jsem tu práci, přečetla jsem si scénář a hned mi došlo, v čem bude háček. Ale zrovna jsem vyšla ze školy a říkala jsem si, že když je to ve scénáři, je nutné, aby to bylo i v seriálu. První sérií jsem proplula, aniž bych věděla, co vlastně vůbec dělám,“</b> řekla půvabná Britka.</p>
      <p><b>„Nikdy jsem nebyla na tak velkém natáčení a najednou jsem se tam objevila, úplně nahá, se spoustou cizích lidí okolo. Nevěděla jsem, co mám dělat, co se ode mě očekává, co diváci chtějí a hlavně, co chci já sama. Myslela jsem si, že jako nováček nemám nárok hledět na své potřeby. Když mi bylo úzko, šla jsem do koupelny, pobrečela jsem si, vrátila se na plac a tu nahou scénu dotočila,“</b> dodala Clarke.</p>
      <h3>Získaná odvaha</h3>
      <p>Během roků natáčení a především i díky narůstající popularitě se přístup Emilie velmi změnil. Herečka přiznala, že jí zabralo dlouhou dobu, než si začala prosazovat své podmínky, aby se na natáčení cítila příjemně. <b>„Už jsem chytřejší než dřív, teď dělám svou práci tak, abych se při ní cítila pohodlně, a hlavně tak, aby mi nevadilo nic z toho, co dělám,“</b> doplnila.</p>
    </article>
  </body>
</html>