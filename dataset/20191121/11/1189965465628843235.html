<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260085/ektakto-emy-proeidopoiisi-gia-kakokairia-erxontai-vroxes-kai-kataigides"/>
    <meta property="og:site_name" content="LiFO"/>
    <meta property="article:published_time" content="2019-11-21T11:38:00+00:00"/>
    <meta property="og:title" content="Έκτακτο ΕΜΥ: Προειδοποίηση για κακοκαιρία - Έρχονται βροχές και καταιγίδες"/>
    <meta property="og:description" content="Η Εθνική Μετεωρολογική Υπηρεσία εξέδωσε έκτακτο δελτίο καιρού"/>
  </head>
  <body>
    <article>
      <h1>Έκτακτο ΕΜΥ: Προειδοποίηση για κακοκαιρία - Έρχονται βροχές και καταιγίδες</h1>
      <h2>Η Εθνική Μετεωρολογική Υπηρεσία εξέδωσε έκτακτο δελτίο καιρού</h2>
      <address><time datetime="2019-11-21T11:38:00+00:00">21 Nov 2019, 11:38</time> by <a rel="author">NEWSROOM</a></address>
      <p>
        <b>Για κύμα<a href="https://www.lifo.gr/tags/%CE%88%CE%BA%CF%84%CE%B1%CE%BA%CF%84%CE%BF+%CE%B4%CE%B5%CE%BB%CF%84%CE%AF%CE%BF+%CE%BA%CE%B1%CE%BA%CE%BF%CE%BA%CE%B1%CE%B9%CF%81%CE%AF%CE%B1%CF%82+%CE%95%CE%9C%CE%A5"> κακοκαιρίας</a> προειδοποιεί με έκτακτο δελτίο επιδείνωσης καιρού εξέδωσε η Εθνική Μετεωρολογική Υπηρεσία.</b>
      </p>
      <p>Συγκεκριμένα, οι κατά διαστήματα ισχυρές βροχές και καταιγίδες που συνοδεύονται πρόσκαιρα από χαλαζοπτώσεις και ισχυρούς ανέμους, θα επηρεάσουν σήμερα Πέμπτη τα ανατολικά τμήματα της κεντρικής Μακεδονίας (περιοχή Χαλκιδικής), την ανατολική Μακεδονία, τη Θράκη, το βόρειο Αιγαίο και μέχρι το βράδυ τα νησιά του ανατολικού Αιγαίου. Από τις απογευματινές ώρες θα επηρεάσουν την Πελοπόννησο, τη δυτική Κρήτη και μέχρι το βράδυ τις δυτικές Κυκλάδες, την ανατολική Στερεά (συμπεριλαμβανομένης της Αττικής) και τα νότια τμήματα της Εύβοιας. Τη νύχτα τα φαινόμενα σταδιακά θα εξασθενήσουν.</p>
      <p>Αύριο Παρασκευή τα φαινόμενα θα πλήξουν μέχρι τις πρώτες πρωινές ώρες την ανατολική Κρήτη και τις ανατολικές Κυκλάδες, μέχρι το μεσημέρι τα νησιά του ανατολικού Αιγαίου και τα Δωδεκάνησα και μέχρι αργά το απόγευμα τα ανατολικά τμήματα της κεντρικής Μακεδονίας (περιοχή Χαλκιδικής), την ανατολική Μακεδονία, τη Θράκη, τα νησιά του βόρειου Αιγαίου και πιθανώς πρόσκαιρα τις Σποράδες.</p>
      <p>
        <b>Meteo: Βροχές και καταιγίδες από το μεσημέρι στην Αττική</b>
      </p>
      <p>Βροχές και σποραδικές καταιγίδες τοπικού χαρακτήρα εκδηλώνονται από το πρωί σε αρκετές περιοχές της νοτιοδυτικής και βορειοανατολικής Ελλάδας, αλλά με τα φαινόμενα να είναι κατά κανόνα ασθενή, σύμφωνα με το meteo του Εθνικού Αστεροσκοπείου Αθηνών. Όμως μετά το μεσημέρι και από τα νότια, σύμφωνα με τη μετεωρολογική υπηρεσία του Εθνικού Αστεροσκοπείου, ο καιρός θα παρουσιάσει επιδείνωση με βροχές και καταιγίδες που τοπικά θα είναι ισχυρές.</p>
      <p>Από τις βραδινές ώρες τα ισχυρά φαινόμενα θα επεκταθούν στα νησιά του Ανατολικού Αιγαίου και στα Δωδεκάνησα. Στην Ανατολική Μακεδονία, στη Θράκη, στα νησιά του Βόρειου και Ανατολικού Αιγαίου και στα Δωδεκάνησα τα φαινόμενα θα συνεχιστούν έως και τις μεσημεριανές ώρες της Παρασκευής. Βροχές και καταιγίδες, πιθανώς κατά περιόδους έντονες, θα εκδηλωθούν μετά το μεσημέρι στο νομό Αττικής και στην πόλη της Αθήνας.</p>
    </article>
  </body>
</html>