<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-a-kormany-nem-keszul-korhazbezarasokra/"/>
    <meta property="og:site_name" content="lokál"/>
    <meta property="article:published_time" content="2019-11-21T11:09:22+00:00"/>
    <meta property="og:title" content="A kormány nem készül kórházbezárásokra"/>
    <meta property="og:description" content="A kormány nem készül kórházbezárásokra, a célja az, hogy jobbá tegye a betegek és az egészségügyi dolgozók körülményeit - közölte az egészségügyért felelős államtitkár csütörtökön a Kossuth rádió Jó reggelt, Magyarország! című műsorában."/>
  </head>
  <body>
    <article>
      <h1>A kormány nem készül kórházbezárásokra</h1>
      <address><time datetime="2019-11-21T11:09:22+00:00">21 Nov 2019, 11:09</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2018/10/horvath-ildiko-forras-m1_lgc-e1539684882129-1280x858.jpg"/>
      </figure>
      <p>
        <b>A kormány nem készül kórházbezárásokra, a célja az, hogy jobbá tegye a betegek és az egészségügyi dolgozók körülményeit – közölte az egészségügyért felelős államtitkár csütörtökön a Kossuth rádió Jó reggelt, Magyarország! című műsorában.</b>
      </p>
      <p>Horváth Ildikó azt mondta, Gyurcsány Ferenc kormánya 2006-2007-ben kórházakat zárt be, ötezer egészségügyi dolgozót bocsátott el, elvett az orvosoktól egyhavi fizetést, és szétverte az országos intézetek nagy központjait is. Az ellenzék most is ezzel oldaná meg a problémákat – vélekedett az államtitkár.</p>
      <p>Hozzátette, 2010 után az új kormányzat csökkenteni tudta ezeket a károkat.</p>
      <p>Utalt arra is, hogy az Egészséges Budapest Programban szerepel a mintegy egymillió ember ellátására alkalmas dél-budai szuperkórház. Fontosnak nevezte az új, korszerű intézmény megépítését.</p>
      <p>Horváth Ildikó az M1 aktuális csatornán arról beszélt: a kormány célja, hogy napról napra magasabb színvonalú legyen az egészségügyi ellátás. Ennek érdekében hozták létre az alapellátás megerősítését szolgáló Három generációval az egészségért és a Helybe visszük a szűrővizsgálatokat elnevezésű programot, amelynek keretében szűrőbuszok mennek olyan településekre, ahonnan nehezebb bejutni a szűrőközpontokba.</p>
      <p>A fejlesztési célok között említette, hogy az alapellátásban egyre több járóbeteg-ellátáshoz tartozó vizsgálatot lehessen elvégezni, például ultrahangos és CT-vizsgálatokat, valamint kisebb, altatás nélküli sebészeti műtéteket – tette hozzá.</p>
      <p>Az államtitkár ismertetése szerint egy éve indult el az országban a vastagbélszűrési program, amelynek köszönhetően 415 embernél diagnosztizálták a betegséget időben, akiknek kisebb beavatkozással meg lehetett menteni az életét.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-bedros-megepitjuk-a-szuperkorhazat/">Bedros: Megépítjük a szuperkórházat</a>
        </li>
        <li>
          <a href="https://www.lokal.hu/2019-11-peticiot-inditottak-a-del-budai-szuperkorhaz-megepiteseert/">Petíciót indítottak a dél-budai szuperkórház megépítéséért</a>
        </li>
        <li>
          <a href="https://www.lokal.hu/2019-11-torekedni-kell-a-helyes-antibiotikum-hasznalatra/">Törekedni kell a helyes antibiotikum-használatra</a>
        </li>
        <li>
          <a href="https://www.lokal.hu/2019-11-cel-hogy-evrol-evre-egeszsegesebb-eteleket-talaljanak-a-kozetkeztetesben/">Cél, hogy évről évre egészségesebb ételeket tálaljanak a közétkeztetésben</a>
        </li>
        <li>
          <a href="https://www.lokal.hu/2019-11-van-kiut-az-alkohol-poklabol/">Van kiút az alkohol poklából</a>
        </li>
      </ul>
    </article>
  </body>
</html>