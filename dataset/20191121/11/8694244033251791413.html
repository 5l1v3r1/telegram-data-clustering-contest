<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbucovina.ro/politica/268201/dan-ioan-cusnir-crede-ca-este-panica-in-primaria-suceava-dupa-anuntul-lui-vasile-rimbu-ca-va-redeveni-cetatean-al-sucevei-ar-fi-un-bun-candidat-pentru-suceava-asa-cum-a-schimbat-mentalitatea-si-fata"/>
    <meta property="og:site_name" content="NewsBucovina"/>
    <meta property="article:published_time" content="2019-11-21T11:55:20+00:00"/>
    <meta property="og:title" content="Dan Ioan Cușnir crede că este panică în Primăria Suceava după anunțul lui Vasile Rîmbu că va redeveni cetățean al Sucevei: Ar fi un bun candidat pentru Suceava. Așa cum a schimbat mentalitatea și fața spitalului, ar putea să schimbe și fața unui oraș// VIDEO"/>
    <meta property="og:description" content="Președintele organizației municipale PSD Suceava, consilierul județean Dan Ioan Cușnir, a apreciat, joi, la Subiectul Zilei de la News Bucovina că anunțul managerului Spitalului Județean Suceava, Vasile Rîmbu, că dorește să redevină locuitor al municipiului a creat panică în Primăria Suceava, iar la PNL păreri împărțite. „Cred că sunt primul care am anunțat că este …"/>
  </head>
  <body>
    <article>
      <h1>Dan Ioan Cușnir crede că este panică în Primăria Suceava după anunțul lui Vasile Rîmbu că va redeveni cetățean al Sucevei: Ar fi un bun candidat pentru Suceava. Așa cum a schimbat mentalitatea și fața spitalului, ar putea să schimbe și fața unui oraș// VIDEO</h1>
      <address>
        <time datetime="2019-11-21T11:55:20+00:00">21 Nov 2019, 11:55</time>
      </address>
      <p>Președintele organizației municipale PSD Suceava, consilierul județean Dan Ioan Cușnir, a apreciat, joi, la Subiectul Zilei de la News Bucovina că anunțul managerului Spitalului Județean Suceava, Vasile Rîmbu, că dorește să redevină locuitor al municipiului a creat panică în Primăria Suceava, iar la PNL păreri împărțite.</p>
      <figure>
        <img src="https://www.newsbucovina.ro/wp-content/uploads/2019/11/Screenshot-18.png"/>
      </figure>
      <p>„Cred că sunt primul care am anunțat că este panică în Primăria Sucevei, că în fiecare zi se uită la Evidența Populației ca să vadă dacă domnul Vasile Rîmbu a depus solicitarea pentru a deveni sau redeveni cetățean al Sucevei”, a spus Cușnir.</p>
      <p>El a mai apreciat că în urma anunțului, „în PNL un ochi râde un ochi plânge”.</p>
      <p>„Dacă domnul Flutur răsuflă ușurat, de data asta probabilitatea ca domnul Rîmbu să-și anunțe candidatura la Consiliul Județean cred că este destul de mică, Ion Lungu cred că are tahicardie”, a spus liderul social-democrat sucevean.</p>
      <p>Întrebat dacă va fi dificil pentru PSD în alegerile locale dacă Vasile Rîmbu va candida, el spus că mai important este să fie pus interesul comunității deasupra interesului de grup.</p>
      <p>„Interesul oricărui partid nu ar trebui să aibă un candidat la Primăria Sucevei. Cred că cu toții trebuie să facem orice depinde de noi pentru ca cuplul Lungu-Harșovschi să fie alungat din Primăria Suceava. Cuplul toxic Lungu-Harșovschi începând cu 2020 trebuie să nu mai aibă nicio legătură cu administrația Sucevei. Pentru asta trebuie să facem absolut orice compromis, înțelegere, coaliție, alianță, absolut orice este necesar pentru a scăpa de ei”, a declarat Cușnir.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FNewsBucovina%2Fvideos%2F510849749644698%2F&amp;show_text=&amp;width=640" width="640" height="360" data-service="Facebook" scrolling="no"/>
      </figure>
      <p>El a explicat că individul puternic trebuie să-și pună amprenta asupra instituției și nu instituția asupra lui, arătând că Primăria Sucevei, o instituție depășită și impotentă administrativ, și-a pus amprenta asupra lui Lungu și Harșovschi care au devenit „robii unor grupuri de interese, ale unor găști” și că „ei pur și simplu nu mai pot face administrație”.</p>
      <p>De aceea, consideră Cușnir, trebuie să fie găsit cineva care a reușit să-și pună amprenta asupra instituției, iar la Spitalul Județean, Vasile Rîmbu a reușit să-și pună amprenta.</p>
      <p>„Dumnealui a reușit să atragă fonduri indiferent de culoarea politică  a guvernelor și a mai demonstrat, prin fapte, că știe și să cheltuiască aceste fonduri eficient. Vasile Rîmbu nu este prima personalitate publică a Sucevei care atrage fonduri consistente și le cheltuie eficient. Să nu uităm de fostul rector Adrian Graur care timp de patru ani consecutiv a atras fonduri de 7-8 milioane de euro în fiecare an”, a spus Cușnir care a completat că în mandatul lui Adrian Graur USV a ajuns pe locul trei în țară în ceea ce privește nivelul investițiilor</p>
      <p>„Sunt modele în acest oraș. Sunt indivizi puternici care au reușit să creeze doi piloni care duc la dezvoltarea orașului. Există oameni care sunt modele de urmat”, a mai declarat Cușnir.</p>
      <p>El consideră că este foarte bine că Vasile Rîmbu a făcut un pas pentru a redobândi cetățenia Sucevei.</p>
      <p>„Domnul Rîmbu este un candidat bun pentru Suceava. Este o părere personală. Nu contează dacă pentru un partid sau altul, dacă independent sau pentru un partid. Așa cum a schimbat mentalitatea și fața spitalului, s-ar putea ca acest tip de caracter să aibă capacitatea să schimbe și fața unui oraș”, a spus Cușnir.</p>
      <p>El a amintit că probabil a fost printre puținii critici ai lui Vasile Rîmbu la un moment dat, când îi cerea constant explicații legate de lucrările la centrul de radiologie  și crede că și acesta a apreciat lucrul acesta.</p>
      <p>Dan Ioan Cușnir a arătat că are încredere că un manager ca Vasile Rîmbu va putea mișca rapid lucrurile în municipiu.</p>
      <p>„A reușit să facă Ambulatoriul în 11 luni de la prima lopată”, a spus Cușnir apreciind că atunci când ai capacitatea să faci lucrurile să se miște, timpii în care se pot realiza anumite proiecte sunt cu totul și cu totul alții.</p>
      <p>Cușnir a evitat să spună care va fi candidatul PSD pentru funcția de primar al Sucevei, arătând că nu este momentul pentru un astfel de anunț. (T.B.)</p>
      <p>loading...</p>
      <related>
        <h4>ARTICOLE SIMILARE</h4>
        <a href="https://www.newsbucovina.ro/politica/268318/ce-il-recomanda-pe-klaus-iohannis-pentru-un-nou-mandat-de-presedinte"/>
        <a href="https://www.newsbucovina.ro/politica/268274/liderul-psd-suceava-dan-ioan-cusnir-europeanul-klaus-iohannis-are-ca-singur-proiect-de-tara-desfiintarea-psd-partidul-care-a-negociat-si-semnat-aderarea-romaniei-la-structurile-europene-si-euro-atl"/>
        <a href="https://www.newsbucovina.ro/politica/268245/viceprimarul-sucevei-marian-andronache-participa-la-congresul-ppe-de-la-zagreb-in-calitate-de-delegat-pe-langa-alegerea-noii-conduceri-ppe-sunt-abordate-probleme-cruciale-in-care-europa-ar-trebui-sa"/>
      </related>
    </article>
  </body>
</html>