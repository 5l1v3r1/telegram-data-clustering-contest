<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/il-manifesto-del-popolo-delle-sardine-cari-populisti-avete-tirato-la-corda-ora-si-e-spezzata/"/>
    <meta property="og:site_name" content="fanpage.it"/>
    <meta property="article:published_time" content="2019-11-21T11:58:00+00:00"/>
    <meta property="og:title" content="Il manifesto del popolo delle sardine: “Cari populisti avete tirato la corda, ora si è spezzata”"/>
    <meta property="og:description" content="Sulla pagina Facebook 'Seimila sardine' i promotori del movimento spontaneo anti-Salvini hanno appena pubblicato il loro manifesto. Ecco un passaggio: 'Cari populisti, lo avete capito. La festa è finita. Per troppo tempo avete tirato la corda dei nostri sentimenti. L'avete tesa troppo, e si è spezzata."/>
  </head>
  <body>
    <article>
      <h1>Il manifesto del popolo delle sardine: “Cari populisti avete tirato la corda, ora si è spezzata”</h1>
      <h2>Sulla pagina Facebook “Seimila sardine” i promotori del movimento spontaneo anti-Salvini hanno appena pubblicato il loro manifesto. Ecco un passaggio: “Cari populisti, lo avete capito. La festa è finita. Per troppo tempo avete tirato la corda dei nostri sentimenti. L’avete tesa troppo, e si è spezzata.</h2>
      <address><time datetime="2019-11-21T11:58:00+00:00">21 Nov 2019, 11:58</time> by <a rel="author" href="https://www.fanpage.it/author/annalisacangemi/" target="_blank">Annalisa Cangemi</a></address>
      <p>Il movimento spontaneo che ha portato a Bologna a piazza Maggiore circa 15mila persone in piazza per <b>protestare contro Matteo Salvini</b>, ribattezzato <a href="https://www.fanpage.it/politica/sardine-lidentikit-del-movimento-civico-che-si-oppone-a-salvini/">movimento delle "sardine"</a>, adesso ha anche un manifesto. I promotori del progetto, un gruppo di amici trentenni che hanno organizzato la prima mobilitazione tramite il passaparola sui social, lo hanno pubblicato nella pagina ufficiale di Facebook "Seimila sardine".</p>
      <p>Si chiamano così perché il loro intento è quello di contrapporre simbolicamente il "silenzio" dei pesci, al "rumore" degli urlatori della politica. E perché per farsi sentire hanno intenzione di riempire le piazze, stando vicini e stretti l'uno con l'altro, come le sardine appunto.</p>
      <p>Il popolo delle "sardine" non si è accontentato di Bologna, ma ha riscosso molto successo anche a Modena, e ora sta pianificando una serie di eventi in tutta Italia. Queste le date: 21 novembre a  Sorrento, 22 a Palermo, 23 a Reggio Emilia, 23 a Perugia, 24 a Rimini, 25 a Parma, 30 novembre a Firenze, Napoli e Ferrara, 1 dicembre a Milano.</p>
      <p>Ecco il testo del manifesto:</p>
      <blockquote>Benvenuti in mare aperto. Cari populisti, lo avete capito. La festa è finita. Per troppo tempo avete tirato la corda dei nostri sentimenti. L'avete tesa troppo, e si è spezzata. Per anni avete rovesciato bugie e odio su noi e i nostri concittadini: avete unito verità e menzogne, rappresentando il loro mondo nel modo che più vi faceva comodo. Avete approfittato della nostra buona fede, delle nostre paure e difficoltà per rapire la nostra attenzione.<br/>Avete scelto di affogare i vostri contenuti politici sotto un oceano di comunicazione vuota. Di quei contenuti non è rimasto più nulla. Per troppo tempo vi abbiamo lasciato fare. Per troppo tempo avete ridicolizzato argomenti serissimi per proteggervi buttando tutto in caciara. Per troppo tempo avete spinto i vostri più fedeli seguaci a insultare e distruggere la vita delle persone sulla rete. Per troppo tempo vi abbiamo lasciato campo libero, perché eravamo stupiti, storditi, inorriditi da quanto in basso poteste arrivare. Adesso ci avete risvegliato. E siete gli unici a dover avere paura. Siamo scesi in una piazza, ci siamo guardati negli occhi, ci siamo contati. È stata energia pura. Lo sapete cosa abbiamo capito? Che basta guardarsi attorno per scoprire che siamo tanti, e molto più forti di voi.<br/>Siamo un popolo di persone normali, di tutte le età amiamo le nostre case e le nostre famiglie, cerchiamo di impegnarci nel nostro lavoro, nel volontariato, nello sport, nel tempo libero. Mettiamo passione nell'aiutare gli altri, quando e come possiamo. Amiamo le cose divertenti, la bellezza, la non violenza (verbale e fisica), la creatività, l'ascolto. Crediamo ancora nella politica e nei politici con la P maiuscola. In quelli che pur sbagliando ci provano, che pensano al proprio interesse personale solo dopo aver pensato a quello di tutti gli altri. Sono rimasti in pochi, ma ci sono. E torneremo a dargli coraggio, dicendogli grazie. Non c'è niente da cui ci dovete liberare, siamo noi che dobbiamo liberarci della vostra onnipresenza opprimente, a partire dalla rete. E lo stiamo già facendo. Perché grazie ai nostri padri e nonni avete il diritto di parola, ma non avete il diritto di avere qualcuno che vi stia ad ascoltare.<br/>Siamo già centinaia di migliaia, e siamo pronti a dirvi basta. Lo faremo nelle nostre case, nelle nostre piazze, e sui social network. Condivideremo questo messaggio fino a farvi venire il mal di mare. Perché siamo le persone che si sacrificheranno per convincere i nostri vicini, i parenti, gli amici, i conoscenti che per troppo tempo gli avete mentito. E state certi che li convinceremo. Vi siete spinti troppo lontani dalle vostre acque torbide e dal vostro porto sicuro. Noi siamo le Sardine, e adesso ci troverete ovunque. Benvenuti in mare aperto. È chiaro che il pensiero dà fastidio, anche se chi pensa è muto come un pesce. Anzi, è un pesce. E come pesce è difficile da bloccare, perché lo protegge il mare. Com'è profondo il mare.</blockquote>
      <p>E il documento termina con la citazione del celebre brano di Lucio Dalla "Come è profondo il mare".</p>
    </article>
  </body>
</html>