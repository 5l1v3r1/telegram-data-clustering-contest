<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/rezhim-voden-pernik-1618487.html"/>
    <meta property="og:site_name" content="Cross"/>
    <meta property="article:published_time" content="2019-11-21T11:55:00+00:00"/>
    <meta property="og:title" content="17 области на страната с общо 315 хиляди жители са засегнати от воден режим"/>
    <meta property="og:description" content="Заради водния режим в Перник, Ловеч и Плевен в НС бяха изслушани Нено Димов и Николай Нанков"/>
  </head>
  <body>
    <article>
      <h1>17 области на страната с общо 315 хиляди жители са засегнати от воден режим</h1>
      <address>
        <time datetime="2019-11-21T11:55:00+00:00">21 Nov 2019, 11:55</time>
      </address>
      <p>Заради водния режим в Перник, Ловеч и Плевен в НС бяха изслушани Нено Димов и Николай Нанков</p>
      <p>/КРОСС/ Заради водния режим в Перник, Ловеч и Плевен в Народното събрание бяха изслушани министърът на околната среда и водите Нено Димов и заместник-министърът на регионалното развитие Николай Нанков. В Перник и Ловеч водният режим е наложителен, за да се гарантират необходимите количества вода в следващите 4 до 5 месеца, заяви Николай Нанков:</p>
      <p>"Двете ВиК са длъжни да преустановят със съответни мотивирани предложения и със съответните заповеди на кметовете на двете общини водоподаването към двете населени места в определените часови диапазони, за да гарантират необходимите количества в рамките на следващите 4 до 5 месеца, за да можем да гарантираме нормалното, макар и преустановено в определени часови диапазон на денонощието водоподаване. В Перник въпросът не е бил трябва ли, или не трябва да има воден режим. Трябвало е да има воден режим, може би е трябвало да бъде въведен месец по-рано".</p>
      <p>В кулоарите на парламента Нанков коментира пред журналисти, че въведеният воден режим в Перник със спиране на водоподаването два пъти в денонощието не е ефективен и няма да гарантира водните количества до април, когато е снеготопенето. Той се позова на експерти на ведомството.  Режимът трябва да е за не повече от 7 - 8 часа веднъж в денонощието, подчерта той, като повтори предложението на министър Петя Аврамова отпреди няколко дни.</p>
      <p>В понеделник ще е готова втората проба на водата в язовир "Долна Диканя" за това дали е годна за пиене. Първа проба показа, че водата е заразена. Николай Нанков предупреди, че без изграждането на язовир "Черни осъм", населението на Ловеч и Плевен е застрашено от воден режим и в бъдеще.</p>
      <p>Екоминистерството е подписало договор за рехабилитация на мрежата за водоснабдяване в Перник, припомни ресорният министър Нено Димов. Той ще бъде изпълнен до 2021 година и ще преустанови загубите на вода, които са над 75%:</p>
      <p>"Ще се намалят загубите на водата във водоснабдителните мрежи и ще бъде подобрено водоснабдяването на гражданите. По данни на регионалното прединвестиционно проучване в резултат от инвестициите във водоснабдителната мрежа на ъгломерация в Перник и Радомир загубата на вода ще намалее с близо 2,8 милиона куб. метра. Ще се осигури непрекъснато водоподаване, ще се рехабилитират около 24 километра и ще се изгради около три километра нова инфраструктура за подаване на вода".</p>
      <p>Общата картина показва, че към момента нарушено водоснабдяване има в 17 области на страната или общо 315 хиляди жители са засегнати от воден режим, обобщи Николай Нанков.</p>
      <p>И<b>зслушването се проведе по настояване на парламентарната група на БСП.</b></p>
      <p>Лидерът на социалистите Корнелия Нинова обвини управляващите в безхаберие заради водния режим в различните области на страната:</p>
      <p>"Да не би сега да идвате на власт и да ни казвате на нас какво е трябвало да стане. Защо не се случи десет години това "трябва". Не ви е слънцето виновно, нито ВиК дружествата, нито кметовете, виновно е безхаберното и некадърно управление в последните години - десет, и безсилието на същото управление днес да реши проблема. Ми свиквайте, уважаеми българи, ще носите легени с години наред".</p>
    </article>
  </body>
</html>