<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191121_Zavecz_Hatalmasat_gyengult_a_Fidesz_a_fovarosban_de_a_falvakban_is_sok_szavazot_veszitettek"/>
    <meta property="og:site_name" content="HVG.hu"/>
    <meta property="article:published_time" content="2019-11-21T11:06:00+00:00"/>
    <meta property="og:title" content="Závecz: Hatalmasat gyengült a Fidesz a fővárosban, de a falvakban is sok szavazót veszítettek"/>
    <meta property="og:description" content="Az elmúlt két hónapban a Fidesz tábora a teljes választókorú népességen belül 35-ről 32 százalékra csökkent. A Momentum erősödött."/>
  </head>
  <body>
    <article>
      <h1>Závecz: Hatalmasat gyengült a Fidesz a fővárosban, de a falvakban is sok szavazót veszítettek</h1>
      <address><time datetime="2019-11-21T11:06:00+00:00">21 Nov 2019, 11:06</time> by <a rel="author">T. R.</a></address>
      <p>
        <b>Az elmúlt két hónapban a Fidesz tábora a teljes választókorú népességen belül 35-ről 32 százalékra csökkent. A Momentum erősödött.</b>
      </p>
      <p>A ZRI Závecz Research Intézet legfrissebb kutatása szerint:</p>
      <ul>
        <li>Az elmúlt két hónapban a <b>Fidesz</b> tábora a teljes választókorú népességen belül 35-ről 32 százalékra csökkent.</li>
        <li>A <b>Momentum</b> ugyanebben az időszakban bővítette táborát, 5-ről 8 százalékra.</li>
        <li>A legerősebb ellenzéki párt pozíciójáért a Momentum a Demokratikus Koalícióval van szoros versenyben.</li>
        <li>A <b>DK</b>-nak szeptember óta nem változott a támogatottsága – 9 százalékos.</li>
        <li>A <b>Jobbik</b> őrzi a 6 százalékot, az MSZP-nek két hónapja ugyanennyi híve volt, most 5 százalékon áll.</li>
        <li>A <b>Mi Hazánk Mozgalom</b> és a <b>Kétfarkú Kutyapárt</b> 2-2 százalékon állt szeptemberben és novemberben is.</li>
        <li>Az <b>LMP</b> legutóbb 2, most 1 százalékot ért el.</li>
        <li>A <b>Párbeszéd</b> továbbra is 1 százalékos,</li>
        <li>a <b>pártnélküliek</b> aránya 33 százalék.</li>
      </ul>
      <figure>
        <img src="https://img3.hvg.hu/image.aspx?id=3600ffc6-60be-4ce5-a215-1770c463d8e1&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Závecz research</cite>
        </figcaption>
      </figure>
      <figure>
        <img src="https://img1.hvg.hu/image.aspx?id=0b0bf399-5459-41b1-af80-16b40082adc2&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Závecz research</cite>
        </figcaption>
      </figure>
      <p>A biztos pártválasztók között a Fidesz ebben a hónapban 49 százalékot ért el. A Demokratikus Koalíció az aktív szavazók 15 százalékára számíthat, a Momentum pedig 11 százalékukra. A Jobbik és az MSZP közel azonos táborral rendelkezik az elkötelezett szavazók csoportjában: 9, illetve 8 százalékot kapnak.</p>
      <p>A Mi Hazánk Mozgalom négy hónapja tartósan az elkötelezett szavazók 3 százalékára számíthat, az LMP-nek most 2 százaléka van ebben a körben, a Párbeszédnek 1 százaléka – ezek a legérdekesebb eredményei a ZRI Závecz Research Intézet november első felében, az ország felnőtt lakossága körében végzett közvélemény-kutatásának.</p>
      <p>A kutatásban kifejtik, hogy az önkormányzati választások nem hagyták érintetlenül a pártpreferenciákat, a Fidesz tábora számszerűsítve 2,8 millió főről 2,5-2,6 milliósra csökkent.</p>
      <blockquote>A csökkenés korántsem egyenletes, vannak olyan társadalmi csoportok, ahol az átlagos aránynak több mint kétszeresét veszítette el a Fidesz.</blockquote>
      <p>A harmincas-negyvenes-ötvenes korosztályokban 9, 11, illetve 10 százalékponttal lett kevesebb a támogató, az érettségizetteknél 8, a diplomásoknál 9 százalékponttal. Látványos a visszaesés a fővárosban is, itt 15 százalékponttal csökkent a párt tábora.</p>
      <p>Érdekes fejlemény az intézet szerint, hogy szeptember óta a falvakban is sok szavazó pártolt el a kormánypárttól, 8 százalékponttal kisebb lett a támogatók aránya. A Fidesztől távozók egyébként nem találhatók meg más párt hívei között, bizonytalanná váltak.</p>
      <p>Van néhány társadalmi csoport – a 30 év alattiaké, a szakmunkásoké – ahol nem változott a Fidesz-tábor mérete, vagy – mint a 60 év felettieknél, az alapfokú végzettségűeknél, a vidéki városokban élőknél –, amelyekben valamelyest, 2-4 százalékponttal még nőtt is. A Fidesz-tábor egyenletes társadalmi beágyazottsága most kevésbé érzékelhető. Amíg korábban például az egyes iskolázottsági csoportokban hasonló arányban találtak Fidesz-szavazókat, ezúttal az alapfokú végzettségűek és a szakmunkások körében 36-37 százalék, az érettségizettek és diplomások körében 26-27 százalék az arányuk.</p>
      <blockquote>Ugyanakkor a Fidesz minden rétegben magasan vezet, legkisebb előnye a 30 év felettiek körében van, ott 25 százalékuk van, a Momentumnak pedig 14 százaléka.</blockquote>
      <p>Az ellenzéki párt főleg itt, a fiatal választók csoportjában erősített, 7 százalékponttal több támogatója lett. A többi társadalmi rétegben is erősödött valamelyest a Momentum, általában 1-3 százalékpontot, az érettségizetteknél 4-et. Iskolázottság szerint egyébként viszonylag kiegyensúlyozott a Momentum tábora a kutatóintézet szerint: az alapfokú végzettségűek 7, a szakmunkás képzettségűek 6, az érettségizettek 9, a diplomások 7 százaléka támogatja őket.</p>
      <h3>*</h3>
      <p>
        <i>Az adatfelvétel ideje: 2019. november 8-16. A megkérdezettek száma: 1000 fő, akik együttesen az ország 18 éves és annál idősebb lakosságát képviselik.</i>
      </p>
    </article>
  </body>
</html>