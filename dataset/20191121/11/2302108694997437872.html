<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/angajarile-clientelei-de-partid-continua-in-institutiile-de-stat-doua-consiliere-ale-lui-ilie-sarbu-definitivate-pe-post-la-curtea-de-conturi.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-21T11:56:20+00:00"/>
    <meta property="og:title" content="Angajările clientelei de partid continuă în instituțiile de stat. Două consiliere ale lui Ilie Sârbu, definitivate pe post la Curtea de Conturi"/>
    <meta property="og:description" content="Două consiliere angajate pe posturi temporare la cabinetul lui Ilie Sârbu, vicepreședintele Autorității de Audit din Curtea de Conturi, sunt pe cale să"/>
  </head>
  <body>
    <article>
      <h1> Angajările clientelei de partid continuă în instituțiile de stat. Două consiliere ale lui Ilie Sârbu, definitivate pe post la Curtea de Conturi </h1>
      <address><time datetime="2019-11-21T11:56:20+00:00">21 Nov 2019, 11:56</time> by <a rel="author">Mihai Roman</a></address>
      <p>Două consiliere angajate pe posturi temporare la cabinetul lui Ilie Sârbu, vicepreședintele Autorității de Audit din Curtea de Conturi, sunt pe cale să fie angajate permanent la instituție într-un concurs contestat de angajații instituției. Ele au fost admise după proba scrisă și cea de interviu, potrivit <a href="http://curteadeconturi.ro/Anunturi/doc01791820191118123725.pdf">anunțului public postat de instituție pe 18 noiembrie</a>.</p>
      <figure>
        <img src="https://cdn.g4media.ro/wp-content/uploads/2019/11/Angajate-Curtea-de-Conturi.jpeg"/>
      </figure>
      <figure>
        <img src="https://cdn.g4media.ro/wp-content/uploads/2019/11/Angajate-Curtea-de-Conturi.jpeg"/>
      </figure>
      <p>
        <i>Foto: Numele celeo două consiliere apar în secțiunea declarațiilor de avere din 2019 la rubrica Angajați la cabinetele demnitarilor</i>
      </p>
      <p>Cele două consiliere, Isabella Elena Matei și Delia Diana Păduraru, au fost declarate admise pentru postul de auditor public extern în cadrul Autorității de Audit într-un concurs intern, gestionat chiar de Curtea de Conturi. Inițial, comisia de intervievare a candidaților a fost condusă de Ilie Sârbu, cel care este și șeful direct al celor două consiliere, dar în ultima zi acesta a fost înlocuit de Florin Tunaru, potrivit surselor G4Media.ro. Florin Tunaru este și el vicepreședinte al Autorității de Audit, propulsat de Liviu Dragnea mai întâi la conducerea Fiscului și apoi la Curtea de Conturi.</p>
      <p>Un <a href="http://www.ccrm.md/schimb-de-bune-practici-intre-curtile-de-conturi-a-romaniei-si-republicii-moldova-1-4073">comunicat de presă</a> al Curții de Conturi din Republica Moldova o arată pe una dintre cele două candidate, Isabella Elena Matei, alături de cei care au intervivat-o la concursul de angajare definitivă – Ilie Sârbu și Florin Tunaru. Ea a participat împreună cu cel doi șefi din Curtea de Conturi la Chișinău la un schimb de experiență, iar fotografiile o arată alături de Sârbu și Tunaru.</p>
      <figure>
        <img src="https://cdn.g4media.ro/wp-content/uploads/2019/11/Isabella-Elena-Matei-Ilie-Sarbu-Mihai-Busuioc-e1574337089614.jpeg"/>
      </figure>
      <figure>
        <img src="https://cdn.g4media.ro/wp-content/uploads/2019/11/Isabella-Elena-Matei-Ilie-Sarbu-Mihai-Busuioc-e1574337089614.jpeg"/>
      </figure>
      <p>De remarcat că la un concurs similar organizat anul trecut au fost angajate permanent pe post de auditor externe alte trei consiliere ale șefilor Curții de Conturi – două la Florin Tunaru și una la Lucian Dan Vlădescu, președintele Autorității de Audit din instituție.</p>
      <p>Auditorii publici externi – funcție pe care vor fi angajate cele două – au un statut special, asimilat magistraților. Ei beneficiază și de pensie specială în cuantum de 80% din veniturile din ultimul an.</p>
      <p>PSD a lansat în ultimele luni o adevărată campanie de angajare sau definitivare pe posturi a clienților de partid. Fenomentul a fost denunțat public de premierul Ludovic Orban și mai mulți miniștri, care au anunțat stoparea concursurilor de angajare. Curtea de Conturi este condusă de Mihai Busuioc, fostul secretar general al guvernului, propulsat în funcție de Liviu Dragnea și apoi preluat de Viorica Dăncilă. Însuși fiul lui Dăncilă a fost angajat în instituție în ianuarie 2018, practic concomitent cu numirea mamei sale în funcția de premier.</p>
      <p>Fiul Vioricăi Dăncilă este coleg cu cele două consiliere, Isabella Elena Matei și Delia Diana Păduraru, la cabinetul demnitarilor care conduc Curtea de Conturi, potrivit site-ului instituției.</p>
    </article>
  </body>
</html>