<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotbollskanalen.se/allsvenskan/dennerbys-tidigare-assistent-pekas-ut-som-ny-sportchef-i-kalmar/"/>
    <meta property="og:site_name" content="fotbollskanalen"/>
    <meta property="article:published_time" content="2019-11-21T11:24:00+00:00"/>
    <meta property="og:title" content="Dennerbys tidigare assistent pekas ut som ny sportchef i Kalmar"/>
    <meta property="og:description" content="Jörgen Petersson var assistent till Thomas Dennerby i Nigeria. Nu uppger Barometern att han kan bli ny sportchef i Kalmar FF. - Vi får se vad det mynnar ut i, säger han till tidningen. "/>
  </head>
  <body>
    <article>
      <h1>Dennerbys tidigare assistent pekas ut som ny sportchef i Kalmar</h1>
      <address><time datetime="2019-11-21T11:24:00+00:00">21 Nov 2019, 11:24</time> by <a rel="author">Sebastian Pearson, Alexander Malmkvist</a></address>
      <p>
        <b>Jörgen Petersson var assistent till Thomas Dennerby i Nigeria. <br/>Nu uppger <a href="https://www.barometern.se/sport/hetaste-sparet-petersson-som-sportchef/">Barometern</a> att han kan bli ny sportchef i Kalmar FF. <br/>- Vi får se vad det mynnar ut i, säger han till tidningen. </b>
      </p>
      <p>Kalmar FF klarade sig i år kvar i allsvenskan med minsta marginal genom seger mot Brage i kvalet. Detta efter stor turbulens i föreningen. Inför sista omgången lämnade huvudtränaren Magnus Pehrsson efter en het ordväxling med supportrar på Guldfågeln Arena och i stället tog akademiansvarige Jens Nilsson över huvudansvaret. Nilsson bekräftade sedan efter säsongen att han inte kommer att fortsätta leda A-laget. </p>
      <p>Efter säsongen slut kom ett nytt skifte i en ledande position i föreningen, då klubbchefen Mattias Rosenlund fick gå. Samtidigt är Jesper Norberg, som först kom in som assisterande tränare till Magnus Pehrsson, endast tillförordnad sportchef efter att Thomas Andersson Borstam i slutet av maj lämnade föreningen. </p>
      <p>Nu uppger Barometern att Jörgen Petersson är huvudkandidat för att utses till ny sportchef i föreningen. Petersson kom först in till KFF inför 2017 som assisterande tränare till Peter Swärdh, men blev sedan omplacerad i föreningen efter att Swärdh fick sparken. Petersson har varit U19-tränare, men var också assisterande tränare till Nilsson under sista allsvenska omgången och i kvalet mot Brage. </p>
      <p>Petersson, som har avtal med U19-laget till årsskiftet, vill själv inte uttala sig om tidningens uppgifter.</p>
      <p>- Nej, jag har respekt för den process som är i Kalmar FF och jag tycker att de ska få jobba i lugn och ro. Vi får se vad det mynnar ut i, säger han till Barometern. </p>
      <p>KFF:s tillförordnade sportchef Jesper Norberg vill i sin tur varken kommentera om Petersson är aktuell för att bli ny sportchef eller något kring sin egen framtid. </p>
      <p>- Jag vill inte kommentera någonting, säger han till Fotbollskanalen. </p>
      <p>Utöver uppdraget i Kalmar FF har Petersson under senaste två åren varit assisterande förbundskapten till Tomas Dennerby i Nigerias damlandslag. De ledde Nigeria till seger i Afrikanska mästerskapen och till åttondelsfinal i VM i Frankrike. Tidigare i höst lämnade däremot duon landslaget. Tidigare har han även arbetat som spion för svenska damlandslaget. </p>
    </article>
  </body>
</html>