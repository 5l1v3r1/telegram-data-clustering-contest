<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/21/pogljad/polityka/zustrich-paryzhi-chy-pide-zelenskyj-postupky-putinu"/>
    <meta property="og:site_name" content="Слово і Діло"/>
    <meta property="article:published_time" content="2019-11-21T11:25:25+00:00"/>
    <meta property="og:title" content="Зустріч у Парижі: чи піде Зеленський на поступки Путіну"/>
    <meta property="og:description" content="Зеленський на зустрічі нормандської четвірки має намір підняти питання проведення місцевих виборів і перспективи досягнення справжнього припинення вогню на Донбасі, з чіткими термінами і зобов'язаннями сторін."/>
  </head>
  <body>
    <article>
      <h1>Зустріч у Парижі: чи піде Зеленський на поступки Путіну</h1>
      <address><time datetime="2019-11-21T11:25:25+00:00">21 Nov 2019, 11:25</time> by <a rel="author">Олександр Леонов, Володимир Золотарьов</a></address>
      <p>
        <b>Україна опинилася в невигідній ситуації. Загроза того, що Київ прийме умови Москви, дуже висока. Таку точку зору в коментарі «Слово і Діло» висловив виконавчий директор Центру прикладних політичних досліджень «Пента», політолог Олександр Леонов.</b>
      </p>
      <p>Леонов звернув увагу, що зустріч в Нормандському форматі запланована за кілька днів раніше до того, як повинні продовжити санкції проти РФ, а саме 12 грудня. Дедалі частіше з'являється інформація в ЗМІ, що санкції будуть пом'якшені, зауважив політолог.</p>
      <p>Експерт не виключив, що президент України <a href="https://www.slovoidilo.ua/persony/zelenskyi-volodymyr-oleksandrovych">Володимир Зеленський</a> піде на поступки російському лідерові Володимиру Путіну.</p>
      <p>«<i>По-перше, якщо раніше Нормандський формат був за принципом «троє проти одного», тобто Україна, Франція, Німеччина проти РФ, то зараз – Франція, Німеччина і РФ проти України. По-друге, щоб нормандська зустріч відбулася, українські війська відступили від лінії фронту попри те, що відбуваються обстріли. При цьому ОБСЄ фіксує не відведення бойовиків, а появу нових укріплень. Україна відступила і фактично почала демонтаж. Значить, заяви про повернення ЗСУ на вихідні позиції неправдиві</i>», – прокоментував Олександр Леонов.</p>
      <p>Створюється враження, що Росія дотиснула Україну, підкреслив політолог. Він наголосив, що <a href="https://www.slovoidilo.ua/2019/11/19/novyna/polityka/kremli-anonsuvaly-dokument-pidsumkamy-normandskoyi-zustrichi">РФ вже зажадала, щоб підсумковий документ був заздалегідь узгоджений</a>, на що погодилася Україна.</p>
      <p>Політолог також припустив, що наступним кроком щодо Донбасу буде ухвалення закону про особливий статус, вибори з усіма наслідками.</p>
      <p>При цьому в МЗС України транслюють, що <a href="https://www.slovoidilo.ua/2019/11/19/novyna/polityka/ukrayina-normandskij-zustrichi-hotova-kompromisu-prystajko">законопроект про особливий статус Донбасу готові узгоджувати з бойовиками</a>, підкреслив Олександр Леонов.</p>
      <p>«<i>Всі ці речі говорять про те, що Україна приймає умови РФ</i>», – зауважив експерт.</p>
      <p>На його думку, зустріч тет-а-тет Зеленського з Путіним може бути «бонусом» після того, як Україна погодить російські умови.</p>
      <p>У свою чергу, політолог Володимир Золотарьов, навпаки, висловив переконання, не варто очікувати, що Путін і Зеленський щось вирішать для закінчення війни і встановлення миру, оскільки у них діаметрально протилежні інтереси.</p>
      <p>«<i>Жоден президент у здоровому глузді не буде нічого здавати РФ. Це означає самому вибити стілець з-під себе</i>», – акцентував Золотарьов.</p>
      <p>На його думку, не варто переоцінювати перемовини.</p>
      <p>Нагадаємо, президент України Володимир Зеленський на зустрічі «нормандської четвірки» має намір порушити питання проведення місцевих виборів і перспективи досягнення справжнього припинення вогню на Донбасі, з чіткими термінами і зобов'язаннями сторін.</p>
      <p>Додамо, <a href="https://www.slovoidilo.ua/promise/51891.html">Зеленський пообіцяв зробити все, щоб закінчити війну</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/19/novyna/polityka/ukrayina-normandskij-zustrichi-hotova-kompromisu-prystajko"/>
        <a href="https://www.slovoidilo.ua/2019/11/19/novyna/polityka/kremli-anonsuvaly-dokument-pidsumkamy-normandskoyi-zustrichi"/>
        <a href="https://www.slovoidilo.ua/2019/11/18/novyna/polityka/putina-pidtverdyly-zustrich-normandskoho-formatu-paryzhi"/>
        <a href="https://www.slovoidilo.ua/2019/11/15/novyna/polityka/nazvana-data-zustrichi-normandskomu-formati"/>
      </related>
    </article>
  </body>
</html>