<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/varosi-legenda-szines-volt-a-szakalla-feketeszakallnak/187042"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-21T11:00:00+00:00"/>
    <meta property="og:title" content="Városi legenda: Színes volt a szakálla Feketeszakállnak"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Városi legenda: Színes volt a szakálla Feketeszakállnak</mark>
      </h1>
      <address><time datetime="2019-11-21T11:00:00+00:00">21 Nov 2019, 11:00</time> by <a rel="author">R. K.</a></address>
      <p>
        <b>Vérszomjas tengeri fenevadként őrizte meg az emlékezet Feketeszakállt, aki a valóságban kegyelmes kalóz volt. És színes volt a szakálla! </b>
        <b>Vérszomjas tengeri fenevadként őrizte meg az emlékezet Feketeszakállt, aki a valóságban kegyelmes kalóz volt. És színes volt a szakálla!</b>
      </p>
      <p>Feketeszakáll 1680 körül született az angliai Bristolban, Edward Teach néven. Ifjú matrózként hamar munkanélküli lett a spanyol örökösödési háború után, így sok társához hasonlóan beállt kalóznak. Negyvenévesen már egy 300 fős francia hadihajó parancsnoka lett. A Karibi-térségben és az Atlanti-óceán nyugati partján portyázott, de a mondákkal szemben csak két évig.</p>
      <p>
        <b>Kanócok a bozontban</b>
      </p>
      <p>Feketeszakáll a becenevét – micsoda meglepetés – bozontos arcszőrzetéről kapta. Jellegzetes zászlóját rettegték a tengereken: egy szívet átszúró fehér csontvázat ábrázolt, kezében kupával, ami sokak szerint valójában homokóra, ami a kalózlét rövidségét jelképezi.</p>
      <p>Charles Johnson brit író – aki az 1700-as években gyakorlatilag maga alkotta meg Feketeszakáll legendáját – azt írta, hogy arcszőrzetében lassan égő kanócok vannak. A vérszomjas dúvadként leírt kalóz valójában kegyelmes volt, csak akkor végezte ki a foglyokat, ha nem kapta meg a váltságdíjat. Színes szalagokat tűzött a szakállába, ezzel gyakorlatilag divatot teremtett.</p>
      <figure>
        <img src="http://media.borsonline.hu/cikk/20/192649/big-lead/650x360/2029922_screen-shot-2019-11-20-at-164631.jpg"/>
        <figcaption>Jean Leon Gerome Ferris festménye 1920-ból Feketeszakáll megöléséről © Wikipédia</figcaption>
      </figure>
      <p>
        <b>Felrúgta az esküt</b>
      </p>
      <p>A kalózvezér „Anna királynő bosszújának” nevezte hajóját. 1718 tavaszán Dél-Karolina kormányzója kegyelmet ajánlott Feketeszakállnak, ha megesküszik, hogy befejezi a kalózkodást. A vezér nem csak elfogadta ezt, a hajóját is elsüllyesztette. Megfutamodott a hírtől, hogy Angliából egy egész flottát küldtek rá. Végül senki nem érkezett. Nyár végén már újra fosztogatott, francia hajókra csapott le, ami végzetes hiba volt.</p>
      <p>
        <b>Vágott torokkal is</b>
      </p>
      <p>Virginia kormányzója, a brit Alexander Spotswood egy életre le akart számolni a fosztogatóval. Robert Maynard hajóskapitányt bízta meg, aki az Ocracoke-öbölnél csapott le a kalózvezérre. 1718 novemberében – 301 évvel ezelőtt – Feketeszakáll véres csatában halt meg: átvágták a torkát, de tovább küzdött. Öt golyóval és húsz kardvágással terítették le. Levágott fejét az orrárbocra tűzték.</p>
      <p>
        <b>Azóta keresi a fejét</b>
      </p>
      <p>A tengeren felvillanó megmagyarázhatatlan fényjelenségeket máig „Teach fénye” névvel illetik. A hírhedt kalózvezér a túlvilágot járva a fejét keresi, attól félve, hogy anélkül az ördög nem ismeri fel. Egy észak-karolinai mese szerint Teach koponyáját egy ezüstkupa talpazatának használták: egy helyi bíró állította, egy éjszaka az 1930-as években ivott belőle Ocracoke szigetén. Olyan legenda is él, hogy a fejet a virginiai Norfolknál figyelmeztetésként karóra tűzték. A koponyát valójában kalózok ellopták, egy helyi kovács ezüstkupát készített belőle, rajta a „Halál Spots­woode-ra” szavakkal.</p>
      <blockquote><b>Könyv, film, sorozat</b> <br/>Feketeszakállról először a brit Charles Johnson írt 1724-ben – valószínűleg álnéven – „A legnevezetesebb kalózok rablásainak és gyilkosságainak históriája” című könyvében. Annyira részletesen írt, hogy sokan azt hitték, a szerző maga is kalóz volt. Számos film és tévésorozat őrzi figuráját, Peter Ustinov alakítása legendás a Feketeszakáll szellemében (1968), A Karib-tenger kalózai negyedik részében pedig Ian McShane is eljátszotta.</blockquote>
    </article>
  </body>
</html>