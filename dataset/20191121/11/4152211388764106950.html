<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/592609/%E0%A6%B8%E0%A6%B0%E0%A6%95%E0%A6%BE%E0%A6%B0%E0%A6%BF-%E0%A6%B9%E0%A6%BF%E0%A6%B8%E0%A6%BE%E0%A6%AC%E0%A7%87-%E0%A6%A1%E0%A7%87%E0%A6%99%E0%A7%8D%E0%A6%97%E0%A7%81%E0%A6%A4%E0%A7%87-%E0%A6%AE%E0%A7%83%E0%A6%A4%E0%A7%8D%E0%A6%AF%E0%A7%81-%E0%A7%A7%E0%A7%A8%E0%A7%A7"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-21T11:09:00+00:00"/>
    <meta property="og:title" content="সরকারি হিসাবে ডেঙ্গুতে মৃত্যু ১২১"/>
    <meta property="og:description" content="ডেঙ্গু জ্বরের কারণে এখন পর্যন্ত ১২১ জনের মৃত্যু হয়েছে বলে জানিয়েছে স্বাস্থ্য অধিদফতর। বৃহস্পতিবার (২১ নভেম্বর) অধিদফতরের হেলথ ইমার্জেন্সি অপারেশন সেন্টার ও কন্ট্রোল রুম এ তথ্য নিশ্চিত করেছে। হেলথ ইমার্জেন্সি অপারেশন সেন্টার ও কন্ট্রোল রুম বলছে, সরকারের রোগতত্ত্ব, রোগ নিয়ন্ত্রণ ও গবেষণা..."/>
  </head>
  <body>
    <article>
      <h1>সরকারি হিসাবে ডেঙ্গুতে মৃত্যু ১২১</h1>
      <address><time datetime="2019-11-21T11:09:00+00:00">21 Nov 2019, 11:09</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/08/01/747140bcbda1beb654a123623752c538-5d42e37470053.jpg"/>
        <figcaption>ডেঙ্গু রোগী (ফাইল ছবি)</figcaption>
      </figure>
      <p>ডেঙ্গু জ্বরের কারণে এখন পর্যন্ত ১২১ জনের মৃত্যু হয়েছে বলে জানিয়েছে স্বাস্থ্য অধিদফতর। বৃহস্পতিবার (২১ নভেম্বর) অধিদফতরের হেলথ ইমার্জেন্সি অপারেশন সেন্টার ও কন্ট্রোল রুম এ তথ্য নিশ্চিত করেছে।</p>
      <p>হেলথ ইমার্জেন্সি অপারেশন সেন্টার ও কন্ট্রোল রুম বলছে, সরকারের রোগতত্ত্ব, রোগ নিয়ন্ত্রণ ও গবেষণা প্রতিষ্ঠানের (আইইডিসিআর) ডেথ রিভিউ কমিটির কাছে ২৬৪টি মৃত্যুর ঘটনা পর্যালোচনার জন্য আসে। এরমধ্যে ১৯৩টি ঘটনা পর্যালোচনা করে এখন পর্যন্ত ডেঙ্গুতে ১২১ জনের প্রাণহানির বিষয়টি নিশ্চিত হওয়া গেছে।</p>
      <p>এরআগে, ১৭৯টি মৃত্যু পর্যালোচনা করে ডেঙ্গুতে ১১২ জনের মৃত্যু হয়েছিল বলে জানিয়েছিল ডেথ রিভিউ কমিটি। যদিও গণমাধ্যমে ডেঙ্গুতে আক্রান্ত হয়ে মৃত্যুর ঘটনা আরও অনেক বেশি।</p>
      <p>প্রসঙ্গত, ডেথ রিভিউ কমিটির সদস্যরা রোগীর লক্ষণ, রোগীর স্বজনদের সঙ্গে কথোপকথন, চিকিৎসা নেওয়া হাসপাতালের সংশ্লিষ্ট চিকিৎকদের সঙ্গে কথা বলে ও অন্যান্য বিষয় পর্যালোচনা করে রোগী ডেঙ্গুতে মারা গিয়েছে কিনা, সে বিষয়টি নিশ্চিত করে।</p>
      <p>হেলথ ইমার্জেন্সি অপারেশন সেন্টার ও কন্ট্রোল রুম আরও জানায়, চলতি মৌসুমে এখন পর্যন্ত ডেঙ্গুতে আক্রান্ত হয়ে হাসপাতালে ভর্তি হয়েছেন ৯৯ হাজার ২৬৩ জন। চিকিৎসা নিয়ে বাড়ি ফিরেছেন ৯৮ হাজার ৪৩৪ জন। এখন পর্যন্ত চিকিৎসা নিয়ে হাসপাতাল ছেড়েছেন শতকরা ৯৯ দশমিক ২ শতাংশ রোগী।</p>
      <p>অপরদিকে, গত ২৪ ঘণ্টায় (২০ নভেম্বর সকাল ৮টা থেকে ২১ নভেম্বর সকাল ৮টা) নতুন করে ডেঙ্গুতে আক্রান্ত হয়ে হাসপাতালে ভর্তি হয়েছেন ১২৩ জন। একইসময়ে হাসপাতাল থেকে ছাড়পত্র নিয়েছেন ১১৫ জন।</p>
      <p>কন্ট্রোল রুমের সহকারী পরিচালক ডা. আয়শা আক্তার বাংলা ট্রিবিউনকে বলেন, নতুন আক্রান্ত হয়ে হাসপাতালে ভর্তি হওয়া ১২৩ জনের মধ্যে ঢাকার ২৯টি বেসরকারি ও ১২টি সরকারি ও স্বায়ত্তশাসিত হাসপাতালে ভর্তি হয়েছেন ৪৭ জন, আর ঢাকা মহানগরী ছাড়া ঢাকাসহ মোট আট বিভাগে ভর্তি হয়েছেন ৬৬ জন। একইভাবে ছাড়পত্র নেওয়া ১১৫ জনের মধ্যে রাজধানীর বিভিন্ন হাসপাতাল থেকে ছাড়পত্র নিয়েছেন ৪৭ জন আর ঢাকার বাইরে থেকে ছাড়পত্র নিয়েছেন ৬৮ জন।</p>
      <p>দেশে বর্তমানে ডেঙ্গুতে আক্রান্ত হয়ে হাসপাতালে ভর্তি আছেন ৫৬৫ জন। এরমধ্যে, ঢাকা মহানগরীতে ২৭১ জন আর ঢাকার বাইরে ২৯৪ জন চিকিৎসাধীন আছেন বলে জানান ডা. আয়শা আক্তার।</p>
      <footer>/জেএ/টিটি/এমএমজে/</footer>
    </article>
  </body>
</html>