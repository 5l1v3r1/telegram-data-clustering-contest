<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641135/%D8%A8%D9%87%D8%AA%D8%B1%DB%8C%D9%86-%D8%A8%D8%A7%D8%B2%DB%8C%E2%80%8C%D9%87%D8%A7%DB%8C-%D9%88%DB%8C%D9%84-%D8%A7%D8%B3%D9%85%DB%8C%D8%AA-%D8%A8%D9%87-%D8%A8%D9%87%D8%A7%D9%86%D9%87%E2%80%8C%DB%8C-%D8%A7%DA%A9%D8%B1%D8%A7%D9%86-%D9%81%DB%8C%D9%84%D9%85-gemini-man-%7B%D9%82%D8%B3%D9%85%D8%AA-%D8%A7%D9%88%D9%84%7D"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T11:40:00+00:00"/>
    <meta property="og:title" content="بهترین بازی‌های ویل اسمیت به بهانه‌ی اکران فیلم Gemini Man {قسمت اول}"/>
    <meta property="og:description" content="سه دهه بعد از اولین روزی که ویل اسمیت پا به عرصه‌ی سینما گذاشت، یکی از موفق‌ترین بازیگران نسلش باقی مانده است."/>
  </head>
  <body>
    <article>
      <h1>
        <a href="https://www.bultannews.com/fa/news/641135/%D8%A8%D9%87%D8%AA%D8%B1%DB%8C%D9%86-%D8%A8%D8%A7%D8%B2%DB%8C%E2%80%8C%D9%87%D8%A7%DB%8C-%D9%88%DB%8C%D9%84-%D8%A7%D8%B3%D9%85%DB%8C%D8%AA-%D8%A8%D9%87-%D8%A8%D9%87%D8%A7%D9%86%D9%87%E2%80%8C%DB%8C-%D8%A7%DA%A9%D8%B1%D8%A7%D9%86-%D9%81%DB%8C%D9%84%D9%85-gemini-man-%7B%D9%82%D8%B3%D9%85%D8%AA-%D8%A7%D9%88%D9%84%7D">بهترین بازی‌های ویل اسمیت به بهانه‌ی اکران فیلم Gemini Man {قسمت اول}</a>
      </h1>
      <h2>سه دهه بعد از اولین روزی که ویل اسمیت پا به عرصه‌ی سینما گذاشت، یکی از موفق‌ترین بازیگران نسلش باقی مانده است.</h2>
      <address><time datetime="2019-11-21T11:40:00+00:00">21 Nov 2019, 11:40</time> by <a rel="author">بولتن نیوز | bultannews.com</a></address>
      <p><b>گروه فرهنگ و هنر:</b> سه دهه بعد از اولین روزی که <b>ویل اسمیت</b> پا به عرصه‌ی سینما گذاشت، یکی از موفق‌ترین بازیگران نسلش باقی مانده است. او از آن بازیگرانی است که کنار پروژه‌های کوچک‌تر از بازی در بلاک‌باسترهایی که می‌توانند سلطان گیشه شوند نمی‌ترسد و یکی از معدود کسانی است که در هر دوی آن‌ها می‌تواند موفق باشد.     به گزارش بولتن نیوز به نقل از دیجی کالا مگ، منتقدان <b>ایندی‌وایر</b> به بهانه‌ی اکران فیلم <b>مرد ماه جوزا</b> (<b>Gemini</b> <b>man</b>) از میان تمام فیلم‌های<b> ویل اسمیت</b> فهرستی از بهترین بازی‌های او تهیه کرده‌اند که در ادامه به آن می‌پردازیم. <br/><b>خلاصه‌ای از کارنامه و فیلم‌های ویل اسمیت</b><br/><br/>در فیلم<b> «بلید رانر»</b> نقل قولی با مضمون <b>«انسان‌تر از انسان»</b> وجود دارد. امروز این را می‌شود درباره‌ی خلق کاراکترهای انسانی به روش دیجیتال و فوتورئالیستی گفت. چیزی شبیه همان جلوه‌های ویژه که در فیلم<b> «مرد ماه جوزا»</b> ساخته‌ی <b>آنگ لی</b> برای جوان کردن<b> ویل اسمیت</b> از آن استفاده شده است. مسؤول جلوه‌های ویژه‌ی فیلم همان کسی است که برای همکاری در جلوه‌های ویژه‌ی فیلم<b> «زندگی پای»</b> <b>آنگ لی</b> پیش‌تر برنده‌ی جایزه‌ی اسکار شده است. او می‌گوید: «البته در نهایت امتیاز این جریان به <b>ویل اسمیت</b> برمی‌گردد. او موتور محرکه‌ی فیلم است و در حقیقت موفق شده دو بازی باورنکردنی یکی در نقش یک قاتل کهنه‌کار و دیگری در نقش نسخه‌ی جوان‌تر او ارائه دهد. همه‌ی احساسات و چیزهایی که شما را جلب این قصه‌ می‌کند مدیون <b>ویل اسمیت</b> است.»  </p>
      <figure>
        <img src="https://www.bultannews.com/files/fa/news/1398/8/30/1199997_370.jpg"/>
      </figure>
      <p><b>ویل اسمیت</b> با بازی در نقش مکمل فیلم <b>«جایی که روز تو را می‌برد»</b> (<b>Where the Day Takes You</b>)  محصول ۱۹۹۲ وارد سینما شد. قبل‌تر در سریال‌های تلویزیونی و فیلم‌های کوتاه ویدیویی بازی کرده بود. هر سه فیلم سینمایی اولش درام بودند و تا حدی هم توانستند تشویق منتقدان را به دست بیاورند اما کمتر دیده شدند.<br/><br/>بعد از آن بود که این بازیگر در کارنامه‌اش تجدید نظر کرد و فهمید که برای ماندگار بودن باید در فیلم‌های پرفروش بازی کند. او تحقیق کرد که چه مؤلفه‌هایی باعث موفقیت یک <b>بلاک‌باستر</b> می‌شود و در نهایت هم تحقیقاتش نتیجه داد.<br/><br/>یک‌ دهه بعد از آن، همه‌ی فیلم‌هایی که بازی کرد، هم پر فروش بودند و هم با بودجه‌ی سنگین تولید شدند. فیلم‌هایی که در ژانری بودند که بیشتر تابستان‌ها اکران می‌شدند و پتانسیلش را داشتند که پول زیادی تولید کنند؛ از فیلم‌های دنباله‌دار <b>«مردان سیاهپوش»</b> و <b>«پسران بد»</b> تا فیلم‌هایی مثل <b>«من اسطوره هستم»</b> و<b> «روز استقلال»</b> و حتی فیلمی مثل <b>«هنکاک»</b> که نقدهای منفی دریافت کرد. <b>«هنکاک»</b> با بودجه‌ی ۱۵۰ میلیون دلاری تولید شد و ۶۰۰ میلیون دلار فروش کرد.<br/><br/>سال ۲۰۰۷ بازیگر مشهور که آن موقع<b> ۳۹ ساله</b> بود در برنامه‌ای تلویزیونی گفت: «من خودم را دارای استعداد ویژه نمی‌دانم. فقط استعدادم کمی بالاتر از حد متوسط است. فقط وقتی بقیه‌ی مردم خوابند یا غذا می‌خورند من کار می‌کنم.»<br/><br/>و بالاخره همه‌ی این کارهای سخت <b>ویل اسمیت</b> نتیجه داد و او تبدیل به یکی از پرسودترین بازیگران هالیوود شد.<br/><br/>ستاره‌ی اقبال ویل اسمیت از سال ۲۰۱۳ رو به افول گذاشت. آخرین فیلمی که بازی کرده <b>«مرد ماه جوزا»</b> ساخته‌ی <b>آنگ لی</b> است که با نقدهای منفی روبه‌رو شده و امتیاز<b> ۳۹ از ۱۰۰</b> را در سایت <b>متاکریتیک</b> کسب کرده است. در حالی که کارگردان آن اسکاری است و یکی از فیلمنامه‌نویسانش هم <b>دیوید بنیوف</b>، از خالقان<b> «بازی تاج و تخت»</b> است و<b> ویل اسمیت</b> هم نقش اول را بازی می‌کند. منتقدان معتقدند که تنها نکته‌ی قابل توجه فیلم جلوه‌های ویژه‌اش است و فیلمنامه‌ی ظریف و کاراکتر تختی که<b> ویل اسمیت</b> نقشش را بازی می‌کند از نقاط ضعف فیلم هستند. به هر حال <b>ویل اسمیت</b> بازیگری است که ارزش دارد فیلم‌های خوبش را ببینیم.</p>
    </article>
  </body>
</html>