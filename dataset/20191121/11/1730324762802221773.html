<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/242662/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-21T11:39:41+00:00"/>
    <meta property="og:title" content="‘โออีซีดี’ หั่นคาดการณ์เศรษฐกิจโลกปี 63 มองไม่เห็นแววฟื้นตัวแข็งแกร่งปี 64"/>
    <meta property="og:description" content="องค์การเพื่อความร่วมมือ และการพัฒนาทางเศรษฐกิจ (โออีซีดี) ปรับลดคาดการณ์การเติบโตของเศรษฐกิจโลกในปี 2563 ชี้ ยังมองไม่เห็นว่าจะเกิดการฟื้นตัวอย่างแข็งแกร่งในปี 2564 ผลจากความเสี่ยงที่เพิ่มมากขึ้น เพราะความตึงเครียดทางการค้า"/>
  </head>
  <body>
    <article>
      <h1>‘โออีซีดี’ หั่นคาดการณ์เศรษฐกิจโลกปี 63 มองไม่เห็นแววฟื้นตัวแข็งแกร่งปี 64</h1>
      <address><time datetime="2019-11-21T11:39:41+00:00">21 Nov 2019, 11:39</time> by <a rel="author" href="https://www.thebangkokinsight.com/author/kanyaporn/" target="_blank">KANYAPORN PHUAKVISUTHI</a></address>
      <p>องค์การเพื่อความร่วมมือ และการพัฒนาทางเศรษฐกิจ (โออีซีดี) ปรับลดคาดการณ์การเติบโตของเศรษฐกิจโลกในปี 2563 ชี้ ยังมองไม่เห็นว่าจะเกิดการฟื้นตัวอย่างแข็งแกร่งในปี 2564 ผลจากความเสี่ยงที่เพิ่มมากขึ้น เพราะความตึงเครียดทางการค้า</p>
      <figure>
        <img src="https://www.thebangkokinsight.com/wp-content/uploads/2019/11/oecd-1.jpg"/>
      </figure>
      <p> </p>
      <p>ในรายงานแนวโน้มเศรษฐกิจโลก ประจำเดือนพฤศจิกายนนี้ โออีซีดี ซึ่งมีฐานการดำเนินงานอยู่ในกรุงปารีส ฝรั่งเศส ประเมินว่า กิจกรรมธุรกิจทั่วโลกจะขยายตัวราว 2.9% ในปีหน้า ลดลง 0.1% จากการประเมิน ที่เปิดเผยออกมาในเดือนกันยายนที่ผ่านมา</p>
      <p>ในปี 2564 โออีซีดี ซึ่งเป็นการรวมตัวของกลุ่มประเทศมั่งคั่งที่สุดในโลก ยังมองว่า การขยายตัวของเศรษฐกิจโลกจะกลับมาขยายตัวที่ 3.0% อีกครั้ง</p>
      <p>นางโลรองซ์ บูน หัวหน้านักเศรษฐศาสตร์โออีซีดี แสดงความเห็นว่า ในช่วง 2 ปีที่ผ่านมา การขยายตัว และโอกาสของเศรษฐกิจโลก ถดถอยลงอย่างต่อเนื่อง ท่ามกลางความไม่แน่นอนทางนโยบายที่เกาะติดอยู่ รวมถึง กระแสการค้า และการลงทุนที่ซบเซา</p>
      <p>เธอบอกด้วยว่า ในขณะที่ธนาคารกลางประเทศต่างๆ ได้มีการตัดสินใจเรื่องนโยบายการเงินเป็นระยะๆ ซึ่งสามารถชดเชยกับผลกระทบด้านลบจากความตึงเครียดทางการค้าได้เป็นบางส่วน แต่รัฐบาลส่วนใหญ่ยังไม่ได้มีการเคลื่อนไหวในระดับนโยบายการคลัง ตัวอย่างเช่น การลงทุนในโครงการระยะยาว เพื่อพัฒนาโครงสร้างพื้นฐาน ยกระดับเศรษฐกิจของตัวเองให้เป็นเศรษฐกิจดิจิทัลมากขึ้น และจำกัดการเกิดภาวะโลกร้อน</p>
      <figure>
        <img src="https://www.thebangkokinsight.com/wp-content/uploads/2019/11/000_1GQ0ZF.jpg"/>
        <figcaption>โลรองซ์ บูน</figcaption>
      </figure>
      <p>ภาวะไร้เสถียรภาพทางนโยบายที่ยังเกิดขึ้นอย่างยืดเยื้อ ประกอบกับกระแสการค้า และการลงทุนที่อ่อนแอดังกล่าว ทำให้โออีซีดีมองว่า เศรษฐกิจโลกจะขยายตัวในระดับที่อ่อนแอสุด นับแต่เกิดวิกฤติการเงินโลกเมื่อปี 2550</p>
      <p>โออีซีดี คาดการณ์ว่า เศรษฐกิจสหรัฐ ซึ่งมีขนาดใหญ่สุดของโลก จะชะลอการเติบโตลงมาเหลือเพียง 2.0% ภายในปี 2564 ขณะที่ญี่ปุ่น และกลุ่มประเทศยูโร จะขยายตัวราว 0.7% และ 1.2% ตามลำดับ</p>
      <p>ส่วนจีน ซึ่งมีขนาดเศรษฐกิจใหญ่สุดเป็นอันดับ 2 ของโลก น่าจะเติบโตลดลงอย่างต่อเนื่อง เหลือเพียงประมาณ 5.5% ภายในปี 2564  สำหรับตลาดเกิดใหม่อื่นๆ นั้น โออีซีดีประเมินว่า จะฟื้นตัวขึ้นมาในระดับพอประมาณเท่านั้น</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F242662%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/242687/"/>
        <a href="https://www.thebangkokinsight.com/242763/"/>
        <a href="https://www.thebangkokinsight.com/242698/"/>
        <a href="https://www.thebangkokinsight.com/242435/"/>
      </related>
    </article>
  </body>
</html>