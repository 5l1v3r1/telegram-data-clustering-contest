<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.markiza.sk/soubiz/zahranicny/1982895_zemetrasenie-v-kralovskej-rodine-skandalozne-priatelstvo-ma-nasledky"/>
    <meta property="og:site_name" content="markíza"/>
    <meta property="article:published_time" content="2019-11-21T11:30:00+00:00"/>
    <meta property="og:title" content="Zemetrasenie v kráľovskej rodine: Škandalózne priateľstvo má následky"/>
    <meta property="og:description" content="Známa rodina musí často čeliť nepríjemným správam, ktoré sa ľahko dostanú na verejnosť."/>
  </head>
  <body>
    <article>
      <h1>Zemetrasenie v kráľovskej rodine: Škandalózne priateľstvo má následky</h1>
      <h2>Známa rodina musí často čeliť nepríjemným správam, ktoré sa ľahko dostanú na verejnosť.</h2>
      <address><time datetime="2019-11-21T11:30:00+00:00">21 Nov 2019, 11:30</time> by <a rel="author">tasr</a></address>
      <p>Princ Andrew (59) v stredu vyhlásil, že sa vzdáva plnenia svojich oficiálnych povinností. Príslušný súhlas mu udelila kráľovná Alžbeta II..</p>
      <p>Syn britskej panovníčky uviedol, že v posledných dňoch si jasne uvedomil, že jeho priateľstvo s finančníkom Jeffreym Epsteinom obvineným z činu súvisiaceho s pohlavným zneužívaním mladistvých "vážne narušovalo" prácu kráľovskej rodiny v mnohých organizáciách a charitách.</p>
      <p>Dodal, že svoje bývalé priateľstvo s Epsteinom ľutuje a "hlboko súcití" s jeho obeťami. V prípade, že to bude potrebné, je podľa vlastných slov ochotný pomôcť pri vyšetrovaní.<br/>Vyjadrenia vojvodu z Yorku prišli niekoľko dní po tom, ako poskytol rozhovor spoločnosti BBC, v ktorom sa od svojho priateľstva s Epsteinom odmietol dištancovať. Vlnu kritiky vyvolalo i to, že neprejavil nijakú ľútosť nad Epsteinovými obeťami.</p>
      <figure>
        <img src="https://static.markiza.sk/media/a501/image/file/2/1738/QCjN.profimedia_0483181829_jpg.jpg"/>
      </figure>
      <p>Princ Andrew v rozhovore tiež poprel, že mal v minulosti pohlavný styk so 17-ročnou Virginiou Robertsovou. Tá tvrdí, že ju princ Andrew donútil k styku v roku 2001 v Londýne a neskôr ešte dvakrát - v New Yorku a na Epsteinovom súkromnom ostrove v Karibiku. Robertsová je jednou z 15 žien, ktoré voči Epsteinovi vzniesli obvinenie zo zneužívania neplnoletých dievčat a iných sexuálnych zločinov.</p>
      <p>Stíhanie Epsteina v USA však bolo zastavené po tom, ako ho 10. augusta našli mŕtveho v jeho cele v newyorskej väznici Metropolitan Correctional Center. Obhliadajúci lekár určil ako príčinu smrti samovraždu obesením. Vo väzení čakal na súdny proces pre nové obvinenia z obchodovania s neplnoletými dievčatami a zo založenia zločineckej siete. Epstein vinu popieral. V prípade usvedčenia mu hrozilo 45 rokov väzenia.</p>
    </article>
  </body>
</html>