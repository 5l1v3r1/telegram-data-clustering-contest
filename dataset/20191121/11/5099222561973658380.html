<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-educatie-23504862-monica-anisie-imi-doresc-elevii-liceele-tehnologice-poata-alege-bacalaureat-disciplina-tehnica.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T11:13:00+00:00"/>
    <meta property="og:title" content="Monica Anisie: ”Îmi doresc ca elevii de la liceele tehnologice să-și poată alege la bacalaureat o disciplină tehnică”"/>
    <meta property="og:description" content="Elevii de la liceele tehnologice își vor putea alege la ultima probă de bacalaureat una dintre disciplinele tehnice pe care le studiază în timpul licelui, a declarat joi ministrul"/>
  </head>
  <body>
    <article>
      <h1>Monica Anisie: ”Îmi doresc ca elevii de la liceele tehnologice să-și poată alege la bacalaureat o disciplină tehnică”</h1>
      <address><time datetime="2019-11-21T11:13:00+00:00">21 Nov 2019, 11:13</time> by <a rel="author">A.O.</a></address>
      <p><b>​Elevii de la liceele tehnologice își vor putea alege la ultima probă de bacalaureat una dintre disciplinele tehnice pe care le studiază în timpul licelui, a declarat joi ministrul Educației, Monica Anisie. Anul acesta școlar, 2019-2020, nu se va schimba nimic în privința examenelor naționale, adică nici la bacalaureat, nici la Evaluarea Națională. Dar de la anul 2020-2021, ministrul are în vedere unele modificări, pe care spune că le va lua după consultarea cu părinții, elevii și sindicatele.<br/></b><br/>”De la anul, tot prin consultare publică, îmi doresc să discutăm despre un examen de bacalaureat care să dea posibilitatea și elevilor care sunt la liceele tehnice sau la vocațional să-și aleagă o disciplină de profil. Pentru că, de exemplu, la un liceu tehnologic fac discipline tehnice pe care nu le valorifică printr-un examen. În cadrul Ministerului Educației au fost nenumărate propuneri în sensul acesta chiar și din partea profesorilor, nu numai din partea elevilor. Încă din 2016, când eram secretar de stat, am primit astfel de soliticări numai că s-a terminat mandatul”, a spus Monica Anisie.<br/><br/>În ceea ce privește Evaluarea Naționale pentru elevii care sunt în prezent în clasa a VII-a, și care atunci când trec în clasa a VIII-a ar trebui să susțină evaluare transdisciplinară- așa cum prevede legea educației, examenul va rămâne la fel. <br/><br/>”La clasa a VIII-a Evaluarea Națională de anul acesta este cea pe care o avem acum, nu se fac modificări în timpul anului școlar sub nicio formă. Pentru anul viitor, tot în consultare cu părinții cu elevii, cu sinicatele, vom lua o decizie asupra modului în care va trebui să se realizeze evaluarea națională de la anul, deci pentru cei care sunt în clasa a VII-a acum ne gândim ca de la anul să găsim o modalitate ca aceștia să nu fie afectați de ceea ce este prevăzut în legea 1/ 2011. Nu voi lua nicio decizie din pix”, a spus Anisie. <br/><br/><a href="https://www.hotnews.ro/stiri-educatie-23497529-interviu-monica-anisie-ministrul-educatiei-despre-modificarea-bacalaureatului-imi-doresc-deschid-acest-front-pentru-anul-scolar-urmator.htm"><b>Modificarea bacalaureatului. Monica Anisie, ministrul Educației: Deschid o consultare publică pe aceasta temă​ VIDEO INTERVIU</b></a></p>
    </article>
  </body>
</html>