<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/studie-ryby-z-prazskych-vod-obsahuji-mene-rtuti-nez-kupovane/1823618?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T11:50:00+00:00"/>
    <meta property="og:title" content="Studie: Ryby z pražských vod obsahují méně rtuti než kupované"/>
    <meta property="og:description" content="Praha - Bezpečnou dávku rtuti podle limitů stanovených v USA mírně překročily dva ze 14 vzorků ryb odlovených v Praze ve Vltavě. U kupovaných ryb limit nesplnilo pět vzorků z 28. Podle limitů Evropské unie měl nadměrné množství rtuti jen jeden vzorek kupovaných ryb - mečoun odlovený u Srí Lanky. Unijní pravidla však zástupci organizace Arnika, kteří výsledky studie prezentovali na dnešní tiskové konferenci v Praze, označili za příliš mírné."/>
  </head>
  <body>
    <article>
      <h1>Studie: Ryby z pražských vod obsahují méně rtuti než kupované</h1>
      <address><time datetime="2019-11-21T11:50:00+00:00">21 Nov 2019, 11:50</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Bezpečnou dávku rtuti podle limitů stanovených v USA mírně překročily dva ze 14 vzorků ryb odlovených v Praze ve Vltavě. U kupovaných ryb limit nesplnilo pět vzorků z 28. Podle limitů Evropské unie měl nadměrné množství rtuti jen jeden vzorek kupovaných ryb - mečoun odlovený u Srí Lanky. Unijní pravidla však zástupci organizace Arnika, kteří výsledky studie prezentovali na dnešní tiskové konferenci v Praze, označili za příliš mírné.</p>
      <p>Arnika ve Státním veterinárním ústavu podrobila analýze 14 ryb ze čtyř lokalit na Vltavě, dále z Motolského a Kyjského rybníku. Bezpečnou dávku rtuti, tedy 0,22 mg/kg, překročily dva vzorky, a to jen mírně - konkrétně cejn odlovený ve slepém rameni Vltavy v Libni (0,281 mg/kg) a okoun z Klecánků. Zatímco okoun (0,254 mg/kg) byl odloven poblíž výpusti Ústřední čistírny odpadních vod v Podbabě, v Libni se podle členů organizace slévá například voda z Rokytky, která protéká průmyslovými zónami.</p>
      <p>U ryb zakoupených v pražských obchodech byly všechny případy, které překročily limit, zástupci dravých druhů. Jsou výše v potravinovém řetězci, a kumuluje se v nich tudíž větší množství rtuti. Z 28 zakoupených vzorků nejvíce rtuti obsahoval mečoun odlovený nedaleko Srí Lanky (1,117 mg/kg), který překročil bezpečnou dávku stanovenou v USA více než pětkrát, nadlimitní množství rtuti měl však také například tuňák odlovený poblíž tohoto ostrova (0,317mg/kg) či mořský ďas z Dánska (0,242 mg/kg).</p>
      <p>Zástupci Arniky uvedli, že výsledky porovnali i s evropskými limity rtuti, které jsou výrazně mírnější (1mg/kg), v tomto případě z kupovaných nevyhovoval jen mečoun. Podle ekologů by se však limity EU pro obsah rtuti měly zpřísnit, současné považují za nedostačující.</p>
      <p>Rtuť je neurotoxická. K nejohroženějším skupinám patří ženy v reproduktivním věku, těhotné a malé děti. Zástupci Arniky dnes nicméně upozornili na to, že výsledky nevedou k tomu, aby se lidé vyhýbali konzumaci ryb. Měli by pouze omezit konzumaci dravých druhů.</p>
      <p>Studie je součástí rozsáhlejšího projektu, který mapuje zatížení Pražanů rtutí v různých oblastech života.</p>
    </article>
  </body>
</html>