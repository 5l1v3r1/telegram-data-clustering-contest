<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/articles/health-fitness_articles/259980/mythos-pos-i-ipatitida-c-afora-tis-zoes-ton-allon"/>
    <meta property="og:site_name" content="LiFO"/>
    <meta property="article:published_time" content="2019-11-21T11:44:00+00:00"/>
    <meta property="og:title" content="Μύθος πως η ηπατίτιδα C αφορά τις ζωές των άλλων"/>
    <meta property="og:description" content="Θεωρείς πως η ηπατίτιδα C είναι νόσος μιας μειονότητας και δεν αφορά ανθρώπους σαν κι εσένα; Ξανασκέψου το, γιατί οι ασθενείς στην Ελλάδα αγγίζουν τους 100.000 και πάνω από τα 2/3 δεν υποψιάζονται καν ότι νοσούν."/>
  </head>
  <body>
    <article>
      <h1>Μύθος πως η ηπατίτιδα C αφορά τις ζωές των άλλων</h1>
      <h2>Θεωρείς πως η ηπατίτιδα C είναι νόσος μιας μειονότητας και δεν αφορά ανθρώπους σαν κι εσένα; Ξανασκέψου το, γιατί οι ασθενείς στην Ελλάδα αγγίζουν τους 100.000 και πάνω από τα 2/3 δεν υποψιάζονται καν ότι νοσούν.</h2>
      <address><time datetime="2019-11-21T11:44:00+00:00">21 Nov 2019, 11:44</time> by <a rel="author">ΤΟΥ ΑΝΔΡΕΑ ΠΡΩΤΟΠΑΠΠΑ*</a></address>
      <p>
        <b>Είναι ύπουλη, συνοδεύεται από βαρύ στίγμα και θεωρείται εσφαλμένα ότι είναι νόσος που απειλεί μόνο μικρές ομάδες ανθρώπων, ενώ στην πραγματικότητα μπορεί να χτυπήσει την πόρτα του καθένα. Και μάλιστα... αθόρυβα! Σε αντίθεση με άλλες «θορυβώδεις» νόσους, η ηπατίτιδα C αργεί πολύ να δείξει τα σημάδια της. Οι ασθενείς με ηπατίτιδα C, πέρα από την πιθανή ύπαρξη ενός ακαθόριστου αισθήματος αδυναμίας, εμφανίζουν συμπτώματα μόνο όταν η ασθένεια έχει πλέον φτάσει σε προχωρημένο στάδιο (πολλές φορές μετά από δεκαετίες), έχοντας οδηγήσει σε κίρρωση του ήπατος. Σε αυτό το στάδιο πλέον τα συμπτώματα κάνουν την εμφάνισή τους με εκδηλώσεις όπως αιμορραγία, ίκτερο, ασκίτη (υγρό στην κοιλιά) και εγκεφαλοπάθεια, αποτελώντας έτσι το ηχηρό καμπανάκι του οργανισμού που κινδυνεύει.</b>
      </p>
      <p>Στην Ελλάδα υπολογίζεται πως περίπου 100.000 άτομα πάσχουν από αυτή την «αθόρυβη» νόσο και πάνω από τα 2/3 των ασθενών δεν το γνωρίζουν. Η άγνοια αυτή αποτελεί πλέον το σημαντικότερο εμπόδιο στην προσπάθεια εξάλειψης της ηπατίτιδας C, καθώς τo κομμάτι της θεραπείας έχει απλουστευτεί σημαντικά με τα νεότερα φάρμακα.</p>
      <blockquote>Η πιθανότητα να έχεις εκτεθεί στον ιό της ηπατίτιδας C είναι μεγαλύτερη απ' ό,τι νομίζεις.</blockquote>
      <h3>Ποιοι πρέπει να ελέγχονται</h3>
      <p>Ο ιός της ηπατίτιδας C μεταδίδεται κυρίως με την έκθεση σε μολυσμένο από τον ιό αίμα. Εκ πρώτης όψεως, αυτό αφορά ένα μικρό ποσοστό του πληθυσμού. Είναι όμως όντως έτσι; Οι κυριότεροι τρόποι μετάδοσης περιλαμβάνουν την κοινή χρήση αντικειμένων που έχουν έρθει σε επαφή με το αίμα κάποιου ασθενή, είτε αυτά είναι προϊόντα ατομικής υγιεινής (ξυραφάκια, οδοντόβουρτσες κ.λπ.) είτε πρόκειται για μολυσμένες σύριγγες, κυρίως χρηστών ενδοφλέβιων ναρκωτικών. Επίσης τις αισθητικές παρεμβάσεις, με κυριότερες το piercing και το τατουάζ, αλλά και σπάνια την περιποίηση των νυχιών, σε περίπτωση μη σωστής αποστείρωσης των αντίστοιχων εργαλείων. Δεν πρέπει να ξεχνάμε τη μεγάλη δεξαμενή ασθενών που δημιουργήθηκε με τις μεταγγίσεις αίματος (λόγω ασθένειας, τραύματος, χειρουργείου) πριν από το 1992, καθώς ο ιός δεν είχε ταυτοποιηθεί έως τότε και δεν ελέγχονταν οι φιάλες αίματος όπως σήμερα. Ακόμα, τρόπος μετάδοσης είναι η σεξουαλική επαφή χωρίς προφυλάξεις. Με βάση τα παραπάνω, το κομμάτι του πληθυσμού που έχει (ακόμα και μικρές) πιθανότητες να νοσεί χωρίς να το γνωρίζει είναι μεγάλο. Για τον σκοπό αυτό έχει εκπονηθεί από το 2018 το Εθνικό Σχέδιο Δράσης για την Ηπατίτιδα C, το οποίο, μεταξύ άλλων, προβλέπει τον έλεγχο όλων των ατόμων μεταξύ 45 και 80 ετών αλλά και όσων εμφανίζουν αυξημένη πιθανότητα μόλυνσης με βάση τους κυριότερους τρόπους μετάδοσης.</p>
      <h3>Διαθέσιμη σήμερα η θεραπεία εκρίζωσης της ηπατίτιδας C</h3>
      <p>Παλιότερα, η θεραπεία της ηπατίτιδας C ήταν δύσκολη, γιατί πολλοί ασθενείς δεν μπορούσαν να λάβουν φάρμακα προηγούμενης γενιάς λόγω παρενεργειών. Επιπλέον, ήταν ενέσιμα και έπρεπε να λαμβάνονται για μακρά χρονικά διαστήματα. <b>Σήμερα, οι νέας γενιάς θεραπείες είναι σε χάπι και εκριζώνουν τον ιό της ηπατίτιδας C.</b> Η θεραπεία θεωρείται πλέον αρκετά εύκολη. Τα νεότερα αντιικά φάρμακα εμφανίζουν πολλά πλεονεκτήματα, κυριότερα εκ των οποίων τα εξής:</p>
      <p>Υψηλή αποτελεσματικότητα, με περισσότερο από το 95% των ασθενών που λαμβάνουν τη θεραπεία να πετυχαίνει πλήρη ίαση. Ο ιός δεν αδρανοποιείται προσωρινά («κοιμάται») αλλά εκριζώνεται πλήρως. Υπάρχει μικρή πιθανότητα εμφάνισης ανεπιθύμητων ενεργειών, οι οποίες είναι συνήθως ήπιες και εμφανίζονται λόγω συγχορήγησης με φάρμακα που λαμβάνει ο ασθενής για άλλη νόσο. Η διαφορά είναι σημαντική σε σχέση με παλιότερες θεραπείες (ιντερφερόνη), που εμφάνιζαν σημαντικό ποσοστό ανεπιθύμητων ενεργειών. Έχουν απλό τρόπο χορήγησης, καθώς είναι σε μορφή χαπιού, και λαμβάνονται από το στόμα. Επίσης, είναι μικρή η διάρκεια της θεραπείας (2 έως 3 μήνες). Τέλος, <b>το κόστος της καλύπτεται εξ ολοκλήρου από το κράτος για όλους τους ασθενείς.</b>Αυτό σημαίνει ότι οποιοσδήποτε διαθέτει ΑΜΚΑ μπορεί να λάβει θεραπεία.</p>
      <h3>Τα τρία σημεία που πρέπει να θυμάσαι</h3>
      <p>• Η πιθανότητα να έχεις εκτεθεί στον ιό της ηπατίτιδας C είναι μεγαλύτερη απ' ό,τι νομίζεις.</p>
      <p>• Μπορείς εύκολα να εξεταστείς στα ηπατολογικά ιατρεία πολλών νοσοκομείων χωρίς ραντεβού. Τα νοσοκομεία και οι ώρες αναφέρονται στην ιστοσελίδα <a href="http://www.kanoumethoryvo.gr/">www.kanoumethoryvo.gr</a>. Επίσης, σε σημεία checkpoint, δωρεάν και ανώνυμα, σε Αθήνα και Θεσσαλονίκη (<a href="http://www.mycheckpoint.gr/">www.mycheckpoint.gr</a>).</p>
      <p>• Η θεραπεία είναι απλή, αποτελεσματική, ανώδυνη και δωρεάν.</p>
      <h3>Info:</h3>
      <p>
        <i>Το ηπατολογικό ιατρείο της Α' Προπαιδευτικής Παθολογικής Κλινικής λειτουργεί στο ΠΓΝΘ ΑΧΕΠΑ κάθε Τρίτη και δέχεται χωρίς ραντεβού οποιονδήποτε επιθυμεί να εξεταστεί (και να λάβει θεραπεία εφόσον διαγνωστεί) για την ηπατίτιδα C.</i>
      </p>
      <p>
        <i>* Ανδρέας Πρωτοπαπάς, Γαστρεντερολόγος, διευθυντής Ηπατογαστρεντερολογικού Τμήματος Α' Προπαιδευτικής Πανεπιστημιακής Παθολογικής Κλινικής στο Νοσοκομείο ΑΧΕΠΑ Θεσσαλονίκης</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/greece/246049/xiliades-ellines-exoyn-ipatitida-c-kai-den-to-gnorizoyn-kan"/>
        <a href="https://www.lifo.gr/now/tech_science/250405/to-facebook-kai-to-instagram-sti-maxi-kata-tis-parapliroforisis-gia-ta-emvolia"/>
        <a href="https://www.lifo.gr/now/greece/239280/psaxnoyn-xiliades-ellines-poy-pasxoyn-apo-ipatitida-c-dixos-na-to-gnorizoyn"/>
      </related>
    </article>
  </body>
</html>