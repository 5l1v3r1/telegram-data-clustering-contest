<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/dorozhniki-virishili-problemu-nezakonnogo-parkuvannya-bilya-trc-ocean-plaza-foto-641453.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T11:36:01+00:00"/>
    <meta property="og:title" content="Дорожники вирішили проблему незаконного паркування біля ТРЦ Ocean Plaza (фото)"/>
    <meta property="og:description" content="Делініаторами відділили крайню праву смугу руху"/>
  </head>
  <body>
    <article>
      <h1>Дорожники вирішили проблему незаконного паркування біля ТРЦ Ocean Plaza (фото)</h1>
      <address>
        <time datetime="2019-11-21T11:36:01+00:00">21 Nov 2019, 11:36</time>
      </address>
      <h4>Делініаторами відділили крайню праву смугу руху</h4>
      <p>У Києві на вулиці Антоновича біля ТРЦ Ocean Plaza комунальники встановили антипаркувальні стовпчики.</p>
      <p>Про це повідомляє Центр організації дорожнього руху.</p>
      <p>«На жаль, порушники ігнорують заклики і регулярно блокують проїзд громадському транспорту, так було і біля торгового центру на Антоновича, 176. Саме за цією адресою ми встановили делініатори. 70 розмежувальних стовпчиків відділили крайню праву смугу руху в місці, де зазвичай було найбільше незаконно припаркованих авто», - йдеться в повідомленні.</p>
      <p>Тепер лишити автівку на жвавій локації біля метро «Либідська» буде неможливо, а громадський транспорт безперешкодно рухатиметься та під’їжджатиме до зупинки.</p>
      <p>Дорожники зазначили, що поруч є великий паркувальний майданчик, тож проблем із парковкою об’єктивно немає.</p>
      <p>«Делініатори - це вимушений тимчасовий крок, доки водії не почнуть дотримуватися правил. На жаль, наразі ситуація критична, хоча багато хто переконався, що незаконно паркуватися, зокрема на Антоновича – собі дорожче. Адже із червня ми разом із Патрульною поліцією проводили на цій вулиці рейди із евакуації авто власників, незнайомих із культурою паркування», - додали дорожники.</p>
      <p>Як повідомлялося, у Києві за результатами патрулювання смуг руху громадського транспорту <a href="https://glavcom.ua/kyiv/news/za-misyac-u-kijevi-avtohami-otrimali-shtrafiv-na-44-mln-grn-640680.html">протягом місяця винесено 8 600 постанов на загальну суму штрафів 4,4 млн грн. </a></p>
      <p>Мер Києва Віталій Кличко <a href="https://glavcom.ua/kyiv/news/klichko-pokazav-shcho-u-kijevi-roblyat-z-avtohamami-foto-video-641152.html">показав, як у столиці працюють інспектори з паркування</a>, які евакуюють авто, припарковані в заборонених місцях.</p>
      <p>Як розповів радник київського міського голови Максим Бахматов, <a href="https://glavcom.ua/kyiv/news/evakuaciya-avtomobiliv-za-dobu-piv-sotni-mashin-potraplyayut-na-shtrafmaydanchiki-641169.html">за добу у Києві евакуюють близько 50 автомобілів порушників. </a></p>
      <related>
        <a href="https://glavcom.ua/kyiv/news/avtoham-zablokuvav-ruh-tramvajiv-u-kijevi-foto-641212.html"/>
        <a href="https://glavcom.ua/kyiv/news/u-centri-kijeva-zyavilasya-stoyanka-dlya-taksi-foto-641172.html"/>
        <a href="https://glavcom.ua/kyiv/news/evakuaciya-avtomobiliv-za-dobu-piv-sotni-mashin-potraplyayut-na-shtrafmaydanchiki-641169.html"/>
      </related>
    </article>
  </body>
</html>