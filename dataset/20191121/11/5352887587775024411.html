<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/ve-rekomenduoja1/skaityk-dabar/nuo-smurtautojo-pabegusios-moters-istorija-spaudzia-sirdi-1751335/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-21T11:01:00+00:00"/>
    <meta property="og:title" content="Nuo smurtautojo pabėgusios moters istorija spaudžia širdį"/>
    <meta property="og:description" content="Reklama"/>
  </head>
  <body>
    <article>
      <h1>Nuo smurtautojo pabėgusios moters istorija spaudžia širdį</h1>
      <address><time datetime="2019-11-21T11:01:00+00:00">21 Nov 2019, 11:01</time> by <a rel="author" href="https://www.ve.lt/autoriai/jonas-valaitis/" target="_blank">Jonas VALAITIS</a></address>
      <p>Reklama</p>
      <p>
        <b>"Jis daužė mane į sieną. Prirėmė prie jos. Šalia buvęs vaikas klykė. Tada jis nuėjo pasiimti cigaretės. Parašiau kaimynei, kad kviestų policiją, nes bijojau, kad jis išgirs mano skambutį", - apie košmarą, kurį patyrė gyvendama užsienyje su smurtaujančiu vyru, pasakojo klaipėdietė Lina. Moteris iki šiol gydosi psichologinę traumą, tačiau smurtautojas iki šiol jos taip lengvai paleisti neketina.</b>
      </p>
      <p>Mat iširusi pora pykstasi dėl judviejų bendro vaiko - tėvas teismo sprendimu turi teisę pasiimti kelioms dienoms sūnų, tačiau susitikęs su jo motina nuolat ją plūsta ir kaskart graso vaiko negrąžinti. Moteris jaučiasi kone palūžusi - ji teigė ketinanti artimiausiu metu kreiptis į teismą dėl vyro teisės artintis prie jos apribojimo.</p>
      <p>Pedagogės išsilavinimą turinti ir šiuo metu viename Klaipėdos darželyje aukle dirbanti Lina pasakojo, kad laimės į užsienį išvyko ieškoti prieš kelerius metus. Moteris įsidarbino vienoje Škotijos gamykloje. O 2015 metų vasarą ji susipažino su toje gamykloje dirbusiu Kęstučiu. Vyras ir moteris nebuvo susituokę.</p>
      <h3>Įspėjo nesiartinti</h3>
      <p>"Rodė dėmesį, jo bendravimas buvo gražus, dovanojo gėlių, kvietė į pasimatymus, to užgauliojimo nebuvo", - prisiminė pašnekovė.</p>
      <p>
        <i>Vyras po kiek laiko ją pakvietė gyventi kartu viename name.</i>
      </p>
      <p>Tačiau moteris kalbėjo, kad po to gyvenimas apvirto aukštyn kojomis ir netrukus ji patyrė smurtą. Didžiausią vyro agresiją ji pasakojo patirdavusi tuomet, kai šis vartojo alkoholį. "Vis galvojau, kad tai laikina. Tikėjausi, kad pasikeis. Po trijų mėnesių draugystės susipykome. Išsikrausčiau į namo apačią. Vėliau susitaikėme. Atsiprašė. Lyg ir vėl tęsėsi įprastas poros gyvenimas", - kalbėjo Lina.</p>
      <p>Reklama</p>
      <p>Anot jos, nors susitaikė, Kęstutis nekeitė savo elgesio - nuolat kviesdavosi į namus draugus, su jais išgėrinėjo, kai nereikėjo dirbti. O galiausiai priekaištus ėmė žerti savo moteriai - liepė jai rūpintis buitimi, tuo pat metu pats nieko nedarė.</p>
      <figure>
        <img src="https://www.ve.lt/uploads/img/000001/ke41_1.jpg"/>
      </figure>
      <p>
        <b>AGRESIJA. Apie savo agresiją vyras nepanoro kalbėti, tačiau tai, kad dėl jo elgesio Škotijoje buvo pradėta byla, liudija ir "Vakarų ekspresą" pasiekę dokumentai. Asociatyvi "Adobe Stock" nuotr.</b>
      </p>
      <p>Tačiau viena diena tapo kone tikru Linos košmaru - vyras, vėl apsvaigęs nuo alkoholio, ėmė kabinėtis, konflikto metu ją stumtelėjo, trenkė. "Sukūriau planą - susikroviau daiktus ir išėjau iš namų - mane priėmė draugė. Apie incidentą pranešiau policijai", - skaudžius išgyvenimus dėstė Lina.</p>
      <p>
        <i>Lina teigė toliau mėginusi kabintis į gyvenimą viena, ėjo į darbą.</i>
      </p>
      <p>Policija vyrą buvo įspėjusi, kad šis net nemėgintų prie jos artintis. Tačiau smurtautojas buvo atkaklus.</p>
      <p>Reklama</p>
      <p>"Prie gamyklos buvo teritorija, skirta rūkyti. Pamačiau ateinantį jį apsvaigusį draugų būryje. Jis priėjo prie manęs, pradėjo spardyti dėžes, mane stumdyti. Vėl pranešiau policijai", - šokiruojančius išgyvenimus pasakojo Lina.</p>
      <p>Kęstutis, anot jos, po šio incidento buvo sulaikytas Škotijos policijos.</p>
      <p>"Grįžau į Lietuvą pailsėti. Buvau įsitikinusi, kad daugiau su juo nesitaikysiu. Bet padariau didelę klaidą - grįžau į Škotiją vėl dirbti, bendraudavau su jo brolių žmonomis, nes gerai su jomis sutariau, jos mane palaikė, be to, jaučiausi labai vieniša", - sakė Lina.</p>
      <h3>Prieš teismą - maldavimai atleisti</h3>
      <p>Aplinkiniai, pasakojo Lina, vis sakydavo, kad Kęstučiui reikia suteikti šansą - esą šis pasikeis, jei turės vaiką. Atleisti vyrui esą maldavo ir Kęstučio giminės.</p>
      <p>"Galvojau, kad pasikeis ir bendravimas, ir elgesys. Neklausiau mamos žodžių, nes ji iš šono matė, kas vyksta - paskambindavusi girdėdavo mano graudų balsą, kai gyvenau su juo", - kalbėjo Lina.</p>
      <p>2015 metų spalio mėnesį Kęstutis mėnesiui laiko buvo sulaikytas Škotijoje. "Po to jis išėjo į laisvę. Vėl su juo susitikau, kai jis buvo draugų kompanijoje, pabendravome, susitaikėme, pradėjome vėl kartu gyventi ir po pusės metų sužinojau, kad laukiuosi", - kalbėjo Lina.</p>
      <p>Reklama</p>
      <p>Ji teigė itin besigailinti, kad atleido savo skriaudikui - tolesnis jo elgesys esą parodė, kad smurtautojai nesikeičia.</p>
      <p>"Iš raštų, kuriuose užfiksuota, kad su juo bendravo socialiniai darbuotojai, supratau, jog jis neketina nustoti gerti, sakė, tegul niekas jam nieko neaiškina", - pasakojo ji.</p>
      <h3>"Ji turi manęs bijoti"</h3>
      <p>2016 metų lapkritį gimė vaikas. Lina pasakojo, kad vyras vangiai bendravo su šeima - jis žaidė kompiuterinius žaidimus, žiūrėjo sporto rungtynes, o ėmus verkti vaikui, išvarydavo savo žmoną ir vaiką į antrą namo aukštą.</p>
      <p>"Jis nevertino mūsų. Būdavau jam kaip namų šeimininkė, negerbdavo manęs", - kalbėjo moteris.</p>
      <p>Anot jos, net jai esant nėščiai teko atlikti visus buitinius darbus, lankytis prekybos centruose, o namuose buvo garsiai leidžiama muzika, moteris nepailsėdavo. "Sakydavo kitiems: "Kaip išsiauklėsi, taip ir turėsi." Tada juokdavosi. Kiti sakydavo: "Ko tu ją kaip šunį vaikai?" Atsakydavo: "Ji turi manęs bijoti", - apie skaudžius prisiminimus kalbėjo klaipėdietė.</p>
      <h3>Nusprendė pabėgti, tačiau smurtautojas - paskui</h3>
      <p>Praėjusių metų vasario 13 dieną įvyko tai, kas Liną kone atvedė į protą - grįžusi iš darbo ji pamatė girtą vyrą, kuris jai iškart ėmė priekaištauti dėl neva kažkokios išdavystės, ir nors po darbo pavargusi moteris mėgino eiti pamiegoti, tačiau vyras pakilo, prirėmė ją prie sienos ir vėl trenkė. Tuo metu emigrantų šeimos vaikui tebuvo pusantrų metų. Jis visa tai stebėjo.</p>
      <p>Reklama</p>
      <p>Vyras nubėgo pasiimti cigaretės, moteris parašė žinutę kaimynei, kad ši kviestų policiją - bijojo, kad agresyvus Kęstutis,išgirdęs, kad kviečiama policija, tiesiog pašėls.</p>
      <p>Atvykusi policija vyrą sulaikė. "Kreipiausi į institucijas, jį iškraustė. Tai buvo konsulinis būstas, kurį gavome kaip šeima. Tapau viešina mama", - kalbėjo Lina.</p>
      <p>Apie tai, kad praėjusiais metais prieš Kęstutį Didžiojoje Britanijoje buvo iškelta baudžiamoji byla, patvirtina ir "Vakarų ekspreso" gauti dokumentai.</p>
      <p>Praėjusių metų gegužę moteris grįžo į Lietuvą. Šiuo metu ji gyvena mamos nupirktame bute. Vyras kažkodėl po kelių savaičių irgi grįžo į gimtą šalį. Tiesa, dabar jis gyvena kitame mieste.</p>
      <p>Moteris iki šio bijo dėl savo saugumo - nustatant bendravimo tvarką su vaiku, teismo dokumentuose vyras pamatė moters gyvenamąjį adresą.</p>
      <p>Lina sakė nuolat sulaukianti grasinimų, į policiją dėl jų kreipėsi net 4 kartus.</p>
      <p>Reklama</p>
      <p>Klaipėdos apskrities vyriausiojo policijos komisariato Komunikacijos poskyrio vedėja Andromeda Grauslienė "Vakarų ekspresui" yra patvirtinusi, kad spalio 28 dieną buvo gautas Linos pareiškimas dėl galimo teismo sprendimo nevykdymo ir grasinimo. Tąkart tėvas pirmąkart sutartu laiku negrąžino vaiko apkaltinęs moterį smurtu prie sūnų. Tiesa, ikiteisminis tyrimas dėl smurto prieš vaiką mamos atžvilgiu nepradėtas.</p>
      <p>"Į mano pareiškimus apie grasinimus nėra reaguojama", - sakė Lina.</p>
      <p>Telefono žinutėse vyras rašo: "arba turesi tragedija kokios da tikslei neturejei", "Variantai tera tik as su vaiku arba tu su kuiliais ir be vaiko" (kalba netaisyta - aut. past.). Taip pat atsiųsta kirvio nuotrauka.</p>
      <h3>Išgyvena dėl vaiko</h3>
      <p>Moteris teigė labiausiai išgyvenanti dėl savo vaiko, kuris patiria didžiulį stresą dėl tokio tėvo elgesio - nuolat skambančių keiksmažodžių, agresyvaus elgesio su jo mama.</p>
      <p>"Vaiko tėvų tarpusavio bendravimas yra didelė problema, kuri tiek Klaipėdos, tiek ir Tauragės apskrities vaiko teisių apsaugos skyriams yra žinoma.</p>
      <p>
        <i>Ne tik mama turi priekaištų vaiko tėvui, tačiau ir tėvas mamai.</i>
      </p>
      <p>Reklama</p>
      <p>Abiejų šeimoms yra taikoma atvejo vadyba. Manome, kad pirmiausia abu tėvai turi susitarti, kaip bendraus tiek tarpusavyje, tiek su vaiku. Tėvai turi suprasti, kad tokiu elgesiu jie kenkia pirmiausia vaikui ir jo psichologinei būsenai, todėl tiek tarnybos, tiek atvejo vadybos specialistai stengiasi padėti šeimai spręsti problemas", - "Vakarų ekspresui" komentavo Vaiko teisių apsaugos ir įvaikinimo tarnybos Viešųjų ryšių ir komunikacijos skyriaus vyriausioji specialistė Ieva Mockutė.</p>
      <h3>Komentuoti šįkart nepanoro</h3>
      <p>Lapkričio pradžioje kilus šeimos skandalui, kai vyras moterį apkaltino smurtu prieš jųdviejų sūnų ir vaiko negrąžino sutartu laiku, dienraščiui jis teigė esantis nepatenkintas, kad pas jo buvusiąją gali apsilankyti kitas vyras. Kęstutis teigė vaiko negrąžinęs ir su motina bjauriai bendraujantis todėl, nes ši esą pati smurtauja prieš vaiką.</p>
      <p>Ketvirtadienį į "Vakarų ekspreso" žurnalisto skambutį atsiliepęs vaiko tėvas Kęstutis pareiškė komentuoti situacijos neturintis laiko.</p>
      <p>
        <i>"Neturėčiau niekada", - pareiškė Kęstutis, kai buvo paprašytas patikslinti, kada turėtų laiko paaiškinti kaltinimus smurtu, ką reiškia jo grasinimai nelaime, bei atsakyti, kiek kartų policijos pareigūnų buvo sulaikytas už agresyvų elgesį.</i>
      </p>
      <p>Tad vyro nepavyko paklausti ir to, kodėl po sūnaus negrąžinimo surengtame Šeimos ir vaiko gerovės centre įvykusiame posėdyje vaiko motinai jis iškėlė sąlygą neturėti kitų vyrų, jei ši nori taikiai su juo bendrauti.</p>
      <h3>Pabėgti nuo smurtautojo - nors ir naktį</h3>
      <p>Klaipėdos miesto šeimos ir vaiko gerovės centro Pagalbos moterims padalinio vedėja Lina Krasauskienė teigė, kad į įstaigą moterys gali kreiptis, nors ir naktį bėgdamos nuo smurtautojo. Įstaigoje moteris konsultuoja psichologas, čia joms gali būti suteikta apgyvendinimo paslauga krizių centre. "Nors tikslas - kad iš namų išsikeltų ne moteris, o smurtautojas", - pabrėžė L. Krasauskienė.</p>
      <p>Pagalba čia teikiama ir vaikams, kurie yra tapę smurto liudininkais.</p>
      <p>Anot jos, smurtą patyrusios moterys pas psichologus įstaigoje lankosi ne vienerius metus - atvertos emocinės žaizdos būna išties gilios.</p>
      <p>L. Krasauskienė teigė, kad ir pati susidurianti su smurtautojais vyrais - šie, pasigedę namuose moterų, atvyksta jų ieškoti į centrą. Tačiau patekti į įstaigą nėra lengva - darbuotojai atvykėlius lauke mato pro langą už vartų, pabendrauja su jais. Specialistai budi visą parą.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/ve-rekomenduoja1/skaityk-dabar/kretingiskiu-seimos-advokatas-apie-atimtus-vaikus-1715690/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/nuteistas-zmona-muses-80-metu-vyras-1634438/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/kai-auka-pasirenka-kenteti-tyliai-1620454/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/sociumas/smurtautojo-ispazintis-as-ja-palauziau-psichologiskai-1612278/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/girta-motina-sunu-auklejo-kumsciu-1606858/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/psichologija/smurtas-seimoje-pasauline-pandemija-neaplenke-ir-klaipedos-1592393/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/praejusia-para-nuo-smurto-artimoje-aplinkoje-kentejo-5-vaikai-1579140/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/pries-sugyventine-ir-vaika-smurtaves-siaulietis-uzdarytas-i-arestine-1568664/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>