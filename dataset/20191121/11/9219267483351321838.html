<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/391960-%d7%99%d7%a9%d7%99%d7%92%d7%95-61-%d7%97%d7%aa%d7%99%d7%9e%d7%95%d7%aa"/>
    <meta property="og:site_name" content="סרוגים"/>
    <meta property="article:published_time" content="2019-11-21T11:27:21+00:00"/>
    <meta property="og:title" content="בדרך ל-61: אלו הטפסים שהח&quot;כים יחתמו עליהם"/>
    <meta property="og:description" content="לראשונה בתולדות המדינה, חברי הכנסת יוכלו לבקש מהנשיא את המנדט להרכבת הממשלה במידה ויקבלו המלצות חתומות מ-61 ח&quot;כים. אלו הטפסים עליהם הח&quot;כים יוכלו לחתום"/>
  </head>
  <body>
    <article>
      <h1>בדרך ל-61: אלו הטפסים שהח"כים יחתמו עליהם</h1>
      <h2>לראשונה בתולדות המדינה, חברי הכנסת יוכלו לבקש מהנשיא את המנדט להרכבת הממשלה במידה ויקבלו המלצות חתומות מ-61 ח"כים. אלו הטפסים עליהם הח"כים יוכלו לחתום</h2>
      <address><time datetime="2019-11-21T11:27:21+00:00">21 Nov 2019, 11:27</time> by <a rel="author">חדשות סרוגים</a></address>
      <p>לראשונה בתולדות המדינה, הנשיא יודיע היום (חמישי) ליו"ר הכנסת כי לא עלה בידו של אף מועמד להרכיב ממשלה – וכתוצאה כל חברי הכנסת יוכלו לבקש מנשיא המדינה בכתב להטיל את תפקיד הרכבת הממשלה על חבר כנסת נבחר. כדי לקבל את המנדט, חברי הכנסת יצטרכו לאסוף 61 חתימות ולהגישם לבית הנשיא – וכעת נחשף הטופס שעליו הח"כים יחתמו לצורך ההמלצה.</p>
      <figure>
        <img src="https://www.srugim.co.il/i/wp-content/uploads/2019/11/%D7%92%D7%A0%D7%A5-%D7%A0%D7%AA%D7%A0%D7%99%D7%94%D7%95-%D7%94%D7%93%D7%A1-%D7%A4%D7%A8%D7%95%D7%A9-3__w1980.jpg"/>
      </figure>
      <h4>עוד באותו נושא</h4>
      <h3>היום שאחרי המנדט: 6 תרחישים ל- 21 ימים</h3>
      <p>לכתבה המלאה בסרוגים &gt;</p>
      <p>בטופס ההמלצה נכתב כי חבר הכנסת החתום "מבקש\ת מנשיא המדינה, בהתאם לסעיף 10 (א) לחוק יסוד: הממשלה, להטיל את התפקיד להרכיב ממשלה" על חבר הכנסת הנבחר. בטופס המבקשים ירשמו את שמם וחתימתם, לצד תאריך ושעת החתימה – זאת כדי לסייע בהכרעה מי הח"כ הראשון שהגיש את הטפסים וכתוצאה יזכה להרכיב את הממשלה.</p>
      <figure>
        <img src="https://www.srugim.co.il/wp-content/uploads/2019/11/%D7%98%D7%95%D7%A4%D7%A1-1-348x480.png"/>
      </figure>
      <p>במידה וח"כ מסויים יאסוף 61 טפסים חתומים, יהיה עליו למלא גם טופס הסכמה לקבלת המנדט,  שכן לא ניתן לחתום על מועמדות של ח"כ לראשות הממשלה שלא רוצה בכך. בטופס ההסכמה הח"כ הנבחר מצהיר כי הוא "נותן בזאת את הסכמתי, בהתאם לסעיף 10 (א) לחוק יסוד: הממשלה, לכך שנשיא המדינה יטיל עליי את התפקיד להרכיב ממשלה". גם כאן הח"כ ירשום את שמו וחתימתו לצד תאריך החתימה.</p>
      <figure>
        <img src="https://www.srugim.co.il/wp-content/uploads/2019/11/%D7%98%D7%95%D7%A4%D7%A1-2-337x480.png"/>
      </figure>
      <p>לפי החוק, לרשות הח"כים עומדים 21 יום – עד ה-11 בדצמבר – למשימת ההמלצה לחבר כנסת. ברגע שרוב חברי הכנסת הגישו את הבקשה בכתב, על הנשיא להטיל עליו את מלאכת הרכבת הממשלה תוך יומיים, כאשר לאותו חבר כנסת עומדים שבועיים בלבד להציג את הממשלה החדשה. נציין כי כל חבר כנסת יכול לחזור בו מבקשה להטלת תפקיד הרכבת הממשלה שעליה חתם כל עוד לא הוגשה הבקשה לנשיא המדינה.</p>
      <figure>
        <video src="https://media.srugim.co.il/wp-content/uploads/2019/07/%D7%A4%D7%AA%D7%99%D7%97-%D7%A1%D7%A8%D7%95%D7%92%D7%99%D7%9D-1_x264.mp4"/>
      </figure>
      <p>נתניהו לאחר החזרת המנדט אמש</p>
      <p>אם לאחר 21 יום לא הוגשה בקשה לנשיא בכתב על ידי רוב חברי הכנסת, הנשיא יודיע על כך ליו"ר הכנסת, והכנסת תתפזר במיידית ותצא לבחירות- שייערכו ביום שלישי האחרון שלפני 90 הימים מיום הודעת הנשיא על הפיזור. בפועל, 90 הימים יסתיימו ב-10 במרץ, אך מכיוון שחג הפורים תש"פ נופל בתאריך זה, ההערכה היא שהבחירות יוקדמו או יידחו בשבוע, ל-3 או ל-17 במרץ 2020.</p>
    </article>
  </body>
</html>