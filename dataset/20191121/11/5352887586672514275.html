<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/laisvalaikis/patarimai/5-patarimai-kaip-padaryti-gera-ispudi-darbo-pokalbio-metu-1751487/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-21T11:10:00+00:00"/>
    <meta property="og:title" content="5 patarimai, kaip padaryti gerą įspūdį darbo pokalbio metu"/>
    <meta property="og:description" content="Reklama"/>
  </head>
  <body>
    <article>
      <h1>5 patarimai, kaip padaryti gerą įspūdį darbo pokalbio metu</h1>
      <address><time datetime="2019-11-21T11:10:00+00:00">21 Nov 2019, 11:10</time> by <a rel="author">Akvilė Pušinskaitė</a></address>
      <p>Reklama</p>
      <p>
        <b>Gautas kvietimas į išsvajotą darbo pokalbį gali sukelti didžiulę įtampą ir stresą. JAV koledžo („Everest College“) atlikto tyrimo duomenys rodo, jog net 92 proc. suaugusiųjų jaučia didelį nerimą dėl darbo pokalbio. Vis dėlto, interviu baimė neturėtų apriboti jūsų karjeros galimybių.</b>
      </p>
      <p>„Western Union Lithuania“ personalo vadovė Lietuvai Rūta Blažaitytė teigia, jog svarbiausias žingsnis įveikiant savo nerimą – pasiruošimas. R. Blažaitytė dalijasi penkiais patarimais, kaip reikėtų pasiruošti darbo pokalbiui ir puikiai pasirodyti potencialiam vadovui.</p>
      <p>
        <b>Pasidomėkite įmonės veikla</b>
      </p>
      <p>Darbo pokalbiui svarbu ruoštis iš anksto, kad sulaukus didžiosios dienos, valdytų ne baimė, o pasitikėjimas savimi.</p>
      <p>„Pirmiausia pasidomėkite įmone, kurioje norite gauti darbą. Sužinokite viską, ką galite apie poziciją, į kurią pretenduojate, įmonės vykdomus projektus. Taip pat, bent jau virtualiai susipažinkite su specialistu, kuris ves pokalbį. Perskaitykite informaciją bendrovės svetainėje, naudokitės socialiniais tinklais, žiniasklaidos įrašais, patikrinkite „LinkedIn“ paskyrą“, – sako R. Blažaitytė.</p>
      <p>Platesnis įmonės veiklos suvokimas padės jums suprasti, ar šis darbas atitinka jūsų karjeros tikslus ir ar tinkate tam tikrai pozicijai. Jūsų pasiruošimą darbdavys tikrai pastebės, todėl požiūris į jus bus rimtesnis.</p>
      <p>Reklama</p>
      <p>
        <b>Papasakokite apie nuveiktus darbus</b>
      </p>
      <p>Peržiūrėkite savo gyvenimo aprašymą, kad galėtumėte plačiau papasakoti apie savo ankstesnę darbo patirtį, o svarbiausius darbus galėtumėte papildyti pavyzdžiais. Šiuo atveju pravartu pasidaryti ir svarbiausių, jums pačiam įdomiausių, projektų sąrašą – taip tiksliai žinosite, apie kokią patirtį galite papasakoti potencialiam darbdaviui.</p>
      <p>Pokalbio metu jūsų tikriausiai paklaus apie konkrečias užduotis, kurias atlikote, atsižvelgiant į nurodytas pareigas. Pasiruoškite atsakymus ir tokiems klausimams. Pavyzdžiui, jeigu jūsų CV prie pareigų ankstesnėje darbovietėje įrašyta pareigybė programuotojas, papasakokite, kokiomis programavimo kalbomis galite dirbti, kaip sprendėte kilusias problemas ir pan.</p>
      <p>
        <b>Susikurkite tinkamą įvaizdį socialiniuose tinkluose</b>
      </p>
      <p>„Dabar svarbi ne tik tinkama apranga darbo pokalbio metu, bet ir kuriamas asmeninis įvaizdis socialiniuose tinkluose. JAV atlikto „Career Builder“ tyrimo duomenimis, net 70 proc. darbdavių prieš darbo pokalbį patikrina žmogaus socialinių tinklų paskyras. Dėkitės į socialines medijas tvarkingas, neiššaukiančias nuotraukas, susitvarkykite savo aprašymus bei būtinai nurodykite turimą darbo patirtį. O jeigu dar nesate niekur dirbęs, bet savanoriavote įvairiose organizacijose – būtinai nurodykite ir šią informaciją, nes darbdaviai tai vertina palankiai“, – teigia R. Blažaitytė.</p>
      <p>Pasak jos, socialiniai tinklai – puikus būdas parodyti profesines žinias, polinkį domėtis sava sritimi. Pavyzdžiui, kartą per savaitę galite įkelti įrašą į savo asmeninę paskyrą su straipsnio nuoroda bei trumpu komentaru.</p>
      <p>Reklama</p>
      <p>
        <b>Apie buvusią darbovietę – kalbėkite atvirai ir realistiškai</b>
      </p>
      <p>Vienas svarbiausių aspektų darbo pokalbio metu – kalbėkite atvirai ir realistiškai apie tai, kas buvusioje darbovietėje jums patiko ir ko galbūt pasigedote. Visada remkitės faktais, ne emocijomis. Tokiu būdu atversite sau didesnes galimybes rasti darbą ir darbdavį, kuris labiausiai atitinka jūsų lūkesčius. Taip pat parodysite, jog racionaliai vertinate situaciją ir įgytą patirtį, matote visapusišką vaizdą.</p>
      <p>„Pasidalinkite mintimis apie savo poreikius – ko norite iš naujos darbovietės, kokios vertybės jums svarbios, o galbūt jums būtina turėti lanksčias darbo sąlygas, kad galėtumėte kartais dirbti ir iš namų. Taip pat galite papasakoti apie kitose darbovietėse išmoktas pamokas ir su kokiais iššūkiais jums teko susidurti“, – sako R. Blažaitytė.</p>
      <p>
        <b>Užduokite klausimų pokalbio metu</b>
      </p>
      <p>Įprastai darbo pokalbio pabaigoje darbdavys paklausia, ar turite papildomų klausimų jam. Pasinaudokite šia proga ir išsiaiškinkite atsakymus į jums svarbiausius klausimus. Tik prieš klausdami, pagalvokite, ar tai nėra klausimas, į kurį galėtumėte lengvai rasti atsakymus. Užduodami klausimą jūs parodysite, jog esate savimi pasitikintis ir norite būtent šio darbo.</p>
      <p>Praėjusiais metais atlikta JAV darbdavių apklausa, užsakyta „Jobvite“, rodo, jog reikalavimai dėl stiprių pokalbio įgūdžių ir entuziazmo sumažėjo daugiau nei 20 proc. per pastaruosius metus. O jei ir nutiktų taip, kad per pirmąjį pokalbį nepavyks – nenusiminkite ir nesustokite bandyti. To paties tyrimo rezultatai rodo, jog net 77 proc. darbdavių grįžta atgal ir pasamdo žmogų, kuris iš pradžių neatrodė tinkamas.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/laisvalaikis/patarimai/kaip-istverti-darbe-salia-nepakenciamo-kolegos-1746566/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/patarimai/patare-kaip-sutaupyti-apsiperkant-dairykites-paprastesniu-pakuociu-ir-naudokites-ismaniaisiais-telefonais-1743797/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/patarimai/5-kepeju-triukai-garantuosiantys-sekme-virtuveje-1742254/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/euras/patarimai-zmonems-kurie-nori-kurti-versla-1735739/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/patarimai/patarimai-visiems-gyvenimo-atvejams-1729051/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/patarimai/patarimai-pirma-karta-keliaujantiems-lektuvu-stai-ka-turite-zinoti-1726378/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/pasivaiksciojimai-be-nuospaudu-vaistininke-pataria-kaip-tinkamai-pasirupinti-pedomis-1723715/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/skestancius-isgelbejes-vyras-gelbetu-ir-mano-vaika-1722841/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>