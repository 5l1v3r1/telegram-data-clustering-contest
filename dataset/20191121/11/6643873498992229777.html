<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/1n0kVQ/pressekonferanse-oestberg-kan-ikke-gaa-skirenn-av-helsemessige-aarsaker"/>
    <meta property="og:site_name" content="Bergens Tidende"/>
    <meta property="article:published_time" content="2019-11-21T11:46:18+00:00"/>
    <meta property="og:title" content="Pressekonferanse: Østberg kan ikke gå skirenn av helsemessige årsaker"/>
    <meta property="og:description" content="Helseproblemer stopper Ingvild Flugstad Østberg før sesongstarten."/>
  </head>
  <body>
    <article>
      <h1>Pressekonferanse: Østberg kan ikke gå skirenn av helsemessige årsaker</h1>
      <h2>Helseproblemer stopper Ingvild Flugstad Østberg før sesongstarten.</h2>
      <address><time datetime="2019-11-21T11:46:18+00:00">21 Nov 2019, 11:46</time> by <a rel="author">NTB</a></address>
      <p><b>BEITOSTØLEN/OSLO: </b>Hun mister dermed helgens renn på Beitostølen og verdenscupåpningen i finske Ruka neste helg. Det sa hun på en pressekonferanse torsdag.</p>
      <p>29-åringen har ikke noe klart svar på når hun er tilbake i skisporet.</p>
      <p>Østberg startet seansen med en spøk om at hun var blitt gravid, noe hun raskt trakk tilbake, men var mer preget da hun fortalte at hun ikke er klar for å gå skirenn.</p>
      <p>– Det har seg sånn at jeg har havnet i en situasjon der jeg ikke kan gå skirenn. Det er selvfølgelig veldig kjedelig og beklagelig at det er blitt sånn. Det er helsemessige årsaker, der ikke alle kravene i helseattesten er innfridd. Det vil si at det beste for meg nå er at jeg står over skirenn, forteller hun.</p>
      <p>Forrige sesongs verdenscupvinner sa at hun har valgt å trene mye og tøft.</p>
      <p>– Som toppidrettsutøver balanserer man ofte på en knivsegg. Det er en risiko med å trene så mye, og nå trenger kroppen litt tid for å komme seg på plussiden, sa hun videre.</p>
      <p>Fra sist vinters VM i Seefeld tok Gjøvik-løperen med seg tre sølv- og to bronsemedaljer.</p>
      <figure>
        <img src="https://images.sacdn.no/v2/images/90c59136-249b-465e-9164-c886fb3f6a6c?fit=crop&amp;h=1267&amp;w=1900&amp;s=58062a07210207265faacc5c71879d7f7b160e9c"/>
        <figcaption>Ingvild Flugstad Østberg sier kroppen trenger tid for å komme seg på plussiden.<cite>Richard Sagen / Adresseavisen</cite></figcaption>
      </figure>
      <h3>– Helsen trumfer alt</h3>
      <p>Østberg fortalte at det er en sammensatt situasjon og at det er flere ting som ligger bak, men hun ville ikke å gå i detaljer.</p>
      <p>– Jeg ønsker å være så åpen og ærlig som mulig, uten å gå inn i hver minste detalj. Jeg håper dere respekterer det. Jeg prøver også å være bevisst min rolle som forbilde, og jeg håper fortsatt å kunne være det. Jeg tror og håper jeg har noen grunnleggende verdier, sier hun.</p>
      <p>Østberg sa videre at hun ellers har det fint og stort sett er i godt humør.</p>
      <p>– Jeg sitter ikke inne og sturer og griner, sier hun.</p>
      <p>Samtidig legger hun ikke skjul på at det er veldig kjedelig å måtte stå over skirennene.</p>
      <p>Hun roste støtteapparatet, som av og til må være litt strenge.</p>
      <p>– Helsen trumfer alt, sa hun.</p>
      <p>
        <a href="https://www.bt.no/sport/i/K3klzy/oestbergs-sykdomshistorikk-forbauser-og-begeistrer-selv-synes-hun-det">Les også<br/>Østbergs sykdomshistorikk forbauser og begeistrer. Selv synes hun det er skummelt å snakke om.</a>
      </p>
      <h3>Johaug: – Veldig kjedelig</h3>
      <p>Therese Johaug sier følgende om lagvenninnen:</p>
      <p>– Det er veldig kjedelig at hun ikke skal få gå på Beitostølen og i Ruka, men vi er samtidig glade for at vi har helseteamet rundt oss.</p>
      <p>Johaug fortalte at hun også har kjempet for å være på riktig side.</p>
      <p>– Jeg har også balansert på en knivsegg med all den treningen jeg har lagt ned. Jeg er liten og lett av natur. Det har vært enkelte perioder der jeg har jobbet med meg selv for å komme på plussiden, sier hun.</p>
      <figure>
        <img src="https://images.sacdn.no/v2/images/f70944ec-eb6b-4629-a295-3b9c63ef08a1?fit=crop&amp;h=1267&amp;w=1900&amp;s=434a1fcc8399894d5da5f74f00f6c48f1c931253"/>
        <figcaption>Therese Johaug har selv opplevd at det har vært vanskelig å balansere trening og hvile.<cite>Richard Sagen / Adresseavisen</cite></figcaption>
      </figure>
      <h3>– Må ha respekt</h3>
      <p>Øystein Andersen, som er skiforbundets medisinske ansvarlige, vil heller ikke være konkret på hva som er Østbergs utfordringer med helsen.</p>
      <p>– Hun er ikke syk, og hun trener. Men som hun sa, så lever de (utøverne) på en knivsegg og belaster kroppen ekstremt mye. Dette er en sammensatt situasjon, sa Andersen som på spørsmål fra NRK avkreftet at det dreide om spiseforstyrrelser.</p>
      <p>– Jeg synes hun var tøff. Hun går langt i å nevne sin helse. Så må vi ha respekt for hvor langt man går i å være privat, sa Andersen.</p>
      <p>Han vil ikke spekulere på hvor lang tid Østberg trenger før hun er tilbake i skisporet.</p>
      <p>– Av og til må man ta et steg til siden, og det gjør vi nå. Vi skal få Ingvild tilbake til start så fort som mulig.</p>
      <p>
        <a href="https://www.bt.no/sport/i/MRXebE/store-pengepremier-saa-mye-tjener-langrennsstjernene-paa-suksess">Les også<br/>Store pengepremier: Så mye tjener langrennsstjernene på suksess</a>
      </p>
      <h3>Tett oppfølging</h3>
      <p>Andersen understreker at alle utøverne får tett oppfølging fra helseteamet, og at Ingvild Flugstad Østberg tar noen grep.</p>
      <p>– Å drive toppidrett er til tider en balansekunst. Som hun sa selv, så tar hun ned treningsvolumet litt. Det gjelder å lande situasjonen slik at perioden blir så kort som mulig, sier Øystein Andersen.</p>
      <p>Han forteller at det skjer fra tid til annen at langrennsutøvere må ta en pust i bakken.</p>
      <p>– Vi har flere hundre som går gjennom helseattesten av langrennsløpere i Norge hvert år. Det innebefatter både en klinisk undersøkelse hos lege og en egenattest som blir fulgt opp. Hvert år er det noen som trenger korreksjon, og det viser at vi setter helsen foran prestasjon, sier Andersen.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/wPJEm5/ung-kvinne-skal-ha-blitt-voldtatt-paa-busstopp-i-bergen-mann-i-20-aaren"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/nyheter/lokalt/i/QoXpK8/slik-blir-lysfesten-2019"/>
        <a href="https://www.bt.no/btmeninger/debatt/i/OpXwbV/min-fitte-er-flott"/>
        <a href="https://www.bt.no/kultur/i/QoXGzq/bjarte-hjelmeland-satser-paa-stavangersk-foerjulstradisjon-i-bergen"/>
        <a href="https://www.bt.no/nyheter/lokalt/i/0nzjwB/politiet-naer-aa-avslutte-soeket-etter-savnet-bil-i-joelstravatnet"/>
      </related>
      <ol>
        <li>
          <a href="https://www.bt.no/tag/Ingvild_Flugstad_%C3%98stberg">Ingvild Flugstad Østberg</a>
        </li>
      </ol>
    </article>
  </body>
</html>