<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ilfattoalimentare.it/zucchero-nutella-biscuits.html"/>
    <meta property="og:site_name" content="Il Fatto Alimentare"/>
    <meta property="article:published_time" content="2019-11-21T11:26:59+00:00"/>
    <meta property="og:title" content="Quanto zucchero c’è nei Nutella Biscuits? Ogni biscotto ne contiene una zolletta"/>
    <meta property="og:description" content="L'eccessiva quantità di zucchero presente nei Nutella Biscuits della Ferrero è già stata evidenziata"/>
  </head>
  <body>
    <article>
      <h1>Quanto zucchero c’è nei Nutella Biscuits? Ogni biscotto ne contiene una zolletta</h1>
      <address><time datetime="2019-11-21T11:26:59+00:00">21 Nov 2019, 11:26</time> by <a rel="author" href="https://ilfattoalimentare.it/author/redazione" target="_blank">Redazione Il Fatto Alimentare</a></address>
      <figure>
        <img src="https://ilfattoalimentare.it/wp-content/uploads/2019/11/Nutella-biscuits-zolletta-zucchero.jpeg"/>
      </figure>
      <p><b>L’eccessiva quantità di zucchero </b>presente nei Nutella Biscuits della Ferrero è già stata evidenziata nell’articolo dove proponiamo un confronto diretto con i Baiocchi Mulino Bianco (lo potete trovare <a href="https://ilfattoalimentare.it/nutella-biscuits-baiocchi-ferrero.html">qui</a>). Per questo motivo abbiamo voluto   inserire una nuova scheda del biscotto nell’album di prodotti che si caratterizzano per la quantità esagerata di zucchero. Ogni biscotto pesa 13,8 grammi e contiene più o meno l’equivalente di una zolletta di zucchero, cioè 4,8 grammi. Si tratta di un bel record per Nutella Biscuits che, come riportato nella tabella nutrizionale sulla confezione, attribuisce alla presenza di zucchero il 35% del totale!</p>
      <p><b>Certo non si tratta</b> di biscotti pensati per la prima colazione, ma piuttosto per uno spuntino fuori pasto. Anche così, però, facendo due calcoli scopriamo che con un solo biscotto si assume circa il 10% dello zucchero che secondo l’Oms si dovrebbe consumare in un giorno (circa 50 grammi per adulti considerando una dieta da 2.000 kcal). Il problema è che gli affezionati consumatori di Nutella Biscuits difficilmente si limitano a mangiarne uno solo.</p>
      <figure>
        <img src="https://ilfattoalimentare.it/wp-content/uploads/2019/05/Schermata-2019-05-12-alle-11.07.48.png"/>
      </figure>
      <p><b>L’etichetta a semaforo</b> francese Nutri-Score attribuisce ai Nutella Biscuits il bollino rosso per l’eccessivo contenuto di zucchero, calorie e grassi saturi. L’elevata presenza di acidi grassi saturi è dovuta all’impiego di olio di palma presente sia nella pasta frolla sia nel ripieno di Nutella.</p>
      <p> </p>
      <related>
        <h4>Articoli collegati</h4>
        <a href="https://ilfattoalimentare.it/israele-etichette-origine.html"/>
        <a href="https://ilfattoalimentare.it/vegan-cheese-formaggi.html"/>
        <a href="https://ilfattoalimentare.it/biologico-bio-bank-2019.html"/>
      </related>
    </article>
  </body>
</html>