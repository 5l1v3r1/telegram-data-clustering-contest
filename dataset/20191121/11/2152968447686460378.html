<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/science/2019/11/21/ucheni-zahar-ot-kosmosa-e-syzdala-jivota-na-zemiata.430332"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T11:30:00+00:00"/>
    <meta property="og:title" content="Учени: Захар от Космоса е създала живота на Земята!"/>
    <meta property="og:description" content="В метеорити са идентифицирани рибоза, арабиноза и ксилоза | Dnes.bg"/>
  </head>
  <body>
    <article>
      <h1>Учени: Захар от Космоса е създала живота на Земята!</h1>
      <h2>В метеорити са идентифицирани рибоза, арабиноза и ксилоза</h2>
      <address><time datetime="2019-11-21T11:30:00+00:00">21 Nov 2019, 11:30</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Учени от Япония и САЩ откриха в паднали на Земята метеорити молекули захар, които може да са имали решаваща роля за появата на живот на нашата планета, съобщиха ЮПИ и Сайънс алърт.</p>
      <p>Специалистите се натъкнали на рибоза - една от ключовите съставки на РНК, свързани с предаването на генетична информация в живите организми, в два въглеродни хондрита - най-разпространения вид метеорити. Освен това били открити и други важни за живите организми въглехидрати. Извънземният им произход бил доказан въз основа на прекалено голямото количество изотопи на въглерод 13. Това потвърждава, че тези съединения може да са били доставени на Земята от небесни тела, предава БТА.</p>
      <p>В метеоритите били идентифицирани три вида захари - рибоза, арабиноза и ксилоза. По-рано в метеорити били открити други биомолекули, включително аминокиселини, които формират протеини и нуклеобази - изграждащите "тухлички" на ДНК и РНК. Досега обаче не бяха открити захари.</p>
      <p>"Изследването предоставя първите директни доказателства за наличие на рибоза в космоса и доставянето й на Земята - заяви Йошихоро Фурукава от университета Тохоку в Япония. - Тази извънземна захар може да е допринесла за формирането на РНК на пребиотичната Земя и това да е довело до появата на живот."</p>
      <p>Учените създали също модел на вероятния механизъм, свързан с формирането на въглехидрати в космоса. Оказало се, че съединенията са се появили в резултат на т.нар. формозна реакция на Бутлеров, при която захар се синтезира от формалдехиди в присъствието на йони на метали.</p>
      <p>Докато някои учени теоретизират, че РНК и ДНК са еволюирали заедно или са се появили едновременно, други смятат, че първо се е появила РНК, която впоследствие е еволюирала в ДНК. РНК може да катализира химични реакции и да създаде свои копия, докато ДНК не може да го стори. Някои изследвания пък навеждат на мисълта, че метаболизмът предхожда появата на РНК и ДНК. Настоящето изследване подкрепя хипотезата, че РНК е първоначалният двигател за монтажа на тухличките на живота.</p>
      <p>"Захарта 2-дезоксирибоза в ДНК не бе открита в изследваните метеорити - отбеляза Дани Глейвин от центъра "Годард" на НАСА. - Това съответства на хипотезата, че първо се е появила РНК."</p>
      <related>
        <h4>Още по темата</h4>
        <a href="https://www.dnes.bg/science/2019/11/07/gravitaciiata-na-iupiter-pomosht-za-otkrivane-na-izvynzemni-svetove.428882"/>
        <a href="https://www.dnes.bg/science/2017/12/15/izsledvane-chovekyt-s-izvynzemen-proizhod.362390"/>
      </related>
    </article>
  </body>
</html>