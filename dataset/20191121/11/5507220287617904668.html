<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187740/"/>
    <meta property="og:site_name" content="Janam TV"/>
    <meta property="article:published_time" content="2019-11-21T11:06:44+00:00"/>
    <meta property="og:title" content="കമ്മ്യൂണിസ്റ്റ് ഭീകരർ കേരളം താവളമാക്കാനുള്ള കാരണമെന്ത് ? ഇന്റലിജൻസ് ഏജൻസികളുടെ റിപ്പോർട്ട് ഇങ്ങനെ"/>
    <meta property="og:description" content="ന്യൂഡൽഹി : കേരളത്തിൽ അപകടകരമാം വിധത്തിൽ കമ്മ്യൂണിസ്റ്റ് ഭീകര സാന്നിദ്ധ്യം വർധിക്കുന്നതായി ഇന്റലിജൻസ് കണക്കുകൾ വ്യക്തമാക്കുന്നു .കേരളത്തിലെ ഭീകരവാദ"/>
  </head>
  <body>
    <article>
      <h1>കമ്മ്യൂണിസ്റ്റ് ഭീകരർ കേരളം താവളമാക്കാനുള്ള കാരണമെന്ത് ? ഇന്റലിജൻസ് ഏജൻസികളുടെ റിപ്പോർട്ട് ഇങ്ങനെ</h1>
      <address><time datetime="2019-11-21T11:06:44+00:00">21 Nov 2019, 11:06</time> by <a rel="author">Janam TV Web Desk</a></address>
      <p>ന്യൂഡൽഹി : കേരളത്തിൽ അപകടകരമാം വിധത്തിൽ കമ്മ്യൂണിസ്റ്റ് ഭീകര സാന്നിദ്ധ്യം വർധിക്കുന്നതായി ഇന്റലിജൻസ് കണക്കുകൾ വ്യക്തമാക്കുന്നു .കേരളത്തിലെ ഭീകരവാദ പ്രവർത്തനങ്ങളെക്കുറിച്ചുള്ള വർദ്ധിച്ചുവരുന്ന ആശങ്ക സുരക്ഷാ ഏജൻസികൾ സംസ്ഥാന തലത്തിൽ നിരവധി വർഷങ്ങളായി ഉയർത്തിക്കാട്ടുന്നതാണ് .</p>
      <p>ദന്തേവാഡയും,ബസ്തറും കേന്ദ്രീകരിച്ച് നീങ്ങിയിരുന്ന കമ്മ്യൂണിസ്റ്റ് ഭീകരസംഘമാണ് ഇന്ന് കേരളവും,തമിഴ്നാടും , കർണാടകയും താവളമാക്കുന്നത് . 2010 ൽ ഛത്തീസ്ഗഡിലെ ദന്തേവാഡയിൽ 76 സി ആർ പി എഫ് സൈനികർ കൊല്ലപ്പെട്ട കേസിൽ പങ്കാളിയായ കമ്മ്യൂണിസ്റ്റ് ഭീകരൻ ദീപക്ക് പോലും കേരളത്തിലെത്തിയത് മറ്റുള്ളവർക്ക് ഭീകരവാദ പരിശീലനം നൽകാനാണ് .</p>
      <p>കേരളത്തെ മികച്ച താവളമായി മാത്രമല്ല ,പരിശീലന കേന്ദ്രമായി കൂടിയാണ് ഭീകരസംഘങ്ങൾ കാണുന്നത് . ജാർഖണ്ഡ്, ചത്തീസ്ഗഡ് പോലെയുള്ള സംസ്ഥാനങ്ങളിൽ നിന്ന് കേരളം പോലെ സാക്ഷരത നിറഞ്ഞ സംസ്ഥാനത്തേയ്ക്ക് ഭീകരതയുടെ വേരുകൾ പറിച്ച് നടുന്നുണ്ടെങ്കിൽ അത് സുരക്ഷാ വീഴ്ച്ച ഉണ്ടായതിനാലാണെന്നും റിപ്പോർട്ടിൽ സൂചിപ്പിക്കുന്നു .</p>
      <p>2018 ൽ ഇന്റലിജൻസ് വിഭാഗം നൽകിയ റിപ്പോർട്ടിൽ ഒരു ദശാബ്ദത്തിനുമുമ്പ് തന്നെ പശ്ചിമഘട്ടത്തിൽ കമ്മ്യൂണിസ്റ്റ് ഭീകരർ താവളമടിച്ചതായി പറയുന്നു . വർഷങ്ങൾക്കുള്ളിൽ തന്നെ അത് സംസ്ഥാനത്ത് ശക്തി പ്രാപിക്കുമെന്നും റിപ്പോർട്ടിൽ പറഞ്ഞിരുന്നു . ഇതിനു അഞ്ചു കാരണങ്ങളാണ് പ്രധാനമായും ചൂണ്ടിക്കാട്ടുന്നത് .</p>
      <p>തമിഴ്നാട്ടിൽ വർഷങ്ങൾക്ക് മുൻപ് തന്നെ ചന്ദനത്തടി കടത്താനായി വീരപ്പൻ താവളങ്ങൾ ഒരുക്കിയിരുന്നു . വീരപ്പന്റെ മരണത്തോടെ കമ്മ്യൂണിസ്റ്റ് ഭീകരർ അത് ഏറ്റെടുത്തതായും , പരിശീലന കേന്ദ്രങ്ങളും താമസ സൗകര്യങ്ങളും ഒരുക്കിയതായും പറയപ്പെടുന്നു . ഇത് അവരെ സംബന്ധിച്ച് വളരെ എളുപ്പമുള്ള ഒരു മാർഗ്ഗമായിരുന്നു . മറ്റ് രണ്ട് സംസ്ഥാനങ്ങളിലെ നിബിഡ വനങ്ങളിലേയ്ക്കും ഇതു വഴി യാത്ര ചെയ്യാൻ കഴിയുമെന്നതും സൗകര്യമായി .</p>
      <p>കേരളത്തിൽ വർദ്ധിച്ചു വന്ന ടൂറിസം സാദ്ധ്യതകൾ കമ്മ്യൂണിസ്റ്റ് ഭീകരർക്ക് വളമായി . കേരള-തമിഴ്നാട്-കർണാടക അതിർത്തികളിലെ കാടുകൾ‌ക്ക് വ്യക്തമായി അടയാളപ്പെടുത്തിയ അതിരുകളില്ല. മാവോയിസ്റ്റ് പ്രവർത്തനങ്ങൾ സ്വന്തം അതിർത്തിയിൽ കണ്ടെത്തുന്നതിനുള്ള വ്യക്തമായ തടസ്സം മൂന്ന് സംസ്ഥാനങ്ങൾ തമ്മിൽ ഒരുമിച്ച് ചേർന്നുള്ള പ്രവർത്തനങ്ങൾക്ക് തടസ്സമായി .</p>
      <p>സർക്കാർ സുരക്ഷ ഒരുക്കാത്ത സ്ഥലങ്ങളിൽ കമ്മ്യൂണിസ്റ്റ് ഭീകരവാദം അതിവേഗം പടരുന്നതിനെക്കുറിച്ചും അന്വേഷണ ഏജൻസികൾ വാദങ്ങൾ ഉന്നയിച്ചിട്ടുണ്ട്. സംസ്ഥാനത്തിനെതിരായ പരാമർശങ്ങളും ഇതിലുണ്ട്. കമ്മ്യൂണിസ്റ്റ് ഭീകരത ഏറ്റവും കൂടുതൽ വയനാട് , മല്ലപുരം, കണ്ണൂർ, കോഴിക്കോട്, പാലക്കാട് ജില്ലകളിലാണെന്നും അന്വേഷണ ഏജൻസികൾ ചൂണ്ടിക്കാട്ടിയിട്ടുണ്ട് .</p>
    </article>
  </body>
</html>