<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cronaca/2019/11/21/corruzione-per-appalti-20-arresti-a-roma_09c8e393-6d80-41d1-ac33-43416bf7e94c.html"/>
    <meta property="og:site_name" content="ANSA.it"/>
    <meta property="article:published_time" content="2019-11-21T11:08:17+00:00"/>
    <meta property="og:title" content="Corruzione per appalti, 20 arresti a Roma. Mazzette per lavori al tribunale di Roma"/>
    <meta property="og:description" content="Ordinanza cautelare per dipendenti pubblici e imprenditori (ANSA)"/>
  </head>
  <body>
    <article>
      <h1>Corruzione per appalti, 20 arresti a Roma. Mazzette per lavori al tribunale di Roma</h1>
      <h2>Ordinanza cautelare per dipendenti pubblici e imprenditori</h2>
      <address><time datetime="2019-11-21T11:08:17+00:00">21 Nov 2019, 11:08</time> by <a rel="author">Redazione ANSA</a></address>
      <slideshow>
        <figure>
          <img src="http://www.ansa.it/webimages/img_700/2019/11/21/84dc2b2f42e3b2f7e23a566b7eeb4b53.jpg"/>
          <figcaption>Un fermo immagine del video della Guardia di Finanza sull'operazione sugli appalti<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/21/1ec8ad77acefdfed83c29c81fb3a221c.jpg"/>
          <figcaption>Corruzione per appalti, 20 arresti a Roma<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/21/5e37902c697960d2e32abcc93a6d2669.jpg"/>
          <figcaption>Corruzione per appalti, 20 arresti a Roma<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/8/362f15a4e93f1a2df653f2cdb26be54e.jpg"/>
          <figcaption>Foto d'archivio<cite>RIPRODUZIONE RISERVATA © Copyright ANSA</cite></figcaption>
        </figure>
      </slideshow>
      <p>La Guardia di Finanza sta eseguendo un'ordinanza cautelare nei confronti di 20 persone<b>, tra dipendenti pubblici e imprenditori, accusati, a vario titolo, di corruzione, turbativa d'asta e falso nell'aggiudicazione di appalti pubblici</b>. L'attività del Nucleo Speciale Anticorruzione, che vede impiegati oltre cento finanzieri tra Roma, Napoli e Frosinone, prevede anche l'esecuzione di decine di perquisizioni in uffici della pubblica amministrazione, società e abitazioni private.</p>
      <p>L'indagine svolta dal nucleo speciale anticorruzione della Guardia di Finanza ha riguardato in totale otto funzionari pubblici in servizio presso il Provveditorato Interregionale delle opere pubbliche del ministero delle Infrastrutture, il Provveditorato dell'Amministrazione penitenziaria, l'Ater, l'Istituto centrale di formazione per il personale della giustizia minorile e l'Ufficio per i servizi tecnico-gestionali del ministero dell'Interno e 12 imprenditori. Dagli accertamenti è emerso che i lavori, formalmente assegnati a diverse società, venivano eseguiti da uno stesso imprenditore. I funzionari pubblici venivano corrotti anche attraverso l'esecuzione o il pagamento di lavori di ristrutturazione presso appartamenti, condizioni vantaggiose nell'acquisto di immobili, sponsorizzazioni per trasferimenti d'ufficio, oppure assunzioni di familiari.</p>
      <p>Illeciti nell'assegnazione di lavori svolti presso gli uffici della Corte di appello e altre opere realizzate nel palazzo di giustizia di Roma. E' l'ambito dell'indagine, in cui si ipotizza anche il reato di corruzione, che ha portato all'emissione di 20 misure cautelari personali su richiesta della Procura di Roma: quattro in carcere, due funzionari pubblici e due imprenditori, dieci ai domiciliari, sei all'obbligo di presentazione alla polizia giudiziaria.</p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>