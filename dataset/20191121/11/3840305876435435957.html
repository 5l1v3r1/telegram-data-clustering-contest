<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/monica-anisie-ministerul-educatiei-schimbari-bacalaureat-306532.html"/>
    <meta property="og:site_name" content="B1 TV"/>
    <meta property="article:published_time" content="2019-11-21T11:52:23+00:00"/>
    <meta property="og:title" content="Ministrul Educaţiei: De la anul îmi doresc să discutăm despre examenul de Bacalaureat / Ce modificări ar vrea să facă Monica Anisie"/>
    <meta property="og:description" content="Ministrul Educaţiei, Monica Anisie, a declarat că nu vrea anul acesta să discute despre Bacalaureat, pentru a nu-i speria pe elevii care sunt acum în clasa a XII-a, dar de anul viitor ar trebui analizat modul în..."/>
  </head>
  <body>
    <article>
      <h1>Ministrul Educaţiei: De la anul îmi doresc să discutăm despre examenul de Bacalaureat / Ce modificări ar vrea să facă Monica Anisie</h1>
      <address><time datetime="2019-11-21T11:52:23+00:00">21 Nov 2019, 11:52</time> by <a rel="author">Redacția B1.ro</a></address>
      <p>Ministrul Educaţiei, Monica Anisie, a declarat că nu vrea anul acesta să discute despre Bacalaureat, pentru a nu-i speria pe elevii care sunt acum în clasa a XII-a, dar de anul viitor ar trebui analizat modul în care se desfășoară acest examen în cazul liceelor tehnice sau vocaţionale.</p>
      <p>În opinia sa, ultima probă a BAC-ului ar trebui să dea posibilitatea elevilor care sunt la liceele tehnice sau vocaţionale să îşi aleagă o disciplină de profil.</p>
      <p><i>„La momentul acesta, eu cred că nu ar trebui să vorbim despre examenul de Bacalaureat, pentru că îi speriem pe cei care sunt acum în clasa a XII-a. De la anul, tot prin consultare publică, îmi doresc să discutăm despre un examen de Bacalaureat în care ultima probă să dea posibilitatea şi elevilor care sunt la liceele tehnice sau la vocaţional să îşi aleagă o disciplină de profil, pentru că, de exemplu, la un liceu tehnologic fac discipline tehnice pe care nu le valorifică printr-un examen şi ei îşi doresc. În cadrul Ministerului Educaţiei au fost nenumărate propuneri în sensul acesta, chiar şi de la profesori, nu numai din partea elevilor. Încă din 2016, când eram secretar de stat, am primit astfel de solicitări, numai că s-a terminat mandatul”,</i> a declarat Monica Anisie, citată de <a href="https://www.agerpres.ro/educatie-stiinta/2019/11/21/anisie-vrea-modificari-la-bacalaureat-in-cazul-liceelor-tehnice-sau-vocationale-de-la-anul-imi-doresc-sa-discutam--406742">Agerpres.</a></p>
      <p>Ministrul Educației a mai precizat că, tot anul viitor, și tot prin consultare, va fi luată o decizie și în ceea ce privește Evaluarea Națională: <i>„Evaluarea Naţională de anul acesta este cea pe care o avem, nu se fac modificări în timpul anului şcolar sub nicio formă. Pentru anul viitor, tot în consultare, şi dialogul este deschis, cu părinţii, cu asociaţiile elevilor, cu Consiliul elevilor, cu sindicatele, vom lua o decizie asupra modului în care va trebui să se realizeze Evaluarea Naţională de la anul”.</i><br/> </p>
    </article>
  </body>
</html>