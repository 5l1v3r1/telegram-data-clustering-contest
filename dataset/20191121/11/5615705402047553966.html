<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204726-google-ta-facebook-povinni-pripiniti-stezhennya-za-koristuvachami-pravozahisniki"/>
    <meta property="og:site_name" content="Mind UA"/>
    <meta property="article:published_time" content="2019-11-21T11:30:00+00:00"/>
    <meta property="og:title" content="Google та Facebook повинні припинити стеження за користувачами – правозахисники"/>
    <meta property="og:description" content="В Amnesty International заявили, що користувачі змушені йти на ««фаустівську угоду» - давати згоду на надання своїх даних, щоб отримати доступ до сервісів Google та Facebook"/>
  </head>
  <body>
    <article>
      <h1>Google та Facebook повинні припинити стеження за користувачами – правозахисники</h1>
      <h2>В Amnesty International заявили, що користувачі змушені йти на ««фаустівську угоду» - давати згоду на надання своїх даних, щоб отримати доступ до сервісів Google та Facebook</h2>
      <address>
        <time datetime="2019-11-21T11:30:00+00:00">21 Nov 2019, 11:30</time>
      </address>
      <p>Правозахисна організація Amnesty International опублікувала доповідь, у якій розкритикувала технологічних гігантів, зокрема, Google і Facebook. Правозахисники вимагають від них відмовитися від їхньої бізнес-моделі, яка базується на стеженні за своїми користувачами. Про це пише <a href="https://www.dw.com/uk/amnesty-international-google-%D1%96-facebook-%D0%BC%D0%B0%D1%8E%D1%82%D1%8C-%D0%BF%D1%80%D0%B8%D0%BF%D0%B8%D0%BD%D0%B8%D1%82%D0%B8-%D1%81%D1%82%D0%B5%D0%B6%D0%B5%D0%BD%D0%BD%D1%8F/a-51344148">DW</a>.</p>
      <p>За словами Amnesty International, такі дії інтернет-гігантів «абсолютно несумісні з правом на приватне життя».</p>
      <p>Крім того, за твердженнями правозахисників, Google та Facebook обмежують низку інших прав – на свободу вираження поглядів, на рівність та недискримінацію. У звіті зазначається, що практика компаній збирати і накопичувати особисті дані з метою використання для рекламних компаній є «безпрецедентним посяганням на право на приватне життя».</p>
      <p>У звіті наголошується, що технологічні гіганти змушують користувачів погоджуватися на «фаустівську угоду» – дати згоду на надання своїх даних, щоб отримати доступ до сервісів Google та Facebook.</p>
      <p>«Цей повсюдний нагляд підірвав саму суть права на приватне життя», – наголошується у звіті.</p>
      <p>Крім того, правозахисники закликали уряди країн світу юридично гарантувати право людей на невідслідковування рекламодавців чи інших третіх сторін.</p>
      <p>У Facebook не погодилися із звинуваченнями правозахисників  і заперечили, що їхня бізнес-модель базується на стеженні за користувачами.</p>
      <p>«Вибір особи користуватися послугами Facebook, а також способи, у який ми збираємо, отримуємо або використовуємо дані, чітко викладені та визнані користувачами і не можуть уподібнюватися до недобровільного (а часто і незаконного) стеження уряду», – написав у своєму зверненні директор з питань публічної політики Facebook Стів Саттерфілд.</p>
      <p>У свою чергу, в Google не надали офіційної відповіді на звіт Amnesty International, але також не погодилися з його висновками. </p>
      <p>Нагадаємо: Федеральна влада США почала розслідування стосовно Facebook більше року тому в зв'язку з появою інформації про те, що Cambridge Analytica незаконно<a href="https://mind.ua/news/20183601-cambridge-analytica-otrimala-personalni-dani-87-mln-koristuvachiv-facebook"> отримала дані 87 млн ​​користувачів </a>соцмережі. Передбачається, що ці дані могли бути використані в ході виборчої кампанії в США в 2016 році і референдуму про вихід Великобританії з Євросоюзу (Brexit).</p>
      <p>Cambridge Analytica заперечувала свою провину, стверджуючи, що це був звичайний і законний збір даних для онлайн-реклами. Через скандал компанія позбулася клієнтів і оголосила про банкрутство.</p>
      <p>Як повідомлялось, раніше цього місяця Facebook повідомила подробиці про <a href="https://mind.ua/news/20202173-u-facebook-z-yavitsya-nezalezhnij-organ-yakij-reaguvatime-na-skargi-koristuvachiv">незалежний наглядовий орган,</a> якому користувачі зможуть поскаржитися на неправомірне видалення контенту. </p>
      <p>Наприкінці жовтня Facebook погодилася<a href="https://mind.ua/news/20203883-facebook-pogodilas-splatiti-shtraf-u-644-000-cherez-skandal-z-cambridge-analytica"> заплатити штраф</a> в розмірі 500 000 фунтів ($644 000) через скандал з консалтинговою компанією Cambridge Analytica.</p>
      <related>
        <h4>Також читайте</h4>
        <a href="https://mind.ua/news/20204715-google-vvodit-bilsh-zhorstki-pravila-politichnoyi-reklami"/>
        <a href="https://mind.ua/news/20204472-zasnovnik-wikipedia-zapustiv-novu-socmerezhu-yaka-mozhe-stati-konkurentom-facebook"/>
        <a href="https://mind.ua/news/20204407-facebook-predstaviv-novu-platizhnu-sistemu-facebook-pay"/>
      </related>
    </article>
  </body>
</html>