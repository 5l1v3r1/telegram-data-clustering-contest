<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/nastenkovy-tender-kudlacova-dostala-trojrocnu-podmienku.html"/>
    <meta property="og:site_name" content="TREND.sk"/>
    <meta property="article:published_time" content="2019-11-21T11:13:00+00:00"/>
    <meta property="og:title" content="Nástenkový tender: Kudláčová dostala trojročnú podmienku"/>
    <meta property="og:description" content="Zároveň jej NS SR udelil peňažný trest vo výške 6-tisíc eur"/>
  </head>
  <body>
    <article>
      <h1>Nástenkový tender: Kudláčová dostala trojročnú podmienku</h1>
      <address><time datetime="2019-11-21T11:13:00+00:00">21 Nov 2019, 11:13</time> by <a rel="author">TASR</a></address>
      <p>
        <b>Na trojročný podmienečný trest so štvorročným odkladom odsúdil vo štvrtok senát Najvyššieho súdu (NS) SR Zdenku Kudláčovú, obžalovanú v kauze nástenkového tendra. Zároveň jej NS SR udelil peňažný trest vo výške 6-tisíc eur.</b>
      </p>
      <p>Na rovnaký trest ju odsúdil Špecializovaný trestný súd (ŠTS) v Pezinku 10. apríla tohto roka. NS SR skonštatoval, že ŠTS vyhodnotil dôkazy správne a vina referentky pre verejné obstarávanie bola preukázaná. Zamietol teda nielen jej odvolanie, ale aj odvolanie prokurátorky Úradu špeciálnej prokuratúry (ÚŠP)</p>
      <p>Súd nenašiel žiadne pochybenia, ktoré by mohli by viesť k tomu, že počítačové údaje Z. Kudláčovej boli zaistené nezákonným spôsobom. NS SR čiastočne vyhovel odvolaniu prokurátorky, v tom, že nie je pravda, že by Z. Kudláčová pomohla pri odhalení trestnej činnosti.</p>
      <related>
        <a href="https://www.etrend.sk/ekonomika/judikat-roka-najlepsim-sudnym-rozhodnutim-sa-stal-nastenkovy-tender.html"/>
        <a href="https://www.etrend.sk/trend-archiv/rok-2019/cislo-15/sudca-o-nastenkovom-tendri-politici-su-vzorom-aj-pre-podvodnikov.html"/>
      </related>
      <p>Z. Kudláčová nemôže vykonávať akúkoľvek činnosť v súvislosti s verejným obstarávaním počas štyroch rokov. „Obžalovaná bola úplne na konci tohto reťazca,“ uviedol mimo iného predseda senátu NS SR. Verdikt senátu je právoplatný a nie je možné sa voči nemu odvolať.</p>
      <p>Prokurátorka ÚŠP vo svojom záverečnom návrhu navrhla senátu NS SR, aby zrušil napadnutý rozsudok ŠTS, uznal Z. Kudláčovú vinnou zo spomínaných zločinov a uložil jej trest vo výmere sedem rokov, ktorý by si mala odpykať v ústave s minimálnym stupňom stráženia. Zároveň jej navrhovala peňažný trest vo výške 10-tisíc eur.</p>
      <p>Obhajca obžalovanej navrhol, aby odvolací súd zamietol odvolanie prokurátorky ÚŠP ako nedôvodné a aby Z. Kudláčovú v celom rozsahu spod obžaloby oslobodil. Nebolo podľa neho dokázané, že skutok, ktorý mala spáchať obžalovaná, sa stal. Z. Kudláčová sa zasadnutia nezúčastnila, dala svojmu obhajcovi písomný súhlas, aby sa pojednávalo v jej neprítomnosti.</p>
      <p>Senát ŠTS ju 10. apríla uznal vinnou zo spáchania zločinu machinácií pri verejnom obstarávaní a verejnej dražbe formou pomoci. Podľa obžaloby poskytovala v roku 2007 v Košiciach a na iných miestach odborné poradenstvo pre verejné obstarávanie v prípade nástenkového tendra, pričom vedela, že je vopred známy víťaz.</p>
      <h3>Odsúdení ministri</h3>
      <p>NS SR pre kauzu nástenkového tendra v novembri minulého roka právoplatne odsúdil bývalých ministrov výstavby a regionálneho rozvoja SR za SNS Mariána Janušeka a Igora Štefanova. M. Janušek dostal 11 rokov a I. Štefanov deväť. Súd ich uznal vinnými z trestných činov machinácie pri verejnom obstarávaní a verejnej dražbe a zo zneužívania právomoci verejného činiteľa.</p>
      <p>V prípade ďalších dvoch obžalovaných, Radoslava B. a Tomáša L., NS v novembri 2018 potvrdil pôvodné rozhodnutie ŠTS. V prípade obžalovanej Zdenky K. však vec vrátil prvostupňovému súdu, aby ju opätovne prerokoval a nanovo rozhodol.</p>
      <p>ŠTS v Pezinku pôvodne v októbri 2017 odsúdil na dlhoročné tresty odňatia slobody M. Janušeka a I. Štefanova. Zvyšných troch spod obžaloby oslobodil, keďže „nebolo dokázané, že skutok spáchali“. Voči verdiktu sa vtedy odvolala prokurátorka ÚŠP aj obaja exministri.</p>
      <p>Kauza siaha do roku 2007. Vtedajšie ministerstvo výstavby malo zverejniť oznam o tendri iba na nástenke v uzavretej chodbe ministerstva. Lukratívnu zákazku tak malo získať konzorcium, ktoré o súťaži vedelo. O kreslo vtedy prišli obaja odsúdení ministri za SNS.</p>
      <p>Jediným záujemcom, a teda aj víťazom tendra, bolo konzorcium firiem Avocat a Zamedia, obe boli blízke vtedajšiemu šéfovi koaličnej SNS Jánovi Slotovi. Škoda, ktorá vznikla štátu pri tendri, dosiahla podľa prvostupňového súdu približne 12,7 milióna eur.</p>
    </article>
  </body>
</html>