<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/21/politics/xristidis-gia-synedrio-pasok-na-katatethoun-anoixta-oi-protaseis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-21T11:00:13+00:00"/>
    <meta property="og:title" content="Χρηστίδης για συνέδριο ΠαΣοΚ : Να κατατεθούν ανοιχτά οι προτάσεις"/>
    <meta property="og:description" content="«Οποιος θέλει να προσθέσει στην παράταξη να καταθέσει εδώ τις προτάσεις του, ανοιχτά» υπογράμμισε ο κ. Χρηστίδης"/>
  </head>
  <body>
    <article>
      <h1>Χρηστίδης για συνέδριο ΠαΣοΚ : Να κατατεθούν ανοιχτά οι προτάσεις</h1>
      <h2>«Οποιος θέλει να προσθέσει στην παράταξη να καταθέσει εδώ τις προτάσεις του, ανοιχτά» υπογράμμισε ο κ. Χρηστίδης</h2>
      <address><time datetime="2019-11-21T11:00:13+00:00">21 Nov 2019, 11:00</time> by <a rel="author">ΤοΒΗΜΑ Team</a></address>
      <p>«Το Σαββατοκύριακο θα συζητήσουμε ανοιχτά για όλα τα ζητήματα που απασχολούν όλους τους συντρόφους και διαδικαστικά και πολιτικά. Και στη συνέχεια θα προχωρήσουμε προς τη συνδιάσκεψη του Κινήματος Αλλαγής, με στόχο εκεί να αποσαφηνίσουμε την ταυτότητά μας, σε ποιους απευθυνόμαστε και πώς θέλουμε να πορευτούμε» δήλωσε ο εκπρόσωπος Τύπου του ΚΙΝΑΛ <a href="https://www.tovima.gr/tag/paylos-xristidis/">Παύλος Χρηστίδης</a>, μιλώντας στον ραδιοφωνικό σταθμό του Αθηναϊκού-Μακεδονικού Πρακτορείου Ειδήσεων «Πρακτορείο 104,9 FM» για το επικείμενο συνέδριο του ΠΑΣΟΚ.</p>
      <p>Ερωτηθείς για την κριτική από ορισμένα στελέχη του Κινήματος σε ό,τι αφορά το συνέδριο, αλλά και τα «μηνύματα» που έστειλε από την Πάτρα η πρόεδρος του ΚΙΝΑΛ Φώφη Γεννηματά προς το εσωτερικό του κόμματος, ο κ. Χρηστίδης σχολίασε ότι «δεν ακούμε (σ.σ. από τους ασκούντες κριτική) μια άλλη πλατφόρμα πολιτική γύρω από την αυτονομία που έχει αποφασίσει η παράταξη», αλλά «μια συζήτηση που έχει γενικότητες που δεν εξυπηρετούν τίποτα παρά μόνο τους αντιπάλους μας».</p>
      <p>
        <a href="https://www.in.gr/2019/11/21/economy/syntaksi-poioi-dimosioi-ypalliloi-vgainoun-noritera-se-syntaksi/">Σύνταξη : Ποιοι δημόσιοι υπάλληλοι βγαίνουν νωρίτερα σε σύνταξη</a>
      </p>
      <p>«Η άποψή μου είναι ότι κάθε συζήτηση που έχει νόημα και ουσία γύρω από τον τρόπο με τον οποίο πρέπει να εμπνεύσουμε τη νέα γενιά, είναι μία συζήτηση που πρέπει να γίνει ακόμα κι εάν υπάρχουν επιμέρους διαφωνίες» σημείωσε ο κ. Χρηστίδης.</p>
      <p>Εξήγησε, ωστόσο, πως «είναι άλλο αυτό και άλλο καθημερινά να παράγει κάποιος μεγαλύτερη εσωστρέφεια απ’ αυτή την οποία μπορεί να αντέξει ο οποιοσδήποτε» και, μάλιστα, «την ίδια ώρα που την εσωστρέφεια της Νέας Δημοκρατίας με μια σειρά κριτικής στελεχών απέναντι σε υπουργούς ή την εσωστρέφεια του κ. Φίλη -για παράδειγμα- απέναντι στην ηγεσία του ΣΥΡΙΖΑ την αφήνουν στο απυρόβλητο».</p>
      <p>«Αυτό είναι δική μας ευθύνη να μην υπάρξει ξανά. Τα λάθη του παρελθόντος δεν πρέπει να υπάρξουν ξανά κι αυτό σημαίνει πως όποιος θέλει να προσθέσει στην παράταξη, όποιος θέλει να ανεβάσει την παράταξη, να καταθέσει εδώ τις προτάσεις του, ανοιχτά» υπογράμμισε ο κ. Χρηστίδης.</p>
      <h3>Μεταναστευτικό</h3>
      <p>Ο εκπρόσωπος Τύπου του ΚΙΝΑΛ, ο οποίος συνόδευε την πρόεδρο του Κινήματος Φώφη Γεννηματά στην επίσκεψή της στο κέντρο φιλοξενίας προσφύγων και μεταναστών στα Διαβατά Θεσσαλονίκης, αναφέρθηκε σε κάποια «πολύ προβληματικά», όπως τόνισε, ζητήματα της δομής, όπως το γεγονός ότι δεν υπάρχει η παρουσία της αστυνομίας.</p>
      <p>Για το δε σχέδιο της κυβέρνησης για τη διαχείριση του προσφυγικού – μεταναστευτικού σχολίασε πως «από λόγια έχουμε χορτάσει τα τελευταία χρόνια, καιρός είναι να δούμε πράξεις».</p>
      <p>Υπογράμμισε, παράλληλα, πως πρέπει να αλλάξει η Κοινή Δήλωση Ευρωπαϊκής Ένωσης – Τουρκίας, η οποία «έχει δώσει τα «κλειδιά» της διαχείρισης στον κ. Ερντογάν, με αποτέλεσμα το ζήτημα να μην αντιμετωπίζεται κι αυτό να δημιουργεί τεράστια προβλήματα στην Ελλάδα», αλλά και να αναλάβει η Ευρώπη τις ευθύνες της δείχνοντας έμπρακτα αλληλεγγύη.</p>
      <h4>Καταλήψεις</h4>
      <p>Σε ό,τι αφορά τη δεκαπενθήμερη προειδοποίηση του Υπουργείου Προστασίας του Πολίτη για την εκκένωση των καταλήψεων, ο κ. Χρηστίδης ανέφερε πως «το βασικό είναι να εφαρμόζεται ο νόμος και αυτό είναι προφανές ότι οδηγεί στο να απελευθερωθούν όλα τα κτίρια, στα οποία υπάρχουν καταλήψεις».</p>
      <p>«Κανείς δεν μπορεί να αποδεχθεί ότι θα υπάρχουν δημόσια και ιδιωτικά κτίρια στο κέντρο της Αθήνας ή της Θεσσαλονίκης και οποιοσδήποτε θα μπορεί να τα χρησιμοποιεί ως ορμητήρια για να κάνει μπάχαλα. Καμία μολότοφ δεν μπορεί να συμβολίσει τους αγώνες για δημοκρατία, ελευθερία, για περισσότερα δικαιώματα και περισσότερες ευκαιρίες» ανέφερε χαρακτηριστικά ο εκπρόσωπος Τύπου του ΚΙΝΑΛ.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/21/finance/ethniko-sxedio-gia-tin-energeia-ependyseis-34-dis-eyro-se-10-imeres-i-diavouleysi/">Εθνικό σχέδιο για την ενέργεια : Επενδύσεις 34 δισ. ευρώ – Σε 10 ημέρες η διαβούλευση</a>
      </p>
    </article>
  </body>
</html>