<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/21/news/carlo_caenda_fonda_azione_e_sta_nel_centosinistra_pd_e_renziani_riformisti_rammolliti_-241562656/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T11:52:00+00:00"/>
    <meta property="og:title" content="Carlo Calenda fonda Azione e punta al 10 per cento: &quot;Pd e renziani riformisti rammolliti. Errore fare il governo&quot;"/>
    <meta property="og:description" content="L'ex ministro critica Matteo Renzi: &quot;Sta dentro l'alleanza con il M5s. La mattina vota i loro provvedimenti e la sera li attacca. L'Italia non"/>
  </head>
  <body>
    <article>
      <h1>Carlo Calenda fonda Azione e punta al 10 per cento: "Pd e renziani riformisti rammolliti. Errore fare il governo"</h1>
      <h2>L'ex ministro critica Matteo Renzi: "Sta dentro l'alleanza con il M5s. La mattina vota i loro provvedimenti e la sera li attacca. L'Italia non ha bisogno di un altro bullo che dice faccio tutto io"</h2>
      <address><time datetime="2019-11-21T11:52:00+00:00">21 Nov 2019, 11:52</time> by <a rel="author">GIOVANNA CASADIO</a></address>
      <p>"Ottomila medici e 30 mila infermieri da assumere nella sanità invece che quota cento". Ovvero i soldi messi in manovra per i pensionamenti anticipati cavallo di battaglia di Salvini a cui neppure Di Maio vuole rinunciare . Carlo Calenda e Matteo Richetti chiudono la conferenza stampa alla Stampa estera per lanciare il nuovo partito Azione, puntano al 10 per cento, con un esempio concreto. Il riformismo dei "rammolliti", di Zigaretti e Renzi, di Pd e Italia viva non sa essere efficace.</p>
      <h3>Calenda presenta Azione: "Pd e Renzi hanno paura: sono riformisti rammolliti"</h3>
      <figure>
        <video src="https://media.gedidigital.it/repubblicatv/file/2019/11/21/674260/674260-video-rrtv-650-20191221_roma_calenda_rammolliti.mp4"/>
      </figure>
      <p>Perché? "Perché hanno paura, sono succubi e  tradiscono i loro valori.  I riformisti vincono - continua l'ex ministro dello Sviluppo economico, un tempo pd, ora leader fondatore di Azione  - se esprimono un'azione forte come il governo Renzi che oggi viene tradito proprio da Renzi con la fallimentare alleanza con i 5Stelle". Tanto per essere chiari: "Chi può dire che oggi il centrosinistra sta meglio che in agosto quando si aprì la crisi di Lega e 5Stelle? Quindi questo governo è stato un errore". </p>
      <h3>Calenda presenta Azione: "Non operazione personale, ma mobilitazione contro populisti e sovranisti"</h3>
      <figure>
        <video src="https://media.gedidigital.it/repubblicatv/file/2019/11/21/674256/674256-video-rrtv-650-20191121_roma_calenda_azione.mp4"/>
      </figure>
      <p>E ancora: "Chi può credere realmente che un signore in mutande che beve mojito ottiene i pieni poteri. E se anche ci avesse provato, avremmo portato 5 milioni di persone in piazza. Salvini è una persona che non ha onore, è un trasformista e opportunista e si combatte direttamente con i comportamenti". E in definitiva sono proprio i grillini e il governo giallo-rosso la differeza tra Calenda e Italia Viva di Renzi. Nella topografia della politica, a cui Calenda precisa subito di non credere, si troverebbero nello stesso luogo: il centro-sinistra, il liberalismo democratico, come già fu per il movimento Siamo europei, che sempre l'ex ministro inaugurò alla vigilia del voto per Strasburgo in sintonia con il Pd.</p>
      <h3>Calenda presenta Azione: "Salvini non è un fascista ma un trasformista senza onore"</h3>
      <figure>
        <video src="https://media.gedidigital.it/repubblicatv/file/2019/11/21/674274/674274-video-rrtv-650-20191121_roma_calenda_salvini.mp4"/>
      </figure>
      <p>"Renzi è pienamente dentro l'alleanza con i 5Stelle, vota provvedimenti dei 5Stelle e il fatto che il mattino li voti e il pomeriggio dica che li ha votati per sbaglio non cambia le cose". Ma è anche più duro l'attacco  di Calenda all'ex premier e ex segretario del Pd: "L'Italia non ha bisogno di un altro bullo che dica "faccio io"". Quindi sul futuro di Azione la rotta è: "Se ci danno al 3% non andiamo alle elezioni". Controcanto ironico di  Richetti : "Ma al 3,5% sì". E Calenda: "Non faccio lo sbruffone...". In pratica l'obiettivo è al 10% o giù di lì.<br/><br/>Ma intanto c'è il voto in Emilia Romagna. Stima per Stefano Bonaccini, il candidato dem ricandidato. Ma a una condizione: "Sosterremmo il governo riformista di quella Regione, se non si alleerà con il movimento 5Stelle"  .<br/><br/>Richetti, ex dem, è emiliano-romagnolo e quindi delle sorti della Regione parla più diffusamente: "La destra si può sconfiggere senza i 5Stelle". Racconta che quando non votò la fiducia al governo, tornava a casa e lo contestavano. Ma ora gli dicono: "Abbiamo capito". <br/><br/>Intanto per Azione, grande investimento di marketing. Tra i sostenitori imprenditori come Cimmino di Yahamamay, Alberto Baban ex presidente dei piccoli industriali e poi  personalità come Walter Ricciardi, Stefano Allevi, Emma Fattorini, sindaci tra cui Giangiacomo Palazzolo di Cinisi. Slogan semplice: "L'Italia è più forte di chi la vuole debole". E video social con le mostruosità della politica italiana, da Grillo travestito da Joker a Salvini che parla di abolizione dell'euro, a Di Maio che disse di avere abolito la povertà e Giorgia Meloni e le navi da affondare.</p>
    </article>
  </body>
</html>