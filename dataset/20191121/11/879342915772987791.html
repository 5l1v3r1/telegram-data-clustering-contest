<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/21/novyna/polityka/zelenskyj-rozpoviv-yakoyu-bula-propozycziya-nazarbayeva"/>
    <meta property="og:site_name" content="Слово і Діло"/>
    <meta property="article:published_time" content="2019-11-21T11:23:27+00:00"/>
    <meta property="og:title" content="Зеленський розповів, якою була пропозиція Назарбаєва"/>
    <meta property="og:description" content="Президент України Володимир Зеленський під час зустрічі з експрезидентом Казахстану Назарбаєвим сказав, що готовий до будь-яких форматів зустрічі з президентом РФ Путіним."/>
  </head>
  <body>
    <article>
      <h1>Зеленський розповів, якою була пропозиція Назарбаєва</h1>
      <address>
        <time datetime="2019-11-21T11:23:27+00:00">21 Nov 2019, 11:23</time>
      </address>
      <p>
        <b>Президент України Володимир Зеленський під час зустрічі з експрезидентом Казахстану Нурсултаном Назарбаєвим сказав, що готовий до будь-яких форматів зустрічі з президентом РФ Путіним.</b>
      </p>
      <p>Про це він заявив журналістам під час візиту на базу ВМС України в Очакові.</p>
      <p>«<i>З приводу пана Назарбаєва — так, у нас була з ним зустріч, ми зустрічались, говорили про різні речі. Він мені сказав... Я знаю, що було надруковано в його тезі, а в реальності звучала вона так: «Мені здається, щоб у вас з’явились відносини з Росією, в цілому вам потрібна зустріч тет-а-тет». Я йому сказав, що заради миру на Донбасі і повернення нашої території я готовий до будь-яких форматів, ось що я сказав, не виключаючи головний формат, і всі це розуміють, Нормандський формат, ось і все</i>», – розповів Зеленський.</p>
      <p>Нагадаємо, 12 листопада Назарбаєв заявив на п'ятому щорічному політичному форумі «Астана Клуб», що <a href="https://www.slovoidilo.ua/2019/11/12/novyna/polityka/nazarbayev-zaproponuvav-orhanizuvaty-zustrich-zelenskoho-ta-putina">запропонував організувати зустріч між президентами Росії та України.</a></p>
      <p><a href="https://www.slovoidilo.ua/2019/11/12/novyna/polityka/sluzi-narodu-prokomentuvaly-propozycziyu-nazarbayeva">У «Слузі народу» заявили</a>, що для проведення подібних переговорів потрібно розуміти їх мету.</p>
      <p>Водночас <a href="https://www.slovoidilo.ua/2019/11/12/novyna/polityka/kremli-vidreahuvaly-inicziatyvu-nazarbayeva-shhodo-zustrichi-putina-zelenskoho">у Кремлі наголосили</a>, що говорити про можливість двосторонньої зустрічі Путіна і Зеленського рано, і зараз зроблено акцент на підготовці до саміту в Нормандському форматі (Росія, Україна, Франція та ФРН).</p>
      <p>Згодом Міністерство закордонних справ Казахстану заявило, що не надсилало офіційних запрошень для проведення в республіці переговорів президентів Росії і України Володимира Путіна і Володимира Зеленського.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/12/novyna/polityka/kremli-vidreahuvaly-inicziatyvu-nazarbayeva-shhodo-zustrichi-putina-zelenskoho"/>
        <a href="https://www.slovoidilo.ua/2019/11/12/novyna/polityka/sluzi-narodu-prokomentuvaly-propozycziyu-nazarbayeva"/>
        <a href="https://www.slovoidilo.ua/2019/11/12/novyna/polityka/nazarbayev-zaproponuvav-orhanizuvaty-zustrich-zelenskoho-ta-putina"/>
      </related>
    </article>
  </body>
</html>