<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641138/%D9%88%DA%A9%DB%8C%D9%84-%D8%AA%D8%B1%D8%A7%D9%85%D9%BE-%D8%A7%D8%B1%D8%AA%D8%A8%D8%A7%D8%B7-%D8%A8%D8%A7-%D9%85%D8%B3%D8%A6%D9%84%D9%87-%DA%A9%D9%85%DA%A9-%D9%86%D8%B8%D8%A7%D9%85%DB%8C-%D8%A8%D9%87-%D8%A7%D9%88%DA%A9%D8%B1%D8%A7%DB%8C%D9%86-%D8%B1%D8%A7-%D8%B1%D8%AF-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T11:42:00+00:00"/>
    <meta property="og:title" content="وکیل ترامپ ارتباط با مسئله کمک نظامی به اوکراین را رد کرد"/>
    <meta property="og:description" content="رودی جولیانی مدعی شد در مسئله تعلیق کمک نظامی به اوکراین هیچ نقشی نداشته و با دیپلمات‌های آمریکایی در این‌باره گفت‌وگو نکرده است."/>
  </head>
  <body>
    <article>
      <h1>
        <a href="https://www.bultannews.com/fa/news/641138/%D9%88%DA%A9%DB%8C%D9%84-%D8%AA%D8%B1%D8%A7%D9%85%D9%BE-%D8%A7%D8%B1%D8%AA%D8%A8%D8%A7%D8%B7-%D8%A8%D8%A7-%D9%85%D8%B3%D8%A6%D9%84%D9%87-%DA%A9%D9%85%DA%A9-%D9%86%D8%B8%D8%A7%D9%85%DB%8C-%D8%A8%D9%87-%D8%A7%D9%88%DA%A9%D8%B1%D8%A7%DB%8C%D9%86-%D8%B1%D8%A7-%D8%B1%D8%AF-%DA%A9%D8%B1%D8%AF">وکیل ترامپ ارتباط با مسئله کمک نظامی به اوکراین را رد کرد</a>
      </h1>
      <h2>رودی جولیانی مدعی شد در مسئله تعلیق کمک نظامی به اوکراین هیچ نقشی نداشته و با دیپلمات‌های آمریکایی در این‌باره گفت‌وگو نکرده است.</h2>
      <address><time datetime="2019-11-21T11:42:00+00:00">21 Nov 2019, 11:42</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، خبرگزاری رویترز، رودی جولیانی، وکیل رئیس جمهور آمریکا، روز چهارشنبه مدعی شد در ارتباط با مسئله کمک نظامی به اوکراین هیچ نقشی نداشته است.</p>
      <p>او در مصاحبه‌ای تلویزیونی در پاسخ به این پرسش که آیا با دیپلمات‌های آمریکایی درباره مسئله کمک نظامی آمریکا به اوکراین گفتگو کرده است یا خیر، گفت: واقعیت آن است مسئله کمک نظامی تا زمانی که وظیفه‌ای که آن‌ها به من محول کرده بودند را به اتمام برسانم مطرح نشد و من هرگز درباره این مسئله با آن‌ها گفت‌وگو نکردم.</p>
      <p>این در حالی است که گوردون ساندلند، سفیر آمریکا در اتحادیه اروپا، در جلسه استماع تحقیقات استیضاح ترامپ اعلام کرد دونالد ترامپ به او دستور داده بود با جولیانی در مورد مسائل مربوط به اوکراین همکاری کند.</p>
      <p>او همچنین گفت ترامپ جولیانی را مامور کرده بود از رئیس‌جمهور اوکراین بخواهد پسر جو بایدن، رقیب احتمالی او در انتخابات ریاست جمهوری سال ۲۰۲۰، را تحت پیگرد قانونی قرار بدهد.</p>
      <p>این دیپلمات آمریکایی در این جلسه استماع گفت: آقای جولیانی تمایلات رئیس جمهورِ آمریکا را بیان می‌کرد و ما می‌دانستیم که این تحقیقات برای رئیس جمهور اهمیت دارند. در ماه‌های ژوئیه و اوت سال ۲۰۱۹, ما متوجه شدیم که کاخ سفید همچنین کمک امنیتی به اوکراین را تعلیق کرد. من صراحتا با هرگونه تعلیق کمک (امنیتی به اوکراین) مخالف بودم. من صریحا مخالف هرگونه تعلیق کمک به اوکراین بودم، چون اوکراینی‌ها به این منابع برای مقابله با «تجاوزگری روسیه» نیاز داشتند. من سخت تلاش کردم تا بپرسم چرا کمک به اوکراین تعلیق شد، اما هرگز پاسخ روشنی دریافت نکردم! حتی تا امروز هم پاسخ روشنی دریافت نکردم. با فقدان هرگونه توضیحِ معتبر درباره علتِ تعلیق کمک به اوکراین، من بعدا به این نتیجه رسیدم که از سرگیری کمک امنیتی به اوکراین رخ نخواهد داد مگر اینکه اوکراین به صورت علنی اعلام کند که درباره انتخابات سال ۲۰۱۶ آمریکا و شرکت بوریسما تحقیق خواهد کرد یعنی همانطور که آقای جولیانی خواسته بود».</p>
    </article>
  </body>
</html>