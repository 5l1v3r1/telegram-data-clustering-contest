<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bursa-is-pesinde-215780h.htm"/>
    <meta property="og:site_name" content="OLAY"/>
    <meta property="article:published_time" content="2019-11-21T11:29:23+00:00"/>
    <meta property="og:title" content="Bursa iş peşinde"/>
    <meta property="og:description" content="İş arayan işçiyi, çalışan arayan işverenle buluşturacak ‘Bursa İnsan Kaynakları ve İstihdam Buluşması’ kapılarını açtı."/>
  </head>
  <body>
    <article>
      <h1>Bursa iş peşinde</h1>
      <h2>İş arayan işçiyi, çalışan arayan işverenle buluşturacak ‘Bursa İnsan Kaynakları ve İstihdam Buluşması’ kapılarını açtı.</h2>
      <address>
        <time datetime="2019-11-21T11:29:23+00:00">21 Nov 2019, 11:29</time>
      </address>
      <p>
        <b>HATİCE DAL</b>
      </p>
      <p>İş arayan işçiyi, çalışan arayan işverenle buluşturacak ‘Bursa İnsan Kaynakları ve İstihdam Buluşması’ kapılarını açtı. 280 kurum ve kuruluşun stant açtığı organizasyonda, binlerce insana iş fırsatı sunulurken, kişisel gelişime yönelik ücretsiz sertifikalı seminerler de düzenleniyor. </p>
      <p>Türkiye İş Kurumu (İŞKUR) İl Müdürlüğü, Büyükşehir Belediyesi ve Bursa Kent Konseyi işbirliğinde bu yıl 6’ıncısı düzenlenen ‘Bursa İnsan Kaynakları ve İstihdam Buluşması' (BİİB) dün başladı. Yarın akşam son bulacak organizasyona, iş arayan Bursalılar ilk günden büyük ilgi gösterdi. Merinos Atatürk Kongre Kültür Merkezi'nde gerçekleştirilen buluşmada, 13 holdingden 69 firma, 13 şirketler grubundan 56 firma ve 155 firma olmak üzere toplam 280 şirket stant açarak iş verenle iş arayan bir araya geldi. Buluşma çerçevesinde katılımcıların kişisel gelişmelerine katkı sağlamak amacıyla 28  sertifikalı seminer de düzenleniyor. İsteyen, fuar alanına, konferanslara ve sertifikalı seminerlere ücretsiz olarak katılabiliyor. İstihdam buluşmasının açılış törenine Valisi Yakup Canbolat, Büyükşehir Belediye Başkanı Alinur Aktaş, Çalışma ve İş Kurumu İl Müdürü Feyzullah Eren Türkmen,  İl Emniyet Müdürü Tacettin Aslan, İŞKUR Genel Müdür Yardımcısı Bekir Aktürk ve Bursa Kent Konseyi Başkanı Şevket Orhan da katıldı. </p>
      <figure>
        <img src="https://www.olay.com.tr/d/other/0a613bcb-f8e9-405d-a1de-7288e906ec22.jpeg"/>
      </figure>
      <p>
        <b>HERKES DEVLETTE ÇALIŞMAK İSTİYOR</b>
      </p>
      <p>Çalışılacak tek yerin kamu kurumları olmadığını belirten Büyükşehir Belediye Başkanı Alinur Aktaş, "İş arayan gençlerimizde belediyeye veya kamu kuruluşlarında işe girmek gibi bir beklenti var. Benim de en fazla karşılaştığım talep bu. Ancak belediye benim şahsi mülküm değil, ortak bir değer. Belirli sürelerde buralarda görev yapılır, vakti gelince de başkaları çalışır. Bizler sadece bu kurumların emanetçileriyiz. Çalışılacak tek yer belediyeler veya kamu kurumları değil. Son yıllarda özel sektörde de gayet güzel işlere imza atılıyor. Üniversiteyi bitiren veya bitirmeyen, mesleği olan veya olmayan bu noktada projeksiyonunu biraz daha geniş tutmalı. Bu buluşmanın da ana gayesi bu. Bu buluşmalar sayesinde birilerinin hayatına dokunabilirsek ne mutlu bize” dedi. </p>
      <p>
        <b>SADECE TÜRKİYE’NİN SORUNU DEĞİL</b>
      </p>
      <p>İstihdam konusunun sadece Türkiye’nin değil, tüm dünyanın önemli sorunlarından biri olduğunu kaydeden Vali Canbolat da, “Türkiye ve dünyada en fazla kafa yorulan konuların başında istihdam geliyor. Son yıllarda devam eden savaşlar, göçler, ekonomik krizler işsizliğin daha da kronikleşmesine sebep oluyor. Türkiye'de son zamanlarda önemli bir dönemeçten geçiyor. Bir taraftan Türk Silahlı Kuvvetleri yurt içi ve yurt dışında terörle mücadele ederken, diğer taraftan Cumhurbaşkanı Recep Tayyip Erdoğan himayelerinde başlatılan milli istihdam seferberliği devam ediyor. Dünya ile rekabet etmek istiyorsak nitelikli iş gücüne sahip olmalı ve kaliteli üretim yapmalıyız. İş arayanlar ile sanayicimizi buluşturacak bu etkinliğin Bursa’mız için hayırlı olmasını diliyorum” şeklinde konuştu. Feyzullah Eren Türkmen ise, “İş arayan ile iş vereni bir araya getirdiğimiz bu organizasyonun anlamı büyük. İnegöl ve Yıldırım da gerçekleştirdiğimiz istihdam buluşmalarının final niteliğindeki buluşma Türkiye’nin en büyük ve en etkin istihdam buluşması olacaktır. ‘Burası Bursa ve iş var’ mottosuyla yola çıktığımız seferberlikte kalıcı ve verimli bir istihdam oluşturmayı hedefliyoruz” açıklamalarında bulundu. Konuşmaların ardından protokol üyeleri stantları gezerek, iş veren ve iş arayan kişilerle konuştu.</p>
    </article>
  </body>
</html>