<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426253/g-gerapetriths-etoimazetai-ethniko-sxedio-drashs-gia-ta-dikaiwmata-twn-amea"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-21T11:55:01+00:00"/>
    <meta property="og:title" content="Γ. Γεραπετρίτης: Ετοιμάζεται Εθνικό Σχέδιο Δράσης για τα δικαιώματα των ΑμεΑ"/>
    <meta property="og:description" content="Τον σχεδιασμό της κυβέρνησης, ο οποίος έχει στόχο μέχρι το καλοκαίρι του 2020 να έχει ολοκληρωθεί το Εθνικό Σχέδιο Δράσης για τα δικαιώματα των ατόμων με αναπηρία παρουσίασε ο υπουργός Επικρατείας Γιώργος Γεραπετρίτης σε συνάντησή του με Ομοσπονδίες Ατόμων με Αναπηρία, με επικεφαλής τον πρόεδρο της ΕΣΑμεΑ Ιωάννη Βαρδακαστάνη."/>
  </head>
  <body>
    <article>
      <h1>Γ. Γεραπετρίτης: Ετοιμάζεται Εθνικό Σχέδιο Δράσης για τα δικαιώματα των ΑμεΑ</h1>
      <address>
        <time datetime="2019-11-21T11:55:01+00:00">21 Nov 2019, 11:55</time>
      </address>
      <p>
        <b>Τον σχεδιασμό της κυβέρνησης, ο οποίος έχει στόχο μέχρι το καλοκαίρι του 2020 να έχει ολοκληρωθεί το Εθνικό Σχέδιο Δράσης για τα δικαιώματα των ατόμων με αναπηρία παρουσίασε ο υπουργός Επικρατείας Γιώργος Γεραπετρίτης σε συνάντησή του με Ομοσπονδίες Ατόμων με Αναπηρία, με επικεφαλής τον πρόεδρο της ΕΣΑμεΑ Ιωάννη Βαρδακαστάνη.</b>
      </p>
      <p>Στη συνάντηση, που πραγματοποιήθηκε χθες στην αίθουσα του υπουργικού συμβουλίου του Μεγάρου Μαξίμου με πρωτοβουλία του κ. Γεραπετρίτη, ο οποίος έχει ορισθεί από τον πρωθυπουργό ως εθνικός συντονιστής για τις πολιτικές για τα άτομα με αναπηρία, συζητήθηκαν θέματα που αφορούν στα δικαιώματα των ατόμων με αναπηρία, χρόνιες παθήσεις και των οικογενειών τους.</p>
      <p>Οι εκπρόσωποι των οργανώσεων μελών της ΕΣΑμεΑ παρουσίασαν τα βασικά θέματα που αφορούν τους φορείς και τους χώρους που εκπροσωπούν, κατέθεσαν υπομνήματα και εξέφρασαν το πάνδημο αίτημα του αναπηρικού κινήματος της χώρας για την ανάγκη να υπάρξει μια πραγματική Εθνική Στρατηγική επίλυσης των θεμάτων τους.</p>
      <p>Ο κ. Βαρδακαστάνης δήλωσε ότι η συνάντηση έστειλε ένα δυνατό, σαφές και κρυστάλλινο μήνυμα προς όλες τις κατευθύνσεις ότι το «αναπηρικό κίνημα της χώρας, αταλάντευτο και με αποφασιστικότητα, συμμετέχει και στηρίζει όλες τις προσπάθειες για να αντιμετωπιστούν τα χρονίζοντα προβλήματα που απασχολούν τα άτομα με αναπηρία, χρόνιες παθήσεις και τις οικογένειές τους. Να αντιμετωπιστούν επίσης οι αρνητικές και επώδυνες επιπτώσεις της κρίσης».</p>
      <p>Τέλος, ο υπουργός Επικρατείας αναφέρθηκε στην αποφασιστικότητα του πρωθυπουργού να υπάρξει μια τολμηρή μεταρρύθμιση στις πολιτικές για τα άτομα με αναπηρία στη χώρα και διευκρίνισε ότι η χθεσινή ήταν συνάντηση γνωριμίας και αρχικής επικοινωνίας και θα ακολουθήσουν και άλλες. Έθεσε μάλιστα στη διάθεση όλων των οργανώσεων τις υπηρεσίες του γραφείου του.</p>
      <p>Πηγή: https://www.naftemporiki.gr/</p>
    </article>
  </body>
</html>