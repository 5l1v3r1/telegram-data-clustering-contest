<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/685692/ta-senaria-gia-ta-anoikta-kentra-filoxenias-se-poious-nomous-tha-"/>
    <meta property="og:site_name" content="enikos.gr"/>
    <meta property="article:published_time" content="2019-11-21T11:45:00+00:00"/>
    <meta property="og:title" content="Τα σενάρια για τα ανοικτά κέντρα φιλοξενίας - Σε ποιους νομούς θα πάνε οι μετανάστες"/>
    <meta property="og:description" content="Σενάρια για τις περιοχές που έχουν επιλεγεί για τα ανοικτά κέντρα φιλοξενίας μεταναστών στην ηπειρωτική χώρα, δημοσιεύει..."/>
  </head>
  <body>
    <article>
      <h1>Τα σενάρια για τα ανοικτά κέντρα φιλοξενίας - Σε ποιους νομούς θα πάνε οι μετανάστες</h1>
      <address>
        <time datetime="2019-11-21T11:45:00+00:00">21 Nov 2019, 11:45</time>
      </address>
      <p>Σενάρια για τις περιοχές που έχουν επιλεγεί για τα ανοικτά κέντρα φιλοξενίας <a href="http://www.enikos.gr/society/685644/sto-limani-tou-peiraia-prosfyges-kai-metanastes-apo-ta-nisia">μεταναστών</a> στην ηπειρωτική χώρα, δημοσιεύει η εφημερίδα «τα Νέα».</p>
      <p>Σύμφωνα με το δημοσίευμα, οι αρχικές σκέψεις αφορούν 8 με 10 ελεγχόμενες δομές και φαίνεται πως βρίσκονται υπό εξέταση συγκεκριμένοι νομοί (από την Ανατολική και Κεντρική Μακεδονία έως τη Στερεά, την Πελοπόννησο και την Κρήτη). Γι' αυτό, σύμφωνα με το ρεπορτάζ, το κυβερνητικό επιτελείο θα επιδιώξει σύντομα νέο σχετικό κύκλο διαλόγου με τους περιφερειάρχες.</p>
      <p>Η επιλογή των περιοχών γίνεται με συγκεκριμένα κριτήρια και σενάρια: «αναλογικότητα» στους νομούς, «όχι σε "εξόντωση" ήδη επιβαρυμένων περιοχών» και «προτίμηση βιομηχανικών περιοχών ή ΒΙΠΕ που έχουν εγκαταληφθεί» και ως υποδομές« με εγκαταστάσεις ύδρευσης, ηλεκτρισμού κλπ) προκρίνονται ως καταλληλότερες.</p>
      <p>Έγκυρες πηγές του δημοσιεύματος αναφέρονται συγκεκριμένα σε πέντε περιοχές. Προς το παρόν προκρίνονται τα σενάρια για δημιουργία ελεγχόμενων κέντρων φιλοξενίας προσφύγων και μεταναστών τόσο στην Αττική όσο και στη Θεσσαλονίκη. Επίσης, από το βασικό σενάριο δεν λείπουν η Κρήτη (εξετάζονται χώροι στο Ρέθυμνο), η Στερεά Ελλάδα, για την οποία οι αρμόδιοι διακρίνουν περιθώρια για νέα δομή περισσότερο στη Φθιώτιδα (σε αντίθεση με τη Βοιωτία και την Εύβοια), καθώς και οι νομοί της Πελοποννήσου, πιθανότατα εκτός της Κορίνθου.</p>
      <p>Από την αρχική επεξεργασία ίσως παραμείνουν εκτός το Βορειοανατολικό Αιγαίο, τα Δωδεκάνησα, τα νησιά του Ιονίου, και πιθανότατα ο Νομός Έβρου στην Ανατολική Μακεδονία και οι «φορτωμένοι» νομοί της Ηπείρου. Βέβαια, όλα αυτά δεν σημαίνουν ότι δεν εξετάζονται οι δυνατότητες της Θεσσαλίας, όπου λειτουργούν ήδη μία μεγάλη και μία μικρότερη δομή σε Λάρισα και Βόλο αντίστοιχα, καθώς και της Δυτικής Ελλάδας, που - σύμφωνα με τοπικούς παράγοντες - αντιμετωπίζει το πρόβλημα των χιλιάδων μεταναστών εκτός δομών (σε Αχαΐα και Ηλεία).</p>
      <related>
        <h4>σχετικά άρθρα</h4>
        <a href="http://www.enikos.gr/society/685644/sto-limani-tou-peiraia-prosfyges-kai-metanastes-apo-ta-nisia%0A%20%20%20%20%0A"/>
        <a href="http://www.enikos.gr/society/685566/ypourgeio-prostasias-tou-politi-dioria-15-imeron-se-katalipsies-n%0A%20%20%20%20%0A"/>
        <a href="http://www.enikos.gr/society/685475/asfyxia-sta-nisia-tou-voreioanatolikou-aigaiou-nees-afixeis-prosf%0A%20%20%20%20%0A"/>
        <a href="http://www.enikos.gr/society/685439/sos-apo-to-kastellorizo-diarrixeis-kai-eisvoles-se-ekklisies-apo-%0A%20%20%20%20%0A"/>
        <a href="http://www.enikos.gr/society/685422/ston-peiraia-prosfyges-kai-metanastes-apo-nisia-tou-anatolikou-ai%0A%20%20%20%20%0A"/>
        <a href="http://www.enikos.gr/society/685318/xespoun-oi-prosfyges-kai-metanastes-sti-rodo-afiste-mas-tora-na-f%0A%20%20%20%20%0A"/>
        <a href="http://www.enikos.gr/society/685402/sto-katakolo-to-istioforo-me-tous-43-metanastes-pou-entopistike-v%0A%20%20%20%20%0A"/>
        <a href="http://www.enikos.gr/society/685331/diamartyria-astynomikon-sti-thessaloniki-giname-metanastes-sti-ch%0A%20%20%20%20%0A"/>
        <a href="http://www.enikos.gr/society/685214/nees-afixeis-prosfygon-kai-metanaston-ston-peiraia%0A%20%20%20%20%0A"/>
      </related>
    </article>
  </body>
</html>