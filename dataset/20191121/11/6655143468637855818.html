<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/firenze/cronaca/il-chirurgo-fiorentino-chiamato-a-milano-per-ricostruire-un-addome-1.4898396"/>
    <meta property="og:site_name" content="La Nazione"/>
    <meta property="article:published_time" content="2019-11-21T11:56:00+00:00"/>
    <meta property="og:title" content="Il chirurgo fiorentino chiamato a Milano per ricostruire un addome"/>
    <meta property="og:description" content="Il dottor Ipponi in trasferta dal San Giovanni di Dio al Cà Granda di Milano per un delicato intervento"/>
  </head>
  <body>
    <article>
      <h1>Il chirurgo fiorentino chiamato a Milano per ricostruire un addome</h1>
      <h2>Il dottor Ipponi in trasferta dal San Giovanni di Dio al Cà Granda di Milano per un delicato intervento</h2>
      <address>
        <time datetime="2019-11-21T11:56:00+00:00">21 Nov 2019, 11:56</time>
      </address>
      <p>Firenze, 21 novembre 2019 – Il dottor <b>Pier Luigi Ipponi</b>, chirurgo dell'ospedale San Giovanni Di Dio di <b>Firenze</b>, responsabile del percorso della Chirurgia della parete addominale della Ausl <b>Toscana Centro</b>, ha integrato l’équipe del reparto di chirurgia d’urgenza del Policlinico “Ca’ Granda” di <b>Milano </b>diretto dal dottor <b>Maurizio Sallusti</b>, in un complesso intervento di <b>ricostruzione dell’addome</b>.</p>
      <p>Il paziente pluri-operato era affetto da una voluminosa ernia post-incisionale, recidivata in sede di pregressa stomia colica. La collaborazione di Ipponi è stata richiesta dai colleghi dell’Ospedale Maggiore perché è uno dei massimi esperti italiani nel trattamento di questa patologia.</p>
      <p>I difetti della parete addominale sono caratterizzati da una estrema variabilità clinica, che oscilla dalla semplice ernia inguinale al disastro di parete, e richiede una notevole expertise nel trattamento delle forme più complesse.</p>
      <p>"La lunga procedura chirurgica – spiega il dottor Ipponi- è stata eseguita insieme alla giovane équipe coordinata dal dottor Marco Pagani, con cui abbiamo condiviso le difficoltà tecniche e la soddisfazione per il risultato finale”.</p>
      <p>Il dottor <b>Stefano Michelagnoli</b>, direttore del dipartimento specialistiche chirurgiche, oltre a complimentarsi con il dottor Ipponi ha sottolineato l’importanza degli scambi professionali, non solo di ambito regionale ma anche nazionale. “Come Dipartimento –ha sottolineato Michelagnoli -diamo ampio sostegno e promozione al confronto tra chirurghi ed alla conoscenza di realtà anche più avanzate, al fine del continuo miglioramento delle nostre capacità professionali. Nel caso specifico è stata richiesta la nostra collaborazione per un importante intervento che richiedeva esperienza comprovata. L'organizzazione del nostro dipartimento basata su percorsi assistenziali sta dando frutti che ci sono riconosciuti”.</p>
      <p>© Riproduzione riservata</p>
    </article>
  </body>
</html>