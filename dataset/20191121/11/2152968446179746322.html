<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/21/bsp-iska-shefyt-na-kpkonpi-pak-da-se-naznachava-ot-prezidenta.430347"/>
    <meta property="og:site_name" content="Dnes.bg"/>
    <meta property="article:published_time" content="2019-11-21T11:52:00+00:00"/>
    <meta property="og:title" content="БСП иска шефът на КПКОНПИ пак да се назначава от президента"/>
    <meta property="og:description" content="Поради тази причина левицата нямала кандидат за поста | Dnes.bg"/>
  </head>
  <body>
    <article>
      <h1>БСП иска шефът на КПКОНПИ пак да се назначава от президента</h1>
      <h2>Поради тази причина левицата нямала кандидат за поста</h2>
      <address><time datetime="2019-11-21T11:52:00+00:00">21 Nov 2019, 11:52</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Който и да оглави Антикорупционната комисия, ако го избират депутатите, няма да ги разследва обективно, нито ще има осъдени политици за корупция. Това е мнението на червената шефка Корнелия Нинова, която съобщи, че левицата отново е внесла своя закон за комисията, който предвижда председателят на КПКОНПИ да се назначава от президента.</p>
      <p>В сряда изтече срокът за номинации за шеф на Антикорупционната комисия, която остана без председател през лятото, след като Пламен Георгиев хвърли оставка заради "Апартаменгейт", а след това Министерски съвет го назначи за консул във Валенсия.</p>
      <p>Сега кандидатурите за негов наследник са само две. ГЕРБ предлага настоящия главен прокурор Сотир Цацаров, а от "Воля" излъчиха Симеон Найденов, който е депутат от партията.</p>
      <p>Корнелия Нинова пък припомни, че още при създаването на Комисията БСП беше против начина, по който е конструирана.</p>
      <p>"Тази комисия беше създадена сгрешена, времето показа, че откакто работи нито един политик от висшите етажи не е осъден, още повече, че и председателят на комисия се оказа замесен в "Апартаментгейт", коментира тя.</p>
      <p>Според нея не може депутатите да избират председателя, държавата да му плаща заплатата и да се очаква, че той ще разследва обективно политиците.</p>
      <p>Така че левицата настоява президентът да го назначава, защото държавният глава е пряко избиран от гласоподавателите.</p>
      <p>Поради тази причина БСП няма кандидат за поста, обясни още Нинова.</p>
    </article>
  </body>
</html>