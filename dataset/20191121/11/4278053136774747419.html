<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hokej.cz/kolar-se-vratil-do-dynama-v-jine-roli-po-konci-kariery-vyhledava-talenty/5043994"/>
    <meta property="og:site_name" content="Hokej.cz"/>
    <meta property="article:published_time" content="2019-11-21T11:10:00+00:00"/>
    <meta property="og:title" content="Kolář se vrátil do Dynama v jiné roli. Po konci kariéry vyhledává talenty"/>
    <meta property="og:description" content="Z někdejší skvělé pardubické formace Kolář, Koukal, Průcha už hraje vrcholový hokej jen druhý zmíněný. Petr Průcha musel skončit s ohledem na následky otřesů mozku, aktivního hraní mezi nejlepšími v tichosti nechal také Jan Kolář. Velký bojovník ale u milovaného sportu zůstal, v Dynamu působí jako skaut a vyhledává talenty."/>
  </head>
  <body>
    <article>
      <h1>Kolář se vrátil do Dynama v jiné roli. Po konci kariéry vyhledává talenty</h1>
      <address><time datetime="2019-11-21T11:10:00+00:00">21 Nov 2019, 11:10</time> by <a rel="author" href="https://www.hokej.cz/archiv-clanku/autor/67" target="_blank">Václav Jáchim</a></address>
      <p>
        <b>Z někdejší skvělé pardubické formace Kolář, Koukal, Průcha už hraje vrcholový hokej jen druhý zmíněný. Petr Průcha musel skončit s ohledem na následky otřesů mozku, aktivního hraní mezi nejlepšími v tichosti nechal také Jan Kolář. Velký bojovník ale u milovaného sportu zůstal, v Dynamu působí jako skaut a vyhledává talenty.</b>
      </p>
      <figure>
        <a href="https://hokejkashop.cz/">
          <img src="https://hokej.cz/files/images/84/hokejka-shop-700x100px.jpg"/>
        </a>
      </figure>
      <p>Osmatřicetiletý rodák z Boskovic se v předminulé sezoně představil v dresu Trutnova, pak odešel do rakouského Zell am See, kde strávil už předchozí ročník. Načež ohlásil odchod. Proběhl v tichosti, bez fanfár. Ovšem bývalý reprezentant dlouho mimo hokejové dění nezůstal.</p>
      <p>Jak informuje web Dynama, Kolář začal pro pardubický klub pracovat jako skaut, který pátrá po šikovných hráčích pro mládež i pro první mužstvo. „Spolupráce vznikla asi před měsícem. Už v létě jsem se domlouval s vedením klubu, nakonec jsme se dohodli na oblasti skautingu," uvedl Kolář pro stránky východočeského klubu.</p>
      <figure>
        <img src="https://www.hokej.cz/files/images/81/98496-017.jpg"/>
        <figcaption>Foto: Petr Kraus</figcaption>
      </figure>
      <p>Hokejista, který strávil drtivou většinu kariéry v Pardubicích, si svého času zahrál také za Beroun, Hradec Králové, Jihlavu nebo pražskou Slavii. Dvakrát se vydal do ruského Nižněkamsku a okusil Kontinentální ligu. V národním týmu absolvoval 14 mezistátních utkání, přičemž zaznamenal tři branky.</p>
      <p>Kdysi sám patřil k mladým nadějím, společně s Petry Průchou a Koukalem se probili do reprezentace. Kolář s Pardubicemi slavil tři mistrovské tituly, nyní je zpátky v jiné roli. „Jsem spíš takové nezávislé oko klubu. Když potřebují vidět nějakého hráče, tak se na něj jedu podívat. Poté připravím report o daném hráči, aby klub nemusel čerpat jen od trenérů a agentů, ale měl i svůj nezávislý pohled," vysvětlil.</p>
      <figure>
        <img src="https://www.hokej.cz/files/images/82/kolar-jan.jpg"/>
        <figcaption>Foto: hcdynamo.cz</figcaption>
      </figure>
      <p>Kolář netají, že ho nová práce baví. „Spočívá v tom, že si během utkání připravuji poznámky, vše ale zpracovávám až druhý den do reportu. Záleží, zda to předkládám sportovnímu manažerovi nebo šéftrenérovi mládeže. Je velký rozdíl, jestli skautuji hráče pro A tým nebo mládež."</p>
      <p>Při pátrání po mladých talentech sonduje jejich potenciál. Mapuje, jakým způsobem by se mohli vyvíjet, a zda budou klubu v budoucnu přínosem. „U mladých hráčů je důležité se snažit odhadnout jejich potenciál, zda není jen fyzicky vyspělý, ale je i talentovaný. Dospělí hráči by už měli být víc všestranní. Mládežnický hokej se vyvíjí od každé kategorie, takže se nedá příliš hodnotit taktický hokej," doplnil závěrem na webu Dynama.</p>
      <related>
        <a href="https://www.hokej.cz/telh-tweetuje-30-let-svobody-i-novy-strelec-co-je-spatne-v-dynamu/5043953"/>
        <a href="https://www.hokej.cz/telh-tweetuje-kruppobiti-dynamo-na-rybnik-a-nula-godly/5043887"/>
        <a href="https://www.hokej.cz/beran-zpet-mezi-elitou-v-dynamu-nehral-zapas-ale-na-zkousce-uspel/5043819"/>
        <a href="https://www.hokej.cz/brankarska-rosada-v-dynamu-stepanek-konci-ke-kacetlovi-jde-kantor/5043592"/>
      </related>
    </article>
  </body>
</html>