<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980830037.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-21T11:06:00+00:00"/>
    <meta property="og:title" content="کاهش ۴ تا ۶ درجه‌ای دمای شمال شرق کشور"/>
    <meta property="og:description" content="مدیرکل پیش‌بینی و هشدار سریع سازمان هواشناسی گفت: تا فردا (اول آذرماه) در شمال شرق کشوردمای هوا بین ۴ تا ۶ درجه سانتیگراد کاهش می‌یابد."/>
  </head>
  <body>
    <article>
      <h1>کاهش ۴ تا ۶ درجه‌ای دمای شمال شرق کشور</h1>
      <address>
        <time datetime="2019-11-21T11:06:00+00:00">21 Nov 2019, 11:06</time>
      </address>
      <p>مدیرکل پیش‌بینی و هشدار سریع سازمان هواشناسی گفت: تا فردا (اول آذرماه) در شمال شرق کشوردمای هوا بین ۴ تا ۶ درجه سانتیگراد کاهش می‌یابد.</p>
      <p>صادق ضیاییان در گفت و گو با ایسنا اظهار کرد: بر اساس تحلیل آخرین نقشه‌های هواشناسی امروز (۳۰ آبان ماه) در نوار شرقی کشور یعنی استان‌های خراسان رضوی، خراسان جنوبی، خراسان شمالی، سیستان وبلوچستان و شرق هرمزگان و بخش‌هایی از استان‌های یزد، کرمان، شرق اصفهان و شرق سمنان همچنین در سواحل دریای خزر، ارتفاعات البرز شرقی، اردبیل، شمال آذربایجان شرقی بارش پیش‌بینی می‌شود.</p>
      <p>وی افزود: بارندگی فردا (اول آذرماه) برای سواحل دریای خزر، اردبیل، شمال آذربایجان شرقی، خراسان شمالی، ارتفاعات البرز شرقی و جنوب سیستان و بلوچستان و روز شنبه (۲ آذرماه) برای سواحل دریای خزر، اردبیل و به‌صورت پراکنده برای ارتفاعات البرز شرقی، خراسان شمالی و شمال خراسان رضوی و روز یکشنبه (۳ آذرماه) برای استان گیلان و روز دوشنبه (۴ آذرماه) برای بخش‌هایی از استان‌های خوزستان، کهگیلویه و بویراحمد، شمال غرب فارس، چهارمحال و بختیاری و گیلان پیش‌بینی می‌شود.</p>
      <p>مدیرکل پیش‌بینی و هشدار سریع سازمان هواشناسی در ادامه گفت: امروز (۳۰ آبان ماه) در جنوب سیستان و بلوچستان و شرق هرمزگان و جمعه (اول آذرماه) در جنوب سیستان و بلوچستان بارش‌ها به‌صورت رگبار و رعد و برق خواهد بود. در بخش‌هایی از استان‌های خراسان رضوی، خراسان شمالی، ارتفاعات استان‌های خراسان جنوبی، یزد و کرمان، ارتفاعات البرز شرقی، اردبیل و شمال آذربایجان شرقی و روز جمعه (اول آذرماه) برای ارتفاعات البرز شرقی، اردبیل و شمال آذربایجان شرقی بارش برف پیش‌بینی می‌شود.</p>
      <p>به گفته ضیاییان امروز (۳۰ آبان ماه) خلیج فارس، تنگه هرمز و دریای عمان و فردا (اول آذرماه) دریای عمان و از امروز تا روز شنبه دریای خزر مواج پیش‌بینی می‌شود. </p>
      <p>ضیاییان درباره وضعیت جوی پایتخت طی دو روز آینده اظهارکرد: آسمان تهران فردا (اول آذر ماه) کمی ابری در بعداز ظهر افزایش ابر و گاهی وزش باد خواهد بود و بیشترین و کمترین دمای این روز ۸ و ۱- سانتیگراد پیش‌بینی می‌شود. آسمان پایتخت پس فردا (۲ آذرماه) نیمه‌ابری،گاهی افزایش ابر و وزش باد خواهد بود و دمای هوا در گرمترین و سردترین زمان به ۶ و صفر درجه سانتیگراد می‌رسد.</p>
    </article>
  </body>
</html>