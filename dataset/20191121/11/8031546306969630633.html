<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109312-Boyko-Borisov%253A-Balgariya-e-dardzava-za-primer-v-borbata-s-kontrabandata"/>
    <meta property="og:site_name" content="Канал 3"/>
    <meta property="article:published_time" content="2019-11-21T11:06:00+00:00"/>
    <meta property="og:title" content="Бойко Борисов: България е държава за пример в борбата с контрабандата"/>
    <meta property="og:description" content="Изграждането на Коридор № 8 ще бъде от полза за целия регион, включително и за Хърватия, допълни премиерът"/>
  </head>
  <body>
    <article>
      <h1>Бойко Борисов: България е държава за пример в борбата с контрабандата</h1>
      <h2>Изграждането на Коридор № 8 ще бъде от полза за целия регион, включително и за Хърватия, допълни премиерът</h2>
      <address>
        <time datetime="2019-11-21T11:06:00+00:00">21 Nov 2019, 11:06</time>
      </address>
      <p><b>"От Северна Македония обявиха, че ЕС и НАТО са приоритет и настоях това да бъде декларативно, защото за да може една страна да върви уверено към ЕС и НАТО, всички основни системни партии трябва да са го декларирали, осмислили и приели и антибългарската реторика трябва да бъде не само забравена, но и да са убедени, че тя не е вярна. Когато някой от вас (от Северна Македония, б.р.) каже, че България е фашистки окупатор, в България това означава, че ние не трябва да ви помагаме по никакъв начин, защото ние не сме били окупатор на никого. Прочитът на историята е такъв, какъвто историците са го казали".<br/></b> </p>
      <p>Това заяви министър-председателят Бойко Борисов пред журналисти в Загреб след срещата му с хърватския премиер Андрей Пленкович.</p>
      <p>"Г-жа Естер (Естер де Ланге, зам.-председател на ЕНП) е един от приятелите на България. Тя дойде до нас, прелетя над границите, разгледа нашите центрове за контрол по границите и каза, че е изключително впечатлена. Считам, че това е важно, защото може да убеди своите приятели и опоненти в Холандия това, което е видяла. Защото ние не сме само държава, която се справя с миграционния поток, но и ние сме държава за пример за борба с контрабандата, с което не може да се похвали никой друг в Европа и Холандия го отчита", коментира още Борисов.</p>
      <p>
        <b>"Изграждането на транспортния Коридор № 8 ще бъде от полза за целия регион, включително и за Хърватия", каза още Борисов. Двамата </b>
        <b>премиери </b>
        <b>разговаряха в рамките на работното посещение на българския премиер в Хърватия.</b>
      </p>
      <figure>
        <img src="http://kanal3.bg/userfiles/images/7483375.jpg"/>
      </figure>
      <p>"Европейската интеграция на Западните Балкани ще продължи да бъде сред основните външнополитически приоритети на България, тъй като тя е инструмент за постигане на стабилност, мир и просперитет в региона. Оценяваме силно заявения ангажимент от страна на предстоящото Хърватско председателство за приемственост по темата от нашето председателство", посочи той.</p>
      <p> </p>
      <p>Във фокуса на срещата бяха консултациите по приоритетите на предстоящото Хърватско председателство на Съвета на ЕС през първата половина на 2020 г., което ще продължи да работи за европейския път на шестте държави от региона. Темата бе поставена високо в дневния ред на ЕС от Българското председателство и бе продължена от австрийското, румънското и сегашното финландско председателство. Бъдещето на Западните Балкани е в ЕС, категорични бяха премиерите Борисов и Пленкович.</p>
      <p> </p>
      <p>"Не е възможно да постигнем социално и икономическо сближаване в Европа, ако не подобрим транспортната, енергийната и цифровата инфраструктура в региона и целия ЕС", отбеляза премиерът Борисов пред Пленкович. Българският министър-председател приветства приемствеността между нашето и предстоящото Хърватско председателство по ключови теми от европейския дневен ред, както и по този толкова важен въпрос – инфраструктурната свързаност.</p>
      <p> </p>
      <p>"От особено значение е да се справим с изтичането на мозъци от нашия регион. По тази причина високо оценявам инициативите за младите хора и за създаването на по-добри условия за работа и обучение в техните страни", посочи премиерът Бойко Борисов. Той заяви подкрепата на страната ни за приоритетните теми на Хърватското председателство като преговорите за новия бюджет на ЕС, задълбочаването на Единния пазар и цифровизацията, инвестирането в образованието и иновациите, които са в основата на нашата конкурентоспособност в глобализирания свят.</p>
      <p> </p>
      <p>Двамата министър-председатели обсъдиха задълбочаването на търговското и икономическото сътрудничество между България и Хърватия, както и потенциала за насърчаване на инвестициите и привличането на взаимни инвеститори. Перспективни области за партньорство между българските и хърватските компании са инфраструктурните проекти, туризма, хранителната промишленост, информационните и телекомуникационните технологии, енергетиката.</p>
      <p> </p>
      <p>"Споделяме общи интереси по отношение на регионалните инфраструктурни проекти. Затова смятаме, че изграждането на транспортния Коридор № 8 ще бъде от полза за целия регион, включително и за Хърватия, тъй като ще предостави алтернативен маршрут до Черно море – и по-нататък към Каспийския регион и Централна Азия", каза още премиерът Борисов.</p>
      <p> </p>
      <p>Българският министър-председател подчерта, че двете държави съвместно трябва да подкрепят европейската политика за укрепване на енергийната инфраструктура и развитието на проекти, имащи за цел диверсификация на маршрутите и източниците на природен газ.</p>
      <p> </p>
      <p>"Разглеждаме като еднакво важни проектите за интерконекторна връзка Гърция - България и терминала за втечнен природен газ на хърватския остров Кърк", очерта премиерът Борисов. В същия контекст проектът за изграждане на газов хъб на територията на България има за цел да създаде необходимата инфраструктура, свързваща газовите пазари на ЕС със страните от Енергийната общност (Сърбия, Република Северна Македония, Босна и Херцеговина).</p>
      <p> </p>
      <p>В рамките на разговора Борисов и Пленкович дадоха висока оценка също на възходящата тенденция в двустранното културно и образователно сътрудничество. Българският премиер остави послание в "Златната книга" в институцията с пожелание – "За успеха на България и Хърватия".</p>
      <related>
        <h4>Още по темата</h4>
        <a href="http://kanal3.bg/news/world/europe/109286-Merkel-ne-modze-da-se-naradva-na-Boyko-Borisov-v-Zagreb-%2528SNIMKI%2529"/>
        <a href="http://kanal3.bg/news/comments/109278-Borisov%253A-Potresen-sam-ot-deystviyata-na-sekretarkite-na-bolnichnite-direktori"/>
        <a href="http://kanal3.bg/news/bulgaria/politics/109246-Borisov-shte-e-na-rabotno-poseshtenie-v-Harvatiya-na-20-i-21-noemvri"/>
      </related>
    </article>
  </body>
</html>