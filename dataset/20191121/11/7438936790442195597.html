<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Ostrava-Rekonstrukce-Domu-kultury-Poklad-uspesne-pokracuje-604151"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-21T11:38:00+00:00"/>
    <meta property="og:title" content="Ostrava: Rekonstrukce Domu kultury Poklad úspěšně pokračuje"/>
    <meta property="og:description" content="Oprava Domu kultury Poklad v Porubě úspěšně pokračuje. Nová střešní krytina je už položená na obou křídlech objektu a dokončuje se oprava střechy nad ochozy. V bočních částech budovy jsou již dokončeny vnitřní omítky, hotová je hydroizolace památkově chráněné střední části, dostavují se výtahové šachty a začíná se pokládat podlaha ve velkém tanečním sále."/>
  </head>
  <body>
    <article>
      <h1>Ostrava: Rekonstrukce Domu kultury Poklad úspěšně pokračuje</h1>
      <address>
        <time datetime="2019-11-21T11:38:00+00:00">21 Nov 2019, 11:38</time>
      </address>
      <p>
        <b>Oprava Domu kultury Poklad v Porubě úspěšně pokračuje. Nová střešní krytina je už položená na obou křídlech objektu a dokončuje se oprava střechy nad ochozy. V bočních částech budovy jsou již dokončeny vnitřní omítky, hotová je hydroizolace památkově chráněné střední části, dostavují se výtahové šachty a začíná se pokládat podlaha ve velkém tanečním sále.</b>
      </p>
      <p>Montuje se vzduchotechnika, rozvody vody a kanalizace, staví se nové zděné příčky. Rekonstrukci provádí Společnost Poklad Z+G+R, práce v hodnotě 355 milionů korun by měla dokončit v lednu roku 2021. Zároveň s objektem kulturního domu se bude upravovat také jeho nejbližší okolí, zejména prostranství před vstupem. Opraveny budou přístupové komunikace a vysazena bude náhradní zeleň.</p>
      <p>„K dnešnímu dni mohu konstatovat, že spolupráce se zhotovitelem probíhá úspěšně. Jedná se o starý dům, navíc třetí fázi rekonstrukce a jako na každé jiné stavbě se průběžně objevují nové skutečnosti, které je potřeba řešit. Ty se řeší aktivně, průběžně a věcně. Stavba tedy aktuálně probíhá dle plánu, pevně věřím, že to tak půjde i nadále," řekla náměstkyně primátora pro investice Zuzana Bajgarová.</p>
      <p>Na interiéry objektu bude vyhlášena v závěru roku 2020 samostatná veřejná zakázka. Nebyly součástí stavebních prací, které realizuje Společnost Poklad Z+G+R. Dodány budou do května 2021 tak, aby k otevření kulturního domu došlo v červnu 2021.</p>
      <figure>
        <img src="https://cms.parlamentnilisty.cz/edition_files/uploaded-images/850663ee-67b7-473c-8c70-673fe3a8b9b1.jpg"/>
      </figure>
      <p>Návštěvníkům poté bude k dispozici divadelní sál pro 420 lidí, společenský sál, malý divadelní sál pro 100 osob, cvičební sál, tři multifunkční učebny, minikino pro přibližně 60 lidí a dva salónky. Příjemným místem ke společenskému setkávání a osvěžení bude i restaurace s terasou a klubovým prostorem.</p>
      <p>„Podle toho, jak se Poklad nyní proměňuje, se mají obyvatelé Poruby opravdu na co těšit. Jediný kulturní dům v tomto mladém obvodu bude mít konečně reprezentativní vzhled a výborné podmínky pro konání rozličných společenských i kulturních akcí," doplnil náměstek primátora Zbyněk Pražák.</p>
      <p>Rada města Ostravy rozhodla o výběru dodavatele a uzavření smlouvy o dílo na realizaci stavby letos v dubnu. Cena 354,986 milionu korun, kterou nabídla Společnost Poklad Z+G+R , tvořená společnostmi Zlínstav, Geosan Group a Ridera Stavební byla nejnižší z osmi nabídek.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Ostrava-Tyden-techniky-s-univerzitami-na-Maticnim-gymnaziu-603929"/>
        <a href="https://www.parlamentnilisty.cz/politika/obce-volicum/Ostrava-chce-zpet-pozemky-na-Kostelnim-namesti-603579"/>
        <a href="https://www.parlamentnilisty.cz/politika/obce-volicum/Ostrava-slavi-30-vyroci-sametu-603522"/>
        <a href="https://www.parlamentnilisty.cz/politika/obce-volicum/Ostrava-Projekt-s-tematem-svobody-oslovi-studenty-skol-i-verejnost-603212"/>
      </related>
    </article>
  </body>
</html>