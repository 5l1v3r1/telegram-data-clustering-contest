<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/21/giovani-formazione-ed-imprese-tavolo-di-lavoro-promosso-da-cna/1327550/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-21T11:33:05+00:00"/>
    <meta property="og:title" content="Giovani, formazione ed imprese: tavolo di lavoro promosso da Cna"/>
    <meta property="og:description" content="MACERATA - L'appuntamento in programma sabato alle 9,30 all’auditorium dell’università"/>
  </head>
  <body>
    <article>
      <h1>Giovani, formazione ed imprese: tavolo di lavoro promosso da Cna</h1>
      <h2>MACERATA - L'appuntamento in programma sabato alle 9,30 all’auditorium dell’università</h2>
      <address><time datetime="2019-11-21T11:33:05+00:00">21 Nov 2019, 11:33</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F21%2Fgiovani-formazione-ed-imprese-tavolo-di-lavoro-promosso-da-cna%2F1327550%2F">Condividi3</a><a href="https://twitter.com/intent/tweet?text=Giovani%2C+formazione+ed+imprese%3A++tavolo+di+lavoro+promosso+da+Cna&amp;url=https%3A%2F%2Fwww.cronachemaceratesi.it%2F2019%2F11%2F21%2Fgiovani-formazione-ed-imprese-tavolo-di-lavoro-promosso-da-cna%2F1327550%2F">Tweet</a>Email3 Condivisioni</p>
      <p> </p>
      <p> </p>
      <p><b>Se da una parte il mondo delle imprese chiede alle agenzie formative di professionalizzare maggiormente gli studenti in modo da renderli pronti per l’ingresso nel mondo del lavoro, dall’altra parte gli istituti formativi, necessariamente generalisti, chiedono più disponibilità al sistema produttivo per accogliere gli studenti volenterosi di fare esperienza sul campo. Intorno a questo dilemma ruota l’incontro promosso da Cna Macerata in programma la mattinata di sabato 23 novembre all’auditorium dell’università di Macerata.</b> Sul tavolo dei relatori saranno rappresentate tutte le parti in causa: scuola e università, sindacati dei lavoratori e delle imprese, decisori politici e istituzioni. Pungolati dall’esperto giornalista del Corriere della Sera Mario Sensini, la professoressa Pamela Lattanzi di Unimc, il dirigente del Liceo Cantalamessa di Macerata professor Claudio Mengoni, Silvia Spinaci responsabile Cisl Macerata, Luciano Ramadori direttore Cna Macerata e gli onorevoli Mirella Emiliozzi e Tullio Patassini, presenteranno ciascuno le esigenze e le disponibilità dell’ambito rappresentato. <b>«Sarà l’occasione per aprire un canale di dialogo e per avviare efficaci collaborazioni che portino reciproca utilità – anticipa Luciano Ramadori – investire nella formazione è una strategia sicuramente vincente sia per le grandi che per le piccole imprese. La Cna si rende disponibile sia per condividere le esigenze degli artigiani e delle imprese con il mondo dell’istruzione scolastica e della formazione, sia a raccogliere le necessità di scuole e università per avvicinare i loro studenti al posto di lavoro disponibile»</b>. Precederà il talk show la testimonianza di una (ex)ragazza che caparbiamente e grazie alla sua tenacia è riuscita ad incontrare, e poi a diventar amica, niente di meno che della rock star italiana più amata di sempre: Vasco Rossi. Alessandra Garatti dimostrerà con la sua storia che non è mai sbagliato seguire la propria vocazione e tentare di mettere a frutto il proprio talento nell’ambito che più ci appassiona. La Garatti nel presentare il suo libro “Vasco andata e ritorno”, mostrerà foto inedite e racconterà curiosi aneddoti dell’amicizia che sembrava impossibile. Al termine della sessione di lavoro, un sobrio buffet dividerà la parte pubblica della giornata dall’assemblea provinciale Cna riservata agli associati con l’approvazione di un bilancio annuale che testimonia un’associazione in gran salute e con molte prospettive di crescita all’orizzonte.</p>
    </article>
  </body>
</html>