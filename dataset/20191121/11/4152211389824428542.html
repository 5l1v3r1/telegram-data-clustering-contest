<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/592637/%E0%A6%AA%E0%A6%BF%E0%A6%87%E0%A6%B8%E0%A6%BF%E0%A6%B0-%E0%A7%A7%E0%A7%AB-%E0%A6%AA%E0%A6%B0%E0%A7%80%E0%A6%95%E0%A7%8D%E0%A6%B7%E0%A6%BE%E0%A6%B0%E0%A7%8D%E0%A6%A5%E0%A7%80%E0%A6%B0-%E0%A6%AC%E0%A6%B9%E0%A6%BF%E0%A6%B7%E0%A7%8D%E0%A6%95%E0%A6%BE%E0%A6%B0-%E0%A6%95%E0%A7%87%E0%A6%A8-%E0%A6%85%E0%A6%AC%E0%A7%88%E0%A6%A7-%E0%A6%A8%E0%A7%9F"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-21T11:43:00+00:00"/>
    <meta property="og:title" content="পিইসির ১৫ পরীক্ষার্থীকে বহিষ্কার কেন অবৈধ নয়: হাইকোর্ট"/>
    <meta property="og:description" content="প্রাথমিক সমাপনী পরীক্ষায় (পিইসি) ১৫ শিক্ষার্থীকে বহিষ্কার আদেশ কেন অবৈধ ঘোষণা করা হবে না, তা জানতে চেয়ে রুল জারি করেছেন হাইকোর্ট। একইসঙ্গে ওই ১৫ শিক্ষার্থীর পরীক্ষা নিতে কেন নির্দেশ দেওয়া হবে না এবং প্রাথমিক শিক্ষা অধিদফতর থেকে ২০১৮ সালের ১৮ ডিসেম্বর জারি করা নির্দেশনার ১১ নম্বর..."/>
  </head>
  <body>
    <article>
      <h1>পিইসির ১৫ পরীক্ষার্থীকে বহিষ্কার কেন অবৈধ নয়: হাইকোর্ট</h1>
      <address><time datetime="2019-11-21T11:43:00+00:00">21 Nov 2019, 11:43</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2017/05/28/26b4c4a9d5fdfb59b4b301d21076d091-592ad3dce41aa.jpg"/>
      </figure>
      <p>প্রাথমিক সমাপনী পরীক্ষায় (পিইসি) ১৫ শিক্ষার্থীকে বহিষ্কার আদেশ কেন অবৈধ ঘোষণা করা হবে না, তা জানতে চেয়ে রুল জারি করেছেন হাইকোর্ট। একইসঙ্গে ওই ১৫ শিক্ষার্থীর পরীক্ষা নিতে কেন নির্দেশ দেওয়া হবে না এবং প্রাথমিক শিক্ষা অধিদফতর থেকে ২০১৮ সালের ১৮ ডিসেম্বর জারি করা নির্দেশনার ১১ নম্বর অনুচ্ছেদ কেন অবৈধ ঘোষণা করা হবে না, তাও জানতে চেয়েছেন আদালত। বৃহস্পতিবার (২১ নভেম্বর) একটি জাতীয় দৈনিকে প্রকাশিত প্রতিবেদন আমলে নিয়ে বিচারপতি এম. ইনায়েতুর রহিম ও বিচারপতি মো. মোস্তাফিজুর রহমানের হাইকোর্ট বেঞ্চ এসব রুল জারি করেন।</p>
      <p>আগামী ১০ ডিসেম্বরের মধ্যে প্রাথমিক ও গণশিক্ষা মন্ত্রণালয় সচিব, প্রাথমিক শিক্ষা অধিদফতরের মহাপরিচালকসহ চার জনকে রুলের জবাব দিতে বলা হয়েছে।<br/>এর আগে, গত ১৯ নভেম্বর একটি জাতীয় দৈনিকে ‘পিইসি পরীক্ষায় শিশু বহিষ্কার কেন’ শিরোনামে একটি প্রতিবেদন প্রকাশিত হয়। প্রতিবেদনে বলা হয়, পিইসি পরীক্ষায় ১৯ নভেম্বর পর্যন্ত ১৫ জনকে বহিষ্কার করা হয়েছে। প্রতিবেদনটি আদালতের নজরে আনেন আইনজীবী জামিউল হক ফয়সাল। সঙ্গে ছিলেন এম মাহমুদুল হাসান, গাজী ফরহাদ রেজা ও মো. ফয়জুল্লাহ ফয়েজ।</p>
      <p>আদালতে শুনানির সময় আইনজীবী জামিউল হক ফয়সাল বলেন, ‘বহিষ্কৃত শিক্ষার্থীদের বয়স ১০-১১ বছর। এ বয়সের একজন শিশুকে বহিষ্কার করলে তার মনোজগতে বিরূপ প্রভাব ফেলবে। তাদের বহিষ্কার করা উচিত হয়নি। এই শিক্ষার্থীদের বহিষ্কার না করে অন্য কোনও উপায় অবলম্বন করা যেতো।’</p>
      <p>উল্লেখ্য, প্রাথমিক শিক্ষা অধিদফতরের ২০১৮ সালের নির্দেশনার ১১ নম্বর অনুচ্ছেদে ‘শৃঙ্খলা লঙ্ঘনকারীর বিরুদ্ধে ব্যবস্থা’র বিষয়টি উল্লেখ রয়েছে।</p>
      <footer>/বিআই/এমএনএইচ/</footer>
    </article>
  </body>
</html>