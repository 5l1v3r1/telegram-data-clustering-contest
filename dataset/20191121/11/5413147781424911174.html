<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilizujeme.cz/clanky/google-chce-predelat-android-mel-by-se-jeste-vic-priblizit-linuxu"/>
    <meta property="og:site_name" content="Mobilizujeme"/>
    <meta property="article:published_time" content="2019-11-21T11:21:59+00:00"/>
    <meta property="og:title" content="Google chce předělat Android. Měl by se ještě víc přiblížit Linuxu"/>
    <meta property="og:description" content="Google se sice hodně snaží, ale jak fragmentaci Androidu, tak nepříliš ukázkové podpoře napříč výrobci úplně zabránit nedokáže. To by se ale mohlo v blízké budoucnosti zásadně změnit. TIP: Jaké"/>
  </head>
  <body>
    <article>
      <h1>Google chce předělat Android. Měl by se ještě víc přiblížit Linuxu</h1>
      <address><time datetime="2019-11-21T11:21:59+00:00">21 Nov 2019, 11:21</time> by <a rel="author">Tomáš Richter</a></address>
      <p>Google se sice hodně snaží, ale jak fragmentaci Androidu, tak nepříliš ukázkové podpoře napříč výrobci úplně zabránit nedokáže. To by se ale mohlo v blízké budoucnosti zásadně změnit.</p>
      <figure>
        <img src="https://mobilizujeme.cz/wp-content/uploads/2019/11/Project-Treble-vs-new-Android-Generic-Kernel-1.jpg"/>
      </figure>
      <blockquote>TIP: <a href="https://mobilizujeme.cz/clanky/dostanete-nejnovejsi-android-10-q-velky-prehled/3">Jaké smartphony dostanou nový Android 10? (aktualizováno)</a></blockquote>
      <p>Možná si na to ještě vzpomenete. Kvůli problémům v souvislosti s vágní podporou výrobců Google před dvěma roky představil <a href="https://mobilizujeme.cz/stitky/project-treble">Projekt Treble</a>. Ten přišel s nástupem Androidu 8.0 Oreo. V kostce představoval reorganizaci architektury Androidu a přechod na modulární způsob struktury systému. Proprietární úpravy (nadstavby) výrobců byly odděleny od kořenového systému.</p>
      <p>To mělo umožnit pravidelné a rychlé aktualizace ve frekvencích velmi podobných té u Pixelů. Pro výrobce to ale znamenalo vcelku zásadní problém, museli kompletně předělat stávající firmware.</p>
      <h3>Treble pomohl, ale to nestačí</h3>
      <p>Co si budeme povídat. Ne všem se do toho chtělo anebo se tomu vyhýbali a všemožně to oddalovali. Přesto tento krok nebyl úplně marný a sám Google potvrdil, že právě Treble stojí za tím, že Android 9 Pie se oproti předchůdci dostal na telefony dvakrát rychleji. Ale to je mu pořád málo.</p>
      <p>Ti z vás, byť jen trošku znalí, asi tuší, v čem je problém. Je jím linuxové jádro. To nejprve upravuje Google, pak výrobci čipsetů, kteří jej napasují na danou platformu, a jako poslední výrobci telefonů. Ti trhy penetrují stále dalšími a dalšími telefony, takže je vcelku hodně obtížné mezi nimi vůbec najít nějaké kompatibilní kernely (jádro operačního systému – pozn. redakce).</p>
      <figure>
        <img src="https://mobilizujeme.cz/wp-content/uploads/2019/11/Project-Treble-vs-new-Android-Generic-Kernel-Comparison.jpg"/>
      </figure>
      <h3>Chceme jednotný linuxový kernel</h3>
      <p>A to chce Google změnit. Jak? Jeho vývojáři si docela vážně pohrávají s myšlenkou jednotného linuxového kernelu s dedikovanými moduly pro Android. Prostě chtějí stejný “základ” pro všechny, který se pak bude dále doplňovat; ať už o binární kódy samotných vývojářů, nebo ovladače pro daný čipset a hardware, který zajistí výrobce. Tomu to dost zásadně usnadní práci, protože v případě dvou telefonů, které mají identický hardware, ale například jiné procesory, prostě jen dodá potřebný softwarový balíček právě pro něj.</p>
      <p>Cíl je zde jasný, a to dostat Android na úroveň klasických linuxových distribucí, tj. společné jádro spolu s proprietárními ovladači, které může teoreticky fungovat na více zařízeních. A kdy že se této změny dočkáme? Upřímně, nemáme tušení, protože v tomto ohledu je Google klasický tajnůstkář.</p>
      <h4>SOUVISEJÍCÍ</h4>
      <ol>
        <li>
          <a href="https://mobilizujeme.cz/clanky/google-stoji-za-huawei-a-chce-aby-i-nadale-vyuzival-plnou-verzi-androidu">Google stojí za Huawei a chce, aby i nadále využíval plnou verzi Androidu</a>
        </li>
        <li>
          <a href="https://mobilizujeme.cz/clanky/google-posiluje-sve-rady-podle-vseho-chce-vyvijet-vlastni-cipset">Google posiluje své řady, podle všeho chce vyvíjet vlastní čipset</a>
        </li>
        <li>
          <a href="https://mobilizujeme.cz/clanky/google-se-prida-k-applu-do-tri-let-chce-mit-jen-recyklovatelne-pixely">Google se přidá k Applu. Do tří let chce mít jen recyklovatelné Pixely</a>
        </li>
      </ol>
    </article>
  </body>
</html>