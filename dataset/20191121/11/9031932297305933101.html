<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-21/zapasowy-rurociag-do-oczyszczalni-czajka-czeka-na-rozbiorke/"/>
    <meta property="og:site_name" content="Polsat News"/>
    <meta property="article:published_time" content="2019-11-21T11:53:00+00:00"/>
    <meta property="og:title" content="Zapasowy rurociąg do oczyszczalni &quot;Czajka&quot; czeka na rozbiórkę"/>
    <meta property="og:description" content="Trzy firmy chcą rozbierać zapasowy rurociąg, który zbudowano po awarii kolektora odprowadzającego ścieki do stołecznej oczyszczalni &quot;Czajka&quot;. Trwa procedura przetargowa, w wyniku której zostanie wyłoniony wykonawca – poinformował rzecznik Państwowego Gospodarstwa Wodnego Wody Polskie Sergiusz Kieruzel."/>
  </head>
  <body>
    <article>
      <h1>Zapasowy rurociąg do oczyszczalni "Czajka" czeka na rozbiórkę</h1>
      <address>
        <time datetime="2019-11-21T11:53:00+00:00">21 Nov 2019, 11:53</time>
      </address>
      <p>
        <b>Trzy firmy chcą rozbierać zapasowy rurociąg, który zbudowano po awarii kolektora odprowadzającego ścieki do stołecznej oczyszczalni "Czajka". Trwa procedura przetargowa, w wyniku której zostanie wyłoniony wykonawca – poinformował rzecznik Państwowego Gospodarstwa Wodnego Wody Polskie Sergiusz Kieruzel.</b>
      </p>
      <related>
        <a href="https://www.polsatnews.pl/wiadomosc/2019-11-13/kolektory-oczyszczalni-czajka-naprawione-prezydent-warszawy-dokonal-inspekcji/"/>
      </related>
      <p>- Obecnie procedowany jest przetarg na rozbiórkę stałych elementów rurociągu. Zgłosiło się trzech oferentów - poinformował Sergiusz Kieruzel. Dodał, że do czasu wyłonienia wykonawcy, który zdemontuje całą konstrukcję, będą prowadzone prace z zabezpieczeniem terenu nad Wisłą.</p>
      <p>Rzecznik wyjaśnił, że nadal prowadzone są prace demontażowe i wywóz sprzętu ruchomego z awaryjnej przepompowni zbudowanej koło mostu Marii Skłodowskiej-Curie. W przepompowni było 12 pomp o wielkiej wydajności, które tłoczyły ścieki do rurociągu.</p>
      <p>
        <a href="https://www.polsatnews.pl/wiadomosc/2019-11-18/ogromne-koszty-naprawy-kolektorow-sciekowych-oczyszczalni-czajka/?ref=wyszukiwarka">PRZECZYTAJ:Wzrosną koszty naprawy kolektorów ściekowych oczyszczalni "Czajka</a>
      </p>
      <p>
        <b>Rozpocznie się demontaż przeprawy przez rzekę</b>
      </p>
      <p>Rzecznik prasowy Wydziału Działań Komunikacyjnych Dowództwa Generalnego Rodzajów Sił Zbrojnych ppłk Marek Pawlak przekazał w środę, że po rozebraniu rurociągu, który został ułożony na moście pontonowym, rozpocznie się demontaż przeprawy przez rzekę. W akcji tej weźmie udział 170 żołnierzy z 2. pułku inżynieryjnego i 2. pułku saperów.</p>
      <p>Pod koniec sierpnia doszło do awarii dwóch nitek kolektora odprowadzającego ścieki do oczyszczalni "Czajka". Miejskie Przedsiębiorstwo Wodociągów i Kanalizacji zdecydowało, by zrzucać ścieki do Wisły. W reakcji na to premier Mateusz Morawiecki podjął decyzję o budowie tymczasowego rurociągu, którym ścieki były przepompowywane do oczyszczalni.</p>
      <p>Bypass tworzyły dwie nitki rurociągu o długości ponad 1 km każda i średnicy 1 m. Część przechodząca przez Wisłę została ułożona na moście pontonowym, który zbudowało wojsko. W tym czasie na zlecenie MPWiK naprawiono kolektor. W minioną sobotę popłynęły nim ścieki. </p>
      <p>
        <a href="https://www.polsatnews.pl/wideo/pogrzeb-21-latka-z-konina-mobilizacja-policji_6760091/">WIDEO - Pogrzeb 21-latka z Konina. Mobilizacja policji</a>
      </p>
      <figure>
        <img src="https://r.dcs.redcdn.pl/http/o2/redefine/cp/4x/4xuntjkxvu7sny4k33ignba83dk81te9.jpg"/>
      </figure>
    </article>
  </body>
</html>