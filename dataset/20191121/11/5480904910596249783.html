<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/kreml-veri-ze-spionazni-afera-v-srbsku-neposkodi-vztahy-s-ruskem/1823597?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T11:24:00+00:00"/>
    <meta property="og:title" content="Kreml věří, že špionážní aféra v Srbsku nepoškodí vztahy s Ruskem"/>
    <meta property="og:description" content="Moskva - Ruské vedení doufá, že rozruch kolem údajného verbování srbských zpravodajských agentů ruskou tajnou službou neovlivní vztahy mezi Moskvou a Bělehradem. V Moskvě to dnes novinářům řekl kremelský mluvčí Dmitrij Peskov. Reagoval na špionážní aféru kolem tajně pořízeného videa, na němž ruský špion předává peníze vysoce postavenému srbskému činiteli."/>
  </head>
  <body>
    <article>
      <h1>Kreml věří, že špionážní aféra v Srbsku nepoškodí vztahy s Ruskem</h1>
      <address><time datetime="2019-11-21T11:24:00+00:00">21 Nov 2019, 11:24</time> by <a rel="author" href="http://www.ctk.cz/" target="_blank">ČTK</a></address>
      <p>Moskva - Ruské vedení doufá, že rozruch kolem údajného verbování srbských zpravodajských agentů ruskou tajnou službou neovlivní vztahy mezi Moskvou a Bělehradem. V Moskvě to dnes novinářům řekl kremelský mluvčí Dmitrij Peskov. Reagoval na špionážní aféru kolem tajně pořízeného videa, na němž ruský špion předává peníze vysoce postavenému srbskému činiteli.</p>
      <p>Ruským špionem má být pracovník vojenské rozvědky GRU Georgij Kleban, který je údajně spojkou pro kontakt zverbovaného Srba s Moskvou. Srbský prezident Aleksandar Vučić nařídil záležitost vyšetřit. Premiérka Ana Brnabičová novinářům řekla, že případem se na prezidentův pokyn zabývá vojenská zpravodajská služba VBA.</p>
      <p>"Nevíme, co je to za incident, je třeba se v tom zorientovat," konstatoval dnes Peskov. "Jsme přesvědčeni, že vztahy mezi Ruskem a Srbskem mají natolik speciální, partnerský, bratrský a spojenecký charakter, že je nemůže nic ovlivnit," prohlásil mluvčí.</p>
      <p>Pro srbskou vládu je aféra citlivou záležitostí. Proklamovanou prioritou její zahraniční politiky je směřování do Evropské unie, avšak bez ohrožení tradičně přátelských vztahů s Ruskem. Moskva stojí za Bělehradem při odmítání uznat nezávislost Kosova a dodává Srbsku zbraně.</p>
    </article>
  </body>
</html>