<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/z-vozilom-trcil-v-drog-elektricne-napeljave"/>
    <meta property="og:site_name" content="Primorske novice"/>
    <meta property="article:published_time" content="2019-11-21T11:30:37+00:00"/>
    <meta property="og:title" content="Z vozilom podrl drog električne napeljave"/>
    <meta property="og:description" content="Danes ob 8.45 je bila policija obveščena, da je 56-letni voznik iz Ilirske Bistrice na Topolcu trčil v drog električne napeljave in ga podrl."/>
  </head>
  <body>
    <article>
      <h1>Z vozilom podrl drog električne napeljave</h1>
      <address><time datetime="2019-11-21T11:30:37+00:00">21 Nov 2019, 11:30</time> by <a rel="author">Spletno uredništvo</a></address>
      <p>
        <b>Danes ob 8.45 je bila policija obveščena, da je 56-letni voznik iz Ilirske Bistrice na Topolcu trčil v drog električne napeljave in ga podrl.</b>
      </p>
      <figure>
        <img src="https://static.primorske.si/foto/highres/gnweb/720651_policija7.jpg"/>
        <figcaption>Foto: Leo Caharija</figcaption>
      </figure>
      <p><b>ILIRSKA BISTRICA</b> &gt; Cesta je bila zaprta za promet, promet pa preusmerjen preko Knežaka. Voznika, ki je po prvih podatkih huje poškodovan, so odpeljali v ljubljanski univerzitetni klinični center. Odrejen je strokovni pregled. Ob 10.10 je bil zaključen ogled kraja prometne nesreče, promet je ponovno stekel.</p>
      <h3>Voznica je kričala in se nedostojno vedla do policistov</h3>
      <p>V Izoli je včeraj popoldne na parkirišču, kjer je imel prijavitelj parkiran svoj avto, mimo pripeljalo vozilo in pri mimo vožnji oplazilo njegovo vozilo. Policisti so izsledili 20-letno povzročiteljico iz Kopra.</p>
      <p>Odrejen preizkus alkoholiziranosti je pokazal 0,43 miligramov alkohola v litri izdihanega zraka. Med postopkom je pričela kričati, do policistov pa se je nedostojno vedla. Kljub opozorilom se ni umirila, zato so jo pridržali. Ker nima veljavnega vozniškega dovoljenja, so ji zasegli vozilo, sledi pa obdolžilni predlog in plačilni nalog zaradi kršitev javnega reda in miru.</p>
      <h3>Trčil v peško</h3>
      <p>Včeraj ob 17.15 je v Postojni 75-letni voznik z avtomobilom na prehodu za pešce trčil v 71-letno peško. Poškodovano so odpeljali v postojnski zdravstveni dom, nato pa v izolsko bolnišnico. Povzročitelju sledi globa.</p>
      <h3>Iz hiše je odnesel denar, nakit ...</h3>
      <p>V Kopru je včeraj nekdo vlomil v hišo. Pregledal je prostore, zatem pa odnesel nakit, denar in druge vredne predmete.</p>
      <h3>Vozil pod vplivom alkohola</h3>
      <p>Ob 3.05 so imeli policisti v Hrvatinih v postopku 44-letnega voznika avtomobila. Vozil je pod vplivom alkohola (alkotest je pokazal 1,07 miligrama alkohola v litru izdihanega zraka) in po poteku veljavnosti registracije. Registrske tablice so mu zasegli, vozniku pa odredili pridržanje. Sledi mu obdolžilni predlog.</p>
    </article>
  </body>
</html>