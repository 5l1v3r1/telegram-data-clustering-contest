<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/ukrajinci-doviryayut-predstoyatelyam-vsih-velikih-cerkov-krim-kirila-sociologi-641426.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T11:00:24+00:00"/>
    <meta property="og:title" content="Українці довіряють предстоятелям всіх великих Церков, крім Кирила - соціологи"/>
    <meta property="og:description" content="Більшість українців довіряють Церкві - опитування"/>
  </head>
  <body>
    <article>
      <h1>Українці довіряють предстоятелям всіх великих Церков, крім Кирила - соціологи</h1>
      <address>
        <time datetime="2019-11-21T11:00:24+00:00">21 Nov 2019, 11:00</time>
      </address>
      <h4>Більшість українців довіряють Церкві - опитування</h4>
      <p>В Україні Церкві довіряють 60,6% громадян. Цей показник залишається стабільним протягом останніх трьох років. Не довіряють Церкві на сьогодні 27,5% українців і 12% було важко відповісти чи довіряють вони Церкві.</p>
      <p>Про це <a href="http://razumkov.org.ua/novyny/kruglyi-stil-religiia-i-vlada-v-ukraini-problemy-vzaiemovidnosyn?fbclid=IwAR2WdZJEhxgIKEAl5Nt_E04WcwERAbTWZMBL-X19SlXxEZ0BdxPw7aAIRYs">йдеться на сайті Центру Разумкова</a>.</p>
      <p>У дослідженні йдеться, що на Заході Церкві довіряють 83% респондентів (рівень релігійності – 81%), на Сході – 33% (рівень релігійності – 53%).</p>
      <figure>
        <img src="https://glavcom.ua/img/forall/users/107/10724/screenshot_1_23.jpg"/>
      </figure>
      <p>Зазначається, що у більшості регіонів число тих, хто довіряє Церкві перевищує число тих, хто їй не довіряє і лише на Сході за результатами дослідження 2019 р. недовіра істотно перевищила: тут довіряють Церкві, як зазначалося, 33%, не довіряють –53% (у 2018р. – 48% і 39%, відповідно).</p>
      <p>Також людям ставилося питання про довіру до керівників великих українських і світових Церков.</p>
      <p>Стосовно всіх предстоятелів українських Церков рівень довіри перевищує недовіру:</p>
      <p>Предстоятелю Української православної церкви митрополиту Епіфанію довіряють 39% громадян проти 19% тих, хто не довіряє;</p>
      <p>Керівнику Московської церкви в Україні митрополиту Онуфрію – 32% проти 22%, відповідно;</p>
      <p>Голові Української греко-католицької церкви Святославу – 28% проти 15%, відповідно.</p>
      <p>Водночас, частка тих, хто довіряє почесному патріарху і керівнику Київського патріархату Філарету, лише незначною мірою перевищує частку тих, хто йому не довіряє (29% і 26%, відповідно); до того ж, рівень довіри до нього впав із 43% у 2018р. до згаданих 29% на цей час.</p>
      <p>Довіру до Вселенського Патріарха Варфоломія засвідчили 31% опитаних; недовіру – 16%.</p>
      <p>Високим є рівень довіри до Папи Римського Франциска – 42% проти 15% тих, хто йому не довіряє.</p>
      <p>Найнижчим є рівень довіри до Московського патріарха Кирила: якщо у 2013 р. довіра українських громадян до нього перевищувала недовіру (38% і 25%, відповідно), то від початку агресії РФ проти України довіра змінилася недовірою – і на цей час лише 16% українців довіряють йому, проти 45% тих, хто не довіряє.</p>
      <figure>
        <img src="https://glavcom.ua/img/forall/users/107/10724/screenshot_2_14.jpg"/>
      </figure>
      <p>Останнє за часом загальнонаціональне дослідження проведене з 4 по 9 жовтня 2019 року. Дослідження здійснювалося в усіх регіонах України, за винятком АР Крим та тимчасово окупованих районів Донецької і Луганської областей. Опитано 2 015 респондентів віком від 18 років. Теоретична похибка вибірки не перевищує 2,3%.</p>
      <related>
        <a href="https://glavcom.ua/country/society/tak-yak-hoche-moskva-vzhe-ne-bude-u-pomisniy-cerkvi-ochikuyut-na-novu-hvilyu-viznannya-641122.html"/>
        <a href="https://glavcom.ua/news/rpc-hoche-ogolositi-kirila-vselenskim-patriarhom-641349.html"/>
        <a href="https://glavcom.ua/news/patriarh-kiril-pripiniv-pominati-vsih-predstoyateliv-za-diptihom-641328.html"/>
      </related>
    </article>
  </body>
</html>