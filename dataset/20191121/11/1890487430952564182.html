<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520819-zdrazujici-pronajmy-versus-vlastni-bydleni/"/>
    <meta property="og:site_name" content="KurzyCZ"/>
    <meta property="article:published_time" content="2019-11-21T11:31:29+00:00"/>
    <meta property="og:title" content="Zdražující pronájmy versus vlastní bydlení"/>
    <meta property="og:description" content="Přestože nemovitosti zdražují, zájem o nájemní bydlení v České republice v posledních třech letech prudce vzrostl. Tento trend zesílil zejména po 1. říjnu 2018, kdy na základě doporučení ČNB začaly platit přísnější podmínky pro poskytování hypotečních úvěrů."/>
  </head>
  <body>
    <article>
      <h1>Zdražující pronájmy versus vlastní bydlení</h1>
      <address><time datetime="2019-11-21T11:31:29+00:00">21 Nov 2019, 11:31</time> by <a rel="author">Petr Bartoň</a></address>
      <p>
        <b>Co doporučit mladým budoucím zájemcům o vlastní bydlení? Začněte <a href="https://www.kurzy.cz/sporeni/">spořit</a> co nejdříve. Plán a finanční rezerva jsou v současné situaci velice důležité. Pokud je nemáte, je velmi pravděpodobné, že vás <a href="https://www.bydlet.cz/">bydlení</a> v nájmu, alespoň na nějaký čas, nemine. Kvůli zvyšující se poptávce pronájmů ale dochází k jejich zdražování.</b>
      </p>
      <figure>
        <img src="https://img2.kurzy.cz/zpravy/obrazky/19/520819-zdrazujici-pronajmy-versus-vlastni-bydleni/koupe_pronajem_w670h447.jpg"/>
      </figure>
      <p>Přestože <a href="https://regiony.kurzy.cz/katastr/">nemovitosti</a> zdražují, zájem o nájemní <a href="https://www.bydlet.cz/">bydlení</a> v České republice v posledních třech letech prudce vzrostl. Tento trend zesílil zejména po 1. říjnu 2018, kdy na základě doporučení <a href="https://www.kurzy.cz/kurzy-men/kurzovni-listek/">ČNB</a> začaly platit přísnější podmínky pro poskytování hypotečních <a href="https://www.kurzy.cz/hypoteky/">úvěrů</a>.</p>
      <p>Od loňského roku posílila poptávka po nájemním <a href="https://www.bydlet.cz/">bydlení</a> ještě zhruba o třetinu. Dle odborníků jsou příčinou méně dostupné <a href="https://www.kurzy.cz/hypoteky/">hypotéky</a> a vysoké ceny bytů. Těch je navíc nedostatek, ať už se jedná o byty v osobním vlastnictví či v pronájmu. Se zvyšujícími se cenami <a href="https://regiony.kurzy.cz/katastr/">nemovitostí</a> šplhají i ceny nájemného, a to především v Praze a Brně. Poptávka převyšuje nabídku, což umožňuje majitelům vybírat nájemníky velice pečlivě.</p>
      <p>
        <b>Nájmy vzrostly na dvojnásobek</b>
      </p>
      <p>V současné době zaplatíte za pronájem bytu až dvojnásobek, než byste zaplatili na začátku roku 2015. Mezi nejdražší pronájmy se řadí byty v novostavbách ve velkých městech. Podražilo ale také nejžádanější <a href="https://www.bydlet.cz/">bydlení</a> – „přechodné“ či „startovací“.</p>
      <p>Jak uvádějí statistiky, pronájem bytu 2 + kk v pražském panelovém bytě o ploše necelých 50 metrů čtverečních se v roce 2015 pohyboval okolo 9 500 <a href="https://www.kurzy.cz/kurzy-men/">Kč</a>. Měsíční pronájem se v letošním roce vyšplhal až k horní hranici 15 000 <a href="https://www.kurzy.cz/kurzy-men/">Kč</a>. V Plzni se jedná o posun z 8 000 <a href="https://www.kurzy.cz/kurzy-men/">Kč</a> v roce 2015 na dnešních téměř <br/>12 000 <a href="https://www.kurzy.cz/kurzy-men/">Kč</a>.</p>
      <p>Důsledkem vzrůstajících cen je nedostatek bytů k pronájmu. Pro developery tato oblast navíc nebyla donedávna atraktivní. Výhodnější model znamenal prodat <a href="https://regiony.kurzy.cz/katastr/">nemovitost</a> či komplex <a href="https://regiony.kurzy.cz/katastr/">nemovitostí</a> ihned po stavbě investorovi, a přesunout se k dalšímu projektu, čímž odpadla časově náročná správa objektu.</p>
      <p>Toto prostředí nicméně stále nahrává těm, kteří chtějí z dlouhodobého hlediska investovat <br/>do <a href="https://regiony.kurzy.cz/katastr/">nemovitostí</a>. Nízké <a href="https://www.kurzy.cz/urokove-sazby/">úrokové sazby</a> <a href="https://www.kurzy.cz/hypoteky/">hypoték</a> a velmi vysoké nájmy dělají tuto oblast pro investory velmi zajímavou, i když ceny bytů jsou na horní hranici. V některých městech dokonce pronájem zcela pokryje splátku úvěru. Největší meziroční vzestup v pronájmech, a to v řádech desítek procent, zaznamenala města jako <a href="https://www.kurzy.cz/obec/karlovy-vary/">Karlovy Vary</a>, <a href="https://www.kurzy.cz/obec/usti-nad-labem/">Ústí nad Labem</a>, <a href="https://www.kurzy.cz/obec/zlin/">Zlín</a> a <a href="https://www.kurzy.cz/obec/jihlava/">Jihlava</a>, kde je v současné době <a href="https://www.kurzy.cz/investice/">investice</a> do <a href="https://regiony.kurzy.cz/katastr/">nemovitostí</a> velmi výhodná.</p>
      <p>Výrazné zdražení pronájmů bytů od začátku roku makléři nepozorují. Ceny bytů jsou už ale v některých lokalitách na hranici toho, co jsou zájemci o pronájem ochotni a schopni zaplatit. Není ale zaručeno, že i tato <a href="https://www.kurzy.cz/obec/hranice-okres-prerov/">hranice</a> se může v blízké budoucnosti posunout ještě výš. Zvlášť u menších bytů předpokládáme mírný nárůst v souvislosti s větší poptávkou. Avšak růst cen <a href="https://regiony.kurzy.cz/katastr/">nemovitostí</a> by se mohl zpomalit, mimo velká města i zcela zastavit.</p>
      <p> </p>
      <related>
        <h4>Příbuzné stránky</h4>
        <a href="https://www.kurzy.cz/nazory/A-V-T-33434/"/>
        <a href="https://www.kurzy.cz/zpravy/472843-konec-snu-o-vlastnim-bydleni-rostou-i-ceny-za-pronajem-bytu/"/>
        <a href="https://www.kurzy.cz/cnb/ekonomika/pojistovny-celkem/vlastni-akcie-nebo-vlastni-zatimni-listy-vlastni-obchodni-podily/"/>
        <a href="https://www.kurzy.cz/zpravy/439387-uzivat-vuz-v-pronajmu-nebo-vlastnit/"/>
        <a href="https://rejstrik-firem.kurzy.cz/22765875/vlastni-bydleni-v-praze-1-z-s/zdroje/"/>
        <a href="https://rejstrik-firem.kurzy.cz/22765875/vlastni-bydleni-v-praze-1-z-s/zmeny/"/>
        <a href="https://www.kurzy.cz/tema/5146913.html"/>
        <a href="https://www.kurzy.cz/zpravy/nazory/A-V-T-29002/"/>
        <a href="https://rejstrik-firem.kurzy.cz/07118465/vlastni-bydleni-22-sro/zivnosti/"/>
        <a href="https://www.kurzy.cz/zpravy/185896-lide-maji-nejvetsi-zajem-o-pronajmy-hitem-je-i-bydleni-ve-skupinach/"/>
        <a href="https://www.kurzy.cz/zpravy/nazory/A-V-T-12884/"/>
        <a href="https://www.kurzy.cz/zpravy/nazory/A-V-T-21417/"/>
      </related>
    </article>
  </body>
</html>