<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42933_Na-Bukovini-sobaka-porodi-khaski-zakhvorila-na-skaz"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-21T11:06:00+00:00"/>
    <meta property="og:title" content="На Буковині собака породи хаскі захворіла на сказ"/>
    <meta property="og:description" content="У селі Мамаївці від сказу померла  собака породи хаскі. Зараз роблять вакцинацію тварин від сказу, посилили нагляд за бродячими та дик"/>
  </head>
  <body>
    <article>
      <h1>На Буковині собака породи хаскі захворіла на сказ</h1>
      <address>
        <time datetime="2019-11-21T11:06:00+00:00">21 Nov 2019, 11:06</time>
      </address>
      <p>
        <b>У селі Мамаївці від сказу померла  собака породи хаскі.</b>
      </p>
      <p>Зараз роблять вакцинацію тварин від сказу, посилили нагляд за бродячими та дикими тваринами, які можуть бути переносниками сказу, повідомив начальник Кіцманського районного управління Головного управління Держпродспоживслужби в Чернівецькій області Ярослав Якубівський,<br/><br/>Зміни в поведінці хаскі господарі помітили ще 15 листопада - тварина важко дихала, відмовлялась від їжі, дивно поводилася, навіть наносила несильні укуси власникам. Собаку відвезли у ветклініку, де лікар порадив ізолювати тварину. Вранці 19 листопада собака здохла, власники відвезли її труп на експертизу в регіональну лабораторію держслужби з питань безпеки харчових продуктів та захисту споживачів, де і виявили, що тварина була хвора на сказ. Пише Кіцмань сіті.<br/><br/>Утримувалася собака на закритому подвір’ї, мала окремий вольєр, але одного вечора господарі чули гавкіт біля воріт і після того вранці бачили подряпини на морді собаки.<br/><br/>У домогосподарстві зараз оголошено карантин, на прилеглих територіях, в тому числі на території колишньої ферми — наклали обмеження, вакцинують тварин, роз’яснюють місцевим жителям, що потрібно робити у разі підозри сказу у тварини.</p>
      <p>
        <i>Фото ілюстративне</i>
      </p>
    </article>
  </body>
</html>