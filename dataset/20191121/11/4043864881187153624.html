<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/21/7232634/"/>
    <meta property="og:site_name" content="Українська правда"/>
    <meta property="article:published_time" content="2019-11-21T11:25:18+00:00"/>
    <meta property="og:title" content="Стефанчук поверне компенсацію за оренду квартири тещі. Але Арахамія – проти"/>
    <meta property="og:description" content="Перший віцеспікер Руслан Стефанчук хоче повернути державі всі компенсації, які він отримав на оренду житла."/>
  </head>
  <body>
    <article>
      <h1>Стефанчук поверне компенсацію за оренду квартири тещі. Але Арахамія – проти</h1>
      <address>
        <time datetime="2019-11-21T11:25:18+00:00">21 Nov 2019, 11:25</time>
      </address>
      <p>Перший віцеспікер Руслан Стефанчук хоче повернути державі всі компенсації, які він отримав на оренду житла.</p>
      <p>Про це розповів голова фракції "Слуга народу" Давид Арахамія журналістам 21 листопада.</p>
      <p>"Він усе робив законно. Там особиста є історія. Але він написав заяву на голову Верховної Ради, щоб усі його відшкодування повернули назад із його зарплати. Вчора", – сказав Арахамія.</p>
      <p>Водночас голова фракції зазначив, що вважає це неправильним, адже Стефанчук "за законом усе робив нормально", адже нардепам, які не проживають у Києві, відшкодовують оренду житла.</p>
      <p>"Він завжди орендував. Він міг би зараз жити в готелі "Київ", це було би дорожче. Ви б шось сказали? Не сказали. А зараз його намагаються покарати, за те що він правду написав? Це неправильно з точки зору етики", – не приховував емоцій Арахамія.</p>
      <p>Він запевнив, що Стефанчук – "дуже порядна культурна інтелігентна людина", за яку Арахамія готовий "битись до останнього".</p>
      <p>Арахамія, що переходив то на українську, то на російську, переконував журналістів, що вони роблять "історію з нічого".</p>
      <p>"Знаєте, як раніше було би: він би просто вкрав 10 мільйонів, купив би особняк у Кончі Заспі, і сказав би (на публіку –ред.): "мені не потрібна зарплата". Ну хлопці!", – сказав голова фракції "Слуга народу".</p>
      <p><b>Нагадаємо:</b> 18 листопада громадський рух "<a href="https://www.chesno.org/post/3692/?fbclid=IwAR0fk2Wk_GBoAzvUNUQrSONqF6OHfKtiiWm0pmlVcEI1J5CtE79tZHhAfCI">Чесно</a>" оприлюднив дані, згідно з якими, від початку роботи Верховної Ради 9-го скликання 120 народних депутатів <a href="https://www.pravda.com.ua/news/2019/11/18/7232286/">одержали компенсацію за житло в розмірі близько 3,29 млн грн</a>. </p>
      <p>У списку фігурував також перший віцеспікер Руслан Стефанчук: за даними декларації за 2018 рік, він проживав у квартирі площею 101,8 кв.м, що належить Тетяні Ситарук (є матір'ю його дружини).</p>
      <footer>Валентина Романенко, УП</footer>
      <related>
        <a href="https://www.pravda.com.ua/news/2019/11/21/7232632/"/>
        <a href="https://www.pravda.com.ua/news/2019/11/20/7232515/"/>
        <a href="https://www.pravda.com.ua/news/2019/11/20/7232507/"/>
      </related>
    </article>
  </body>
</html>