<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90164"/>
    <meta property="og:site_name" content="Denník politika"/>
    <meta property="article:published_time" content="2019-11-21T11:35:02+00:00"/>
    <meta property="og:title" content="Čína sa naďalej usiluje o obchodnú dohodu, informácie o komplikáciách označila za špekulácie"/>
    <meta property="og:description" content="21.11.2019 (Webnoviny.sk) – Čínska vláda vo štvrtok odmietla medializované informácie, podľa ktorých obchodné rokovania s USA narazili na prekážky. Správy, ktoré priniesla deň predtým agentúra Reuters, označil hovorca ministerstva obchodu v Pekingu Gao Feng za nedôveryhodné „špekulácie“."/>
  </head>
  <body>
    <article>
      <h1>Čína sa naďalej usiluje o obchodnú dohodu, informácie o komplikáciách označila za špekulácie</h1>
      <address><time datetime="2019-11-21T11:35:02+00:00">21 Nov 2019, 11:35</time> by <a rel="author">Webnoviny</a></address>
      <p>21.11.2019 (Webnoviny.sk) – Čínska vláda vo štvrtok odmietla medializované informácie, podľa ktorých obchodné rokovania s USA narazili na prekážky. Správy, ktoré priniesla deň predtým agentúra Reuters, označil hovorca ministerstva obchodu v Pekingu Gao Feng za nedôveryhodné „<i>špekulácie</i>“.</p>
      <p>Čína sa naďalej usiluje o dohodu, čo je v záujme všetkých zúčastnených strán, dodal hovorca s tým, že aktualizované informácie o stave rokovaní nemôže poskytnúť.</p>
      <p>Finančnými trhmi v posledných dňoch otriasajú protirečivé informácie, ktoré prichádzajú z Washingtonu aj Pekingu. Prezident Trump začiatkom novembra vyhlásil, že predbežnú dohodu by mohol s čínskou hlavou štátu Si Ťin-Pchingom podpísať ešte tento mesiac.</p>
      <p>Agentúra Reuters však citovala zdroje z prostredia administratívy amerického prezidenta Donalda Trumpa, podľa ktorých rokovania sprevádzajú komplikácie. Pokiaľ sa včas nepodarí uzavrieť takzvanú „<i>fázu jedna</i>“ obchodných rokovaní hrozí, že USA k 15. decembru zvýšia clá na ďalšie čínske tovary.</p>
      <p>Viac k témam: <a href="https://www.webnoviny.sk/tag/obchodna-dohoda/"><u>obchodná dohoda</u></a><br/>Zdroj: Webnoviny.sk – <a href="https://www.webnoviny.sk/cina-sa-nadalej-usiluje-o-obchodnu-dohodu-informacie-o-komplikaciach-oznacila-za-spekulacie/"><u>Čína sa naďalej usiluje o obchodnú dohodu, informácie o komplikáciách označila za špekulácie</u></a> © SITA Všetky práva vyhradené.</p>
    </article>
  </body>
</html>