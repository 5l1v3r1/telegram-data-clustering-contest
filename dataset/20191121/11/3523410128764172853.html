<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641144/%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D8%A7%D8%AA%D9%88%D8%A8%D9%88%D8%B3-%D9%87%D8%A7%DB%8C-drt-%D8%AF%D8%B1-%D8%AA%D9%87%D8%B1%D8%A7%D9%86-%D8%A7%D8%B2-%D9%87%D9%81%D8%AA%D9%87-%D8%A2%DB%8C%D9%86%D8%AF%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T11:53:00+00:00"/>
    <meta property="og:title" content="راه اندازی اتوبوس های DRT در تهران از هفته آینده"/>
    <meta property="og:description" content="مدیرعامل شرکت واحد اتوبوسرانی تهران از راه‌اندازی سیستم اتوبوس‌های اینترنتی"/>
  </head>
  <body>
    <article>
      <h1>
        <a href="https://www.bultannews.com/fa/news/641144/%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D8%A7%D8%AA%D9%88%D8%A8%D9%88%D8%B3-%D9%87%D8%A7%DB%8C-drt-%D8%AF%D8%B1-%D8%AA%D9%87%D8%B1%D8%A7%D9%86-%D8%A7%D8%B2-%D9%87%D9%81%D8%AA%D9%87-%D8%A2%DB%8C%D9%86%D8%AF%D9%87">راه اندازی اتوبوس های DRT در تهران از هفته آینده</a>
      </h1>
      <h2>مدیرعامل شرکت واحد اتوبوسرانی تهران از راه‌اندازی سیستم اتوبوس‌های اینترنتی "تقاضامحور" از میدان ونک تا آزادی در هفته آینده خبر داد.</h2>
      <address><time datetime="2019-11-21T11:53:00+00:00">21 Nov 2019, 11:53</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، پیمان سنندجی با اشاره به ایجاد یک‌سری تغییرات از جمله کاهش زمان حرکت اتوبوس‌های ناوگان به ویژه خطوط بی. آر. تی، اظهار کرد: با توجه به شرایط، میزان ترافیک و تقاضای شهروندان برای استفاده از وسایل حمل و نقل عمومی، به دنبال ایجاد سیستم‌های جدید در ناوگان اتوبوسرانی شهر تهران هستیم.</p>
      <p>وی با اشاره به ایجاد سیستم DRT (تقاضا محور) که سیستم‌ اتوبوسی اینترنتی است، ادامه داد: با راه‌اندازی این سیستم، نیاز نیست اتوبوس‌ها تمام‌وقت از ساعت ۵ و ۳۰ دقیقه تا ۲۲ فعالیت کنند چرا که شاید در ساعاتی از روز در برخی خطوط مسافر نباشد، اما در ساعات پیک عصرگاهی تقاضای شهروندان در خطوط ویژه‌ای بیشتر باشد که بر این اساس اتوبوس را در این مسیر فعال خواهیم کرد و به همین دلیل است که به این نوع سیستم حمل و نقل "تقاضامحور" گفته می‌شود.</p>
      <p>مدیرعامل شرکت واحد اتوبوسرانی تهران تصریح کرد: به منظور اطلاع شهروندان از نحوه خدمات اتوبوس DRT مانند ایستگاهی که می‌توانند سوار شوند و صندلی که می‌توانند در طول مسیر از آن استفاده کنند، سیستم حمل و نقل تقاضامحور را به یک سیستم آی‌تی تجهیز خواهیم کرد. فروش صندلی‌ها به صورت اینترنتی است که شهروندان می‌توانند صبح صندلی خود را رزرو کنند و این از طریق اپلیکیشن ویژه‌ای خواهد بود که برای این سیستم طراحی می‌شود.</p>
      <p>سنندجی اضافه کرد: البته با تجهیز سیستم به امکانات آی‌تی، نظارت‌های تصویری، میدانی، اورهال کردن (تعمیر و بروزرسانی) اتوبوس‌ها نیز انجام خواهد شد.</p>
      <p>وی خاطرنشان کرد: در گام نخست در نظر داریم اتوبوس DRT را از میدان ونک تا میدان آزادی و از ساعت ۱۶ و ۳۰ دقیقه تا ۱۸ و ۳۰ دقیقه فعال کنیم. این سیستم را می‌توانیم در ساعات پیک صبحگاهی و عصرگاهی و در نقاط مختلف شهر که تقاضای شهروندان بیشتر است راه‌اندازی کنیم.</p>
      <p>مدیرعامل شرکت واحد اتوبوسرانی تهران با اشاره به زیرساخت‌هایی که برای راه‌اندازی سیستم اتوبوس‌های اینترنتی باید فراهم باشد، اظهار کرد: اینترنت اصلی‌ترین موضوع برای راه‌اندازی این سیستم است؛ همچنین اتوبوس‌ها باید از نظر رنگ، صندلی و نظافت متفاوت‌ باشند. به همین دلیل سعی کرده‌ایم از بهترین اتوبوس‌هایی که در اختیار داریم برای این کار استفاده کنیم.</p>
      <p>منبع: ایمنا</p>
    </article>
  </body>
</html>