<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260087/aystralia-o-prothypoyrgos-leei-oti-i-klimatiki-allagi-den-exei-sxesi-me-tis-pyrkagies-sti-xora"/>
    <meta property="og:site_name" content="LiFO"/>
    <meta property="article:published_time" content="2019-11-21T11:17:00+00:00"/>
    <meta property="og:title" content="Αυστραλία: Ο πρωθυπουργός λέει ότι η κλιματική αλλαγή δεν έχει σχέση με τις πυρκαγιές στη χώρα"/>
    <meta property="og:description" content="Ότι οι πυρκαγιές που μαίνονται στη χώρα δεν έχουν καμία σχέση με την κλιματική αλλαγή υποστηρίζει ο Αυστραλός πρωθυπουργός"/>
  </head>
  <body>
    <article>
      <h1>Αυστραλία: Ο πρωθυπουργός λέει ότι η κλιματική αλλαγή δεν έχει σχέση με τις πυρκαγιές στη χώρα</h1>
      <h2>Ότι οι πυρκαγιές που μαίνονται στη χώρα δεν έχουν καμία σχέση με την κλιματική αλλαγή υποστηρίζει ο Αυστραλός πρωθυπουργός</h2>
      <address><time datetime="2019-11-21T11:17:00+00:00">21 Nov 2019, 11:17</time> by <a rel="author">NEWSROOM</a></address>
      <p>
        <b>Ο πρωθυπουργός της <a href="https://www.lifo.gr/tags/%CE%91%CF%85%CF%83%CF%84%CF%81%CE%B1%CE%BB%CE%AF%CE%B1">Αυστραλίας</a>, Σκοτ Μόρισον, απορρίπτει οποιαδήποτε σύνδεση μεταξύ της <a href="https://www.lifo.gr/tags/%CE%9A%CE%BB%CE%B9%CE%BC%CE%B1%CF%84%CE%B9%CE%BA%CE%AE+%CE%B1%CE%BB%CE%BB%CE%B1%CE%B3%CE%AE">κλιματικής αλλαγής</a> και των πυρκαγιών που μαίνονται στη χώρα.</b>
      </p>
      <p>Ειδικότερα, ο Αυστραλός πρωθυπουργός διέψευσε σήμερα ότι η πολιτική του ευθύνεται για τις καταστροφικές πυρκαγιές που μαίνονται στη χώρα, εκτιμώντας ότι η κυβέρνηση κάνει ήδη αρκετά για την αντιμετώπιση της κλιματικής αλλαγής.</p>
      <p>Πολλές δεκάδες πυρκαγιές μαίνονται σε μεγάλες περιοχές της αυστραλιανής υπαίθρου, ενώ το Σίδνεϊ, η μεγαλύτερη πόλη της Αυστραλίας με περισσότερους από 5 εκατομμύρια κατοίκους, παραμένει καλυμμένη από ένα τοξικό νέφος.</p>
      <p>Ο συντηρητικός πρωθυπουργός Σκοτ Μόρισον υπερασπίστηκε ωστόσο την πολιτική του σε ό,τι αφορά την αντιμετώπιση της κλιματικής αλλαγής, διαβεβαιώνοντας σε συνέντευξή του στον ραδιοφωνικό σταθμό ABC ότι η χώρα «αναλαμβάνει τις ευθύνες της».</p>
      <p>Η κοινωνία των πολιτών της Αυστραλίας ζητεί τακτικά από τον Μόρισον να θεσμοθετήσει τη μείωση της εκπομπής των αερίων που προκαλούν το φαινόμενο του θερμοκηπίου και να επιταχύνει τη μετάβαση της χώρας προς τις ανανεώσιμες πηγές ενέργειας. Όμως το ζήτημα είναι ευαίσθητο καθώς η μεταλλευτική βιομηχανία είναι ιδιαίτερα κερδοφόρα στην Αυστραλία και ισχυρή.</p>
      <p>Έξι άνθρωποι έχουν χάσει τη ζωή τους και εκατοντάδες σπίτια έχουν καταστραφεί από τις πυρκαγιές που μαίνονται στις πολιτείες της Νέας Νότιας Ουαλίας και του Κουίνσλαντ από τον Σεπτέμβριο. Επιστήμονες, πρώην αξιωματικοί της πυροσβεστικής και κάτοικοι που έχουν πληγεί από τις πυρκαγιές αυτές, που ενδέχεται να είναι οι χειρότερες που έχουν καταγραφεί στη χώρα, εκτιμούν ότι οφείλονται στην κλιματική αλλαγή. «Το να υπονοείται με τον ένα ή τον άλλο τρόπο ότι η Αυστραλία --η οποία ευθύνεται για το 1,3% των παγκόσμιων εκπομπών διοξειδίου του άνθρακα—επηρεάζει άμεσα συγκεκριμένες πυρκαγιές, εδώ ή αλλού στον κόσμο, δεν υποστηρίζεται από κανένα αξιόπιστο επιστημονικό στοιχείο», τόνισε ο Μόρισον.</p>
      <p>Η ξηρασία, οι πιο αυξημένες θερμοκρασίες που φτάνουν τους 40 βαθμούς Κελσίου, οι ισχυροί άνεμοι και η χαμηλή υγρασία έχουν συμβάλει στην ενίσχυση των πυρκαγιών αυτών. Οι αυστραλιανές αρχές έχουν ζητήσει από πολλούς ανθρώπους να εγκαταλείψουν τα σπίτια τους στις πληγείσες περιοχές, ενώ οι μαθητές στο Σίδνεϊ δεν επιτρέπεται να βγαίνουν στις αυλές των σχολείων τους.</p>
      <p>Με πληροφορίες από ΑΠΕ-ΜΠΕ / AFP</p>
    </article>
  </body>
</html>