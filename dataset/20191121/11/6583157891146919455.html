<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/zabil-dwa-golebie-stanie-przed-sadem/"/>
    <meta property="og:site_name" content="lublin112.pl"/>
    <meta property="article:published_time" content="2019-11-21T11:17:00+00:00"/>
    <meta property="og:title" content="Zabił dwa gołębie, stanie przed sądem"/>
    <meta property="og:description" content="Bialscy policjanci zatrzymali mężczyznę, który uśmiercił dwa gołębie. Mężczyźnie grozi kara do 2 lat pozbawienia wolności."/>
  </head>
  <body>
    <article>
      <h1>Zabił dwa gołębie, stanie przed sądem</h1>
      <address>
        <time datetime="2019-11-21T11:17:00+00:00">21 Nov 2019, 11:17</time>
      </address>
      <p>
        <b>Bialscy policjanci zatrzymali mężczyznę, który uśmiercił dwa gołębie. Mężczyźnie grozi kara do 2 lat pozbawienia wolności.</b>
      </p>
      <p>W poniedziałek po południu policjanci z Białej Podlaskiej otrzymali zgłoszenie o uśmierceniu dwóch gołębi na jednej z posesji w mieście. Zgłaszający poinformował mundurowych, że zdarzenie miało miejsce podczas jego nieobecności.</p>
      <p>Gdy mężczyzna powrócił do miejsca zamieszkania zauważył przy gołębniku znanego mu osobiście mężczyznę. Ten nie potrafił logicznie wyjaśnić, co tam robił i w obecności właściciela opuścił posesję. Po chwili okazało się, że w gołębniku znajdują się dwa martwe ptaki.</p>
      <p>Po zgłoszeniu policjanci zatrzymali 46-letniego mieszkańca Białej Podlaskiej. Mężczyzna swoje zachowanie tłumaczył spożytym alkoholem. Podczas przesłuchania 46-latek przyznał się do winy i usłyszał zarzut. Zgodnie z obowiązującymi przepisami przestępstwo to zagrożone jest karą do 2 lat pozbawienia wolności. Wczoraj wobec 46-latka zastosowany został środek zapobiegawczy w postaci dozoru policji.</p>
      <p>(fot. Policja Biała Podlaska)</p>
    </article>
  </body>
</html>