<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/242620/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-21T11:03:19+00:00"/>
    <meta property="og:title" content="‘แม็คโคร’ ปักธงศูนย์กลางธุรกิจ ‘โฮเรก้า’ ในอาเซียน"/>
    <meta property="og:description" content="สยามแม็คโคร ปักธงศูนย์กลางธุรกิจโฮเรก้าในอาเซียน จัดใหญ่ “แม็คโคร โฮเรก้า ครั้งที่ 14” ตอกย้ำแหล่งรวมวัตถุดิบปลอดภัย รับธุรกิจอาหารขยายตัวแรง ชวนพันธมิตรกว่า 300 รายขนทัพสินค้า นวัตกรรมความยั่งยืน หวังยกระดับผู้ประกอบการท่ามกลางปัจจัยบวกจากมาตรการกระตุ้นเศรษฐกิจของภาครัฐ"/>
  </head>
  <body>
    <article>
      <h1>‘แม็คโคร’ ปักธงศูนย์กลางธุรกิจ ‘โฮเรก้า’ ในอาเซียน</h1>
      <address><time datetime="2019-11-21T11:03:19+00:00">21 Nov 2019, 11:03</time> by <a rel="author" href="https://www.thebangkokinsight.com/author/wanpen/" target="_blank">WANPEN PUTTANONT</a></address>
      <p>สยามแม็คโคร ปักธงศูนย์กลางธุรกิจโฮเรก้าในอาเซียน จัดใหญ่ “แม็คโคร โฮเรก้า ครั้งที่ 14” ตอกย้ำแหล่งรวมวัตถุดิบปลอดภัย รับธุรกิจอาหารขยายตัวแรง ชวนพันธมิตรกว่า 300 รายขนทัพสินค้า นวัตกรรมความยั่งยืน หวังยกระดับผู้ประกอบการท่ามกลางปัจจัยบวกจากมาตรการกระตุ้นเศรษฐกิจของภาครัฐ</p>
      <p>นางสุชาดา อิทธิจารุกุล ประธานเจ้าหน้าที่บริหาร กลุ่มธุรกิจสยามแม็คโคร เปิดเผยว่า งานแม็คโคร มหกรรมครบเครื่องเรื่องอาหารและอุปกรณ์ ครั้งที่ 14 หรือแม็คโคร โฮเรก้า ครั้งที่ 14 เป็นงานประจำปีที่แม็คโครจัดขึ้นอย่างต่อเนื่อง เพื่อตอกย้ำการเป็นผู้นำในธุรกิจค้าส่งที่มีความโดดเด่นในเรื่องการจัดหาสินค้าเพื่อผู้ประกอบการธุรกิจอาหารแบบครบวงจร ด้วยการคัดสรรสินค้า วัตถุดิบคุณภาพปลอดภัย มีความหลากหลาย ครบครัน ในราคาที่คุ้มค่า เพื่อเป็นคู่คิดทางธุรกิจอย่างแท้จริง</p>
      <figure>
        <img src="https://www.thebangkokinsight.com/wp-content/uploads/2019/11/257434.jpg"/>
      </figure>
      <p>สำหรับปีนี้ จัดขึ้นภายใต้แนวคิด The Culinary Passion 30 ปี แม็คโคร เคียงข้าง สร้างสรรค์ มุ่งมั่นสู่ความยั่งยืน ระหว่างวันที่ 21-24 พฤศจิกายนนี้ ณ ฮอลล์ 6-7 อิมแพ็ค เมืองทองธานี</p>
      <p>ปัจจุบัน แม็คโครมีลูกค้าสมาชิกของแม็คโครกว่า 3 ล้านราย ซึ่งครึ่งหนึ่งเป็นกลุ่มลูกค้าในธุรกิจโฮเรก้า ธุรกิจอาหาร และเป็นกลุ่มที่มีศักยภาพ ยอดซื้อต่อครั้งสูง อัตราการเติบโตอย่างต่อเนื่อง เมื่อมีการขยายตัวของเศรษฐกิจในประเทศและภูมิภาคเออีซี ก็ยิ่งทำให้ธุรกิจโฮเรก้า ธุรกิจอาหารมีการเติบโตอย่างเห็นได้ชัด</p>
      <p>ทั้งนี้ จากข้อมูลของกรมพัฒนาธุรกิจการค้า กระทรวงพาณิชย์ ได้ระบุว่า ในช่วงปี 2560-2561 มีผู้ประกอบการลงทุนในธุรกิจร้านอาหารในประเทศไทย มูลค่ากว่า 4 แสนล้านบาท จึงเห็นว่าโอกาสในการพัฒนาลูกค้ากลุ่มนี้จึงมีอีกมาก</p>
      <figure>
        <img src="https://www.thebangkokinsight.com/wp-content/uploads/2019/11/257422.jpg"/>
      </figure>
      <p>ด้าน นางสาวธีราพร ธีรทีป ประธานคณะกรรมการจัดงาน “มหกรรมครบเครื่องเรื่องอาหารและอุปกรณ์ ครั้งที่ 14” หรือ แม็คโคร โฮเรก้า ครั้งที่ 14 กล่าวเสริมว่า ในทุกปี งานโฮเรก้าของแม็คโคร จะมีผู้ประกอบการและผู้สนใจในธุรกิจอาหารจากทั่วประเทศและภูมิภาคอาเซียนให้ความสนใจมาร่วมงานกันอย่างคับคั่ง เพื่อติดตามอัพเดทองค์ความรู้จากผู้เชี่ยวชาญ นวัตกรรมด้านความยั่งยืน และเทคโนโลยีใหม่ๆ การจัดแสดงสินค้า จากพันธมิตรกว่า 300 ร้านค้า รวมถึง นวัตกรรมด้านความยั่งยืน</p>
      <p>ภายในงาน แบ่งเป็นโซนต่างๆ ประกอบด้วย โซนเวทีกลาง ,แม็ค โครพาวิลเลี่ยน, คุ้กกิ้งสตูดิโอ , แม็คโคร โฮเรก้า อคาเดมี ,เวิร์คช้อปและสัมมนา, ร้านต้นแบบภายใต้แนวคิดต่างๆ เช่น The Passion Restaurant ,The Passion Homestay, The Passion Bakery Café, The Passion Hidden Bar ซึ่งจะรวบรวมความรู้เพื่อการประกอบธุรกิจโฮเรก้า เวิร์คช้อปเมนูอาหารหลากหลายไอเดีย สัมมนาเทคนิคการบริหารจัดการร้านค้า บริหารต้นทุน-กำไร รวมถึงการนำวัตถุดิบท้องถิ่นมาสร้างสรรค์เมนูสุดพิเศษ</p>
      <figure>
        <img src="https://www.thebangkokinsight.com/wp-content/uploads/2019/11/257421.jpg"/>
      </figure>
      <p>นางสุชาดา กล่าวทิ้งท้ายว่า ด้วยปัจจัยบวกที่เกิดขึ้นในช่วงไตรมาสสุดท้ายของปี ไม่ว่าจะเป็น มาตรการกระตุ้นเศรษฐกิจของภาครัฐบาลผ่านโครงการชิม ช้อปใช้ , ร้อยเดียวเที่ยวทั่วไทย ฯ ประกอบกับบรรยากาศการจับจ่ายใช้บริการในช่วงเทศกาลที่ใกล้จะมาถึง คาดว่างานนี้จะได้รับการตอบรับอย่างดีจากผู้ประกอบการที่มองเห็นโอกาส และเตรียมตัวพัฒนาธุรกิจตนเองให้มีความน่าสนใจเพื่อดึงดูดลูกค้าคนไทยและนักท่องเที่ยวที่กำลังหลั่งไหลเข้ามาในฤดูกาลไฮด์ซีซั่น</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F242620%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/242643/"/>
        <a href="https://www.thebangkokinsight.com/242589/"/>
        <a href="https://www.thebangkokinsight.com/242503/"/>
        <a href="https://www.thebangkokinsight.com/242392/"/>
      </related>
    </article>
  </body>
</html>