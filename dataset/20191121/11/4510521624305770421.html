<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/timisoara/otrava-tipul-celei-provocat-tragedia-timisoara-adusa-romania-ilegal-filiera-bulgara-1_5dd674905163ec427140e6e9/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-21T11:56:07+00:00"/>
    <meta property="og:title" content="Otravă de tipul celei care a provocat tragedia de la Timişoara, adusă în România ilegal, pe filieră bulgară"/>
    <meta property="og:description" content="Judecătorii au soluţionat la începutul acestui an un dosar penal în care a fost trimis în judecată un bărbat din Călăraşi care făcea trafic cu otravă de tipul celei folosite de firma de deratizare care a provocat tragedia de la Timişoara."/>
  </head>
  <body>
    <article>
      <h1>Otravă de tipul celei care a provocat tragedia de la Timişoara, adusă în România ilegal, pe filieră bulgară</h1>
      <address><time datetime="2019-11-21T11:56:07+00:00">21 Nov 2019, 11:56</time> by <a rel="author">Dani Dancea</a></address>
      <h4>Judecătorii au soluţionat la începutul acestui an un dosar penal în care a fost trimis în judecată un bărbat din Călăraşi care făcea trafic cu otravă de tipul celei folosite de firma de deratizare care a provocat tragedia de la Timişoara.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/timisoara/mai-politisti-intervenit-blocul-avut-loc-tragedia-timisoara-ajuns-spital-1_5dd65a9b5163ec4271401b79/index.html"/>
        <a href="https://adevarul.ro/locale/timisoara/haos-total-tragedia-timisoara-locatari-evacuati-lasati-intoarca-locuinte-scosi-nou-afara-case-1_5dd635145163ec42713edcaa/index.html"/>
        <a href="https://adevarul.ro/locale/timisoara/a-supravietuit-om-strazii-sfarsit-ucisa-deratizare-povestea-tragica-tinerei-mame-murit-timisoara-exclusiv-1_5dd515d35163ec427138ba9d/index.html"/>
      </related>
      <p>Un an şi patru luni de închisoare cu suspendare a primit un bărbat din judeţul Călăraşi acuzat că a introdus în România 44 de kilograme de otravă de tipul celei care a provocat tragedia de la Timişoara. Deşi aveau posibilitatea să facă apel, procurorii nu au făcut-o. Dosarul a fost trimis în judecată de procurorii Parchetului de pe lângă Judecătoria Lehliu-Gară la începutul acestui an.</p>
      <p>Procurorii l-au trimis în judecată, în luna august a anului trecut, pe Viorel Sterea, un bărbat din judeţul Călăraşi acuzat că a introdus în România, din Bulgaria, 44 de kilograme de PHOSTOXIN. E vorba de acelaşi produs, GASTOXIN, folosit pentru deratizarea de la Timişoara, dar comercializat sub altă denumire.</p>
      <p>Potrivit rechizitoriului, Sterea a fost prins în iunie 2018 după ce a comandat pastilele toxice pe un site bulgar de comercializare a produselor agricole. Românul s-a înţeles cu furnizorul bulgar să livreze produsele prin curier la o casă de expediţii din Bulgaria, urmând ca el să le ridice de acolo. După ce a ridicat produsele toxice, românul s-a întors în ţară prin vama Giurgiu.</p>
      <p>La punctul vamal, Dacia Sandero în care erau transportate cele două cutii cu substanţele toxice a fost oprită şi controlată. Pe cutii erau inscripţionat numele unor produse inofensive. Când au deschis cutiile, poliţiştii au descoperit pastilele din categoria celor „foarte toxice”.<b><i> „Procedându-se la deschiderea celor două colete s-a constatat însă că într-unul se aflau  22 recipiente a câte 1 kg fiecare, sigilate , etichetate în limba bulgară, cu inscripţia PHOSTOXIN (concentraţie fosfură de aluminiu 56%), iar în cel de-al doilea colet 22 recipiente a câte 1 kg fiecare, sigilate, etichetate în limba bulgară cu litere chirilice „Ø Ο CT Ο CKИH” ( PHOSTOXIN ) concentraţie fosfură de aluminiu 56%)”</i></b>, se arată în rechizitoriul de trimitere în judecată a bărbatului. </p>
      <p>
        <b>Expertiza care arată cât este de toxică fosfura de aluminiu</b>
      </p>
      <p>În cadrul anchetei a fost dispusă şi o expertiză care a fost realizată de  INEC - Serviciul  Expertize Fizico-Chimice. Raportul specialiştilor arată cât de periculoasă este substanţa. <b><i>„Fosfura de aluminiu este foarte toxică prin ingerare şi inhalare , deoarece la contactul cu apa şi acizi  degajă fosfină (hidrură de fosfor  sau hidrogen fosforat – PH3), gaz foarte toxic şi inflamabil. Fosfura de aluminiu este comercializată, în funcţie de producător, cu denumirile de AGROXIN, PESTOXIN, DACPHOSAL, DELICIA GASTOXIN, FOSFOTOXIN (Phostoxin), este un rodenticid utilizat în agricultură ca fumigând contra rozătoarelor şi în tatamentul seminţelor şi  conform CODEXULUI face parte din grupa I de toxicitate  - produse extrem de toxice, care conţin substanţe active cu doză letală (DL 50) pâna la 50 mg/kg corp”</i></b>, se arată în raportul specialiştilor.</p>
      <p>
        <b>Procurorii nu au formulat apel</b>
      </p>
      <p>În urma procesului judecat la Judecătoria Lehliu-Gară, bărbatul prins făcând trafic de otravă din categoria întâi de toxicitate a fost condamnat la un an şi patru luni de încghisoare cu suspendare. Judecătorul a ţinut cont în pronunţarea sentinţei de faptul că bărbatul a recunoscut fapta şi a regretat-o, dar şi de faptul că este tatăl unei fetiţe de şase ani şi are un loc de muncă stabil. Sentinţa Judecătoriei Lehliu-Gară a rămas definitivă pentru că procurorii, deşi aveau posibilitatea, nu au formulat apel.</p>
      <hr/>
    </article>
  </body>
</html>