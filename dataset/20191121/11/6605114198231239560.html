<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sport/hazai-sport/mar-az-olimpiara-koncentralnak-a-ferfi-kardozok-2044275/"/>
    <meta property="og:site_name" content="SZOLJON"/>
    <meta property="article:published_time" content="2019-11-21T11:00:00+00:00"/>
    <meta property="og:title" content="Már az olimpiára koncentrálnak a férfi kardozók"/>
    <meta property="og:description" content="A tokiói kvalifikációt már gyakorlatilag megszerezte a magyar férfi kardválogatott."/>
  </head>
  <body>
    <article>
      <h6 class="kicker">VÍVÁS</h6>
      <h1>Már az olimpiára koncentrálnak a férfi kardozók</h1>
      <address>
        <time datetime="2019-11-21T11:00:00+00:00">21 Nov 2019, 11:00</time>
      </address>
      <h4>A tokiói kvalifikációt már gyakorlatilag megszerezte a magyar férfi kardválogatott.</h4>
      <p>A budapesti világbajnokságon a döntőt egyetlen tussal veszítette el az együttes, amely remekül kezdte a világkupaszezont, az első, vasárnap zárult kairói állomáson a kétszeres olimpiai bajnok Szilágyi Áron nélkül is a második helyen végzett, ismét Dél-Korea mögött. Ezzel az eredménnyel pedig már csak matematikailag csúszhat ki az ötkarikás mezőnyből, aminek Gémesi szavai szerint nincsen realitása – hangzott el csütörtökön az M4 Sporton a Sporthíradóban.</p>
      <blockquote>„Az egyik legjobbunk nélkül is megmutattuk, hogy erősek vagyunk. Mind a négyen hozzátettük a magunkét, mindenki jól vívott”</blockquote>
      <p>– mondta a 33 éves gödöllői vívó az egyiptomi versenyről, melyen mellette Szatmári András, Decsi Tamás és Iliász Nikolász volt tagja a gárdának.</p>
      <p>A csapattal Európa-bajnok, kétszeres vb-második kardozó arról is beszélt, hogy a már szinte biztos kvalifikáció ellenére a szezon további versenyein is jól kell szerepelniük, mert</p>
      <blockquote>fontos, hogy megtartsák második helyüket a világranglistán, hiszen az olimpián a rangsor alapján párosítják össze a csapatokat.</blockquote>
      <p>A magyar kardválogatott a fegyvernem egyik legmeghatározóbb csapata lett a világon az elmúlt években, az első számú együttes viszont még mindig a Koreai Köztársaság négyese, amely Budapesten sorozatban harmadik vb-címét szerezte meg júliusban és nagy fölénnyel vezeti a ranglistát.</p>
      <p>Gémesi elmondása szerint a magyaroknak mostanában már egyértelműen mindenhol az aranyérem a célja, s az, hogy utolérjék az ázsiai riválist, melyhez már a vb-n és Kairóban is bizonyították, hogy nagyon közel vannak. Az egyiptomi fővárosban Szilágyi nélkül is csupán négy tussal maradtak alul.</p>
      <blockquote>„Két évvel ezelőtt még nagyon nagy volt a különbség, azóta egyre közelebb jövünk hozzájuk”</blockquote>
      <p>– mondta Gémesi.</p>
      <blockquote>„Megverni még nem sikerült őket, de én azt gondolom, hogy el fog jönni ez az idő, hamarosan.”</blockquote>
      <p>A férfi kardozók januárban Montrealban egyéni Grand Prix-n vesznek részt, majd február második felétől gyors egymásutánban rendeznek három világkupát Varsóban, Padovában, és – március 20-22. – Budapesten, ahol a kardozók számára lezárul a kvalifikációs sorozat.</p>
      <p>
        <i>Borítókép: Szilágyi Áron, Szatmári András, Decsi Tamás és Gémesi Csanád (b-j) a vívó-világbajnokság férfi kard csapatversenyének döntőjében a budapesti BOK Csarnokban 2019. július 21-én.</i>
      </p>
    </article>
  </body>
</html>