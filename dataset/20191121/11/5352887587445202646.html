<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/laisvalaikis/receptai/rekomenduoja-jautienos-zinovai-aromatingas-burnoje-tirpstantis-jautienos-troskinys-1751542/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-21T11:59:00+00:00"/>
    <meta property="og:title" content="Rekomenduoja jautienos žinovai: aromatingas, burnoje tirpstantis jautienos troškinys"/>
    <meta property="og:description" content="Reklama"/>
  </head>
  <body>
    <article>
      <h1>Rekomenduoja jautienos žinovai: aromatingas, burnoje tirpstantis jautienos troškinys</h1>
      <address><time datetime="2019-11-21T11:59:00+00:00">21 Nov 2019, 11:59</time> by <a rel="author">Nerijus Budrys</a></address>
      <p>Reklama</p>
      <p>
        <b>Atvėsus orams namų kiemuose, soduose ir gamtoje beveik nustoja rūkti lietuvių taip mėgstamos kepsninės. Užtat gardžius kvapus namuose vis dažniau skleidžia orkaitėse gaminami patiekalai. Turgaus prekiautojai sako, kad vėlyvą rudenį pirkėjai daugiausia ieško mėsos tinkamos troškiniams. Ir vis dažniau ragauja jautienos.</b>
      </p>
      <p>Ir nenuostabu, nes jautiena jau seniai vertinama, kaip sveikatai palankus maistas, turintis daug vitaminų, geležies. Padedantis išvengti širdies ligų, tinkantis sergant diabetu ar metant svorį ir turintis dar daug kitų naudingų savybių.</p>
      <p>Prekybos miestelyje „Urmas“ įsikūrusio Centrinio Kauno turgaus prekiautojai sako, kad sezoniškumas ryškus. Vasarą pirkėjai ieško mėsos, labiausiai tinkamos kepti lauke ant žarijų, ruošti kazanuose ant laužo. Rudenį atsiranda paklausa orkaitėje keptai mėsai, keptuvėje kepamiems kepsniams, troškiniams.</p>
      <p>Turgaus prekybininkai puikiai žino savo pirkėjų norus, nes dažnas iš jų pirkdami mėsą atskleidžia, ką ketina ruošti, paprašo patarimų, receptų, pasidalina ir savo patirtimi.</p>
      <p>Patys geriausi troškiniai, anot turgaus prekybininkų, gaunasi ruošiant juos orkaitėje, gerai karštį laikančiuose ketaus puoduose ar specialiuose moliniuose induose.</p>
      <p>„Troškinimui labiausiai rekomenduočiau jautienos krūtininę, kulninę, nugarinę. Patys skaniausi rezultatai būna troškinant vyne, taip pat jautiena labai tinka su pupelėms“, - pagrindinius jautienos troškinimo principus minėjo šia mėsa prekiaujanti Eugenija.</p>
      <p>Reklama</p>
      <p>Pateikiame vieną turgaus prekiautojų dažnai pirkėjams diktuojamą receptą, kuris rezultatas – aromatingas, šildantis, tirštas troškinys, su ypač minkšta, burnoje tirpstančia jautiena.</p>
      <p>
        <b>Vyne troškinta jautiena su pievagrybiais</b>
      </p>
      <p>Jei gaminsite apie 1 kg jautienos jums reikės: poros svogūnų, kuriuos galite pakeisti ir keliais porų stiebais (bus švelnesnis ir įdomesnis skonis), 3 saliero stiebų, poros saujų pievagrybių, dviejų didesnių morkų, dviejų šaukšto aliejaus, šaukšto sviesto, poros šaukštų miltų, tiek pat trintų pomidorų.</p>
      <p>Taip pat prireiks 200 ml raudonojo vyno, pusės litro (arba dviejų kubelių) jautienos sultinio, žiupsnio druskos, juodųjų pipirų, kelių lauro lapų ir šiek tiek čiobrelių. Jei norite pikantiškesnio skonio, galite pridėti porą šaukštų vorčesterio padažo.</p>
      <p>Jautieną supjaustykite kubeliais, apšlakstykite aliejumi, dėkite druskos, juodųjų pipirų ir apie pusvalandį kepkite iki 180°C įkaitintoje orkaitėje.</p>
      <p>Tada puode kelias minutes kartu su sviestu, šaukštu aliejaus, lauro lapais ir čiobreliais patroškinkite stambiai supjaustytas morkas ir salierus. Įdėkite ir išmaišykite miltus, tada trintus pomidorus ir vorčesterio padažą, jei naudojate. Ir galiausiai supilkite jautienos sultinį ir vyną.</p>
      <p>Reklama</p>
      <p>Kai užvirs dėkite apkeptą jautieną, nedidelėje kaitroje viską troškinkite orkaitėje tam tinkančiame, dangčiu uždengtame puode apie pusvalandį. Pievagrybius galima dėti kartu su jautiena, bet geriausia – likus maždaug 15 min, kad visiškai nesuvirtų.</p>
      <p>Skanaus!</p>
    </article>
  </body>
</html>