<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/strategichni-derzhpidpriyemstva-kabmin-onoviv-spisok-novini-ukrajini-50054866.html"/>
    <meta property="og:site_name" content="НВ"/>
    <meta property="article:published_time" content="2019-11-21T11:39:00+00:00"/>
    <meta property="og:title" content="Кабмін додав Укрзалізницю, Суспільне телебачення та ще два об'єкта до списку стратегічних підприємств"/>
    <meta property="og:description" content="Уряд змінив перелік держпідприємств, що мають стратегічне значення для економіки і безпеки України."/>
  </head>
  <body>
    <article>
      <h1>Кабмін додав Укрзалізницю, Суспільне телебачення та ще два об'єкта до списку стратегічних підприємств</h1>
      <h2>Уряд змінив перелік держпідприємств, що мають стратегічне значення для економіки і безпеки України.</h2>
      <address>
        <time datetime="2019-11-21T11:39:00+00:00">21 Nov 2019, 11:39</time>
      </address>
      <p><a href="https://nv.ua/ukr/tags/kabmin.html">Уряд</a> оптимізував перелік об'єктів державної власності, що мають стратегічне значення для економіки і безпеки держави, включивши до нього чотири підприємства та виключивши 39. Про це повідомляє <a href="https://nv.ua/ukr/tags/ministerstvo-ekonomicheskoho-r.html">Міністерство розвитку економіки</a>.</p>
      <p>Так, до переліку стратегічних були включені:</p>
      <p>— АТ Укрзалізниця, оскільки підприємство входить до реєстру великих платників податків та є природним монополістом;</p>
      <p>— ДП Науково-дослідний та конструкторсько-технологічний інститут трубної промисловості ім. Я. Осади, оскільки відповідає критеріям стратегічних підприємств, частка продукції яких на загальнодержавному ринку товарів має важливе соціально економічне значення;</p>
      <p>— ПАТ Національна суспільна телерадіокомпанія України, оскільки відповідає критерію стратегічного підприємства з кількістю працюючих працівників понад 5 тис. осіб, а також є великим платником податків;</p>
      <p>— ДСП Центральне підприємство з поводження з радіоактивними відходами, оскільки відповідає трьом критеріям стратегічних підприємств: внесено до категорії цивільної оборони, є підприємством, контроль за діяльністю яких з боку держави гарантує захист громадян від наслідків впливу неконтрольованого виготовлення, використання або реалізації небезпечної продукції та є виконавцем загальнодержавних цільових науково-технічних програм і державних замовлень.</p>
      <p>Уряд виключив з переліку стратегічних 39 об'єктів, з них:</p>
      <p>— 4 об'єкти Мінекономрозвитку, діяльність яких не відповідає жодному з критеріїв стратегічних;</p>
      <p>— 4 об'єкти, на базі яких утворено АТ Українська залізниця, які припинені як юридичні особи;</p>
      <p>— 31 об'єкт Держкомтелерадіо, які реорганізовані шляхом приєднання до Національної суспільної телерадіокомпанії України.</p>
      <p>«На сьогодні законодавством не передбачена заборона на приватизацію підприємств, включених до Переліку об'єктів державної власності, що мають стратегічне значення для економіки і безпеки держави», — підкреслили у Мінекономрозвитку.</p>
      <p>Як повідомлялося, <a href="https://nv.ua/ukr/biz/economics/kabmin-peredav-339-pidpriyemstv-na-privatizaciyu-novini-ukrajini-50054674.html">20 листопада Кабмін передав 339 підприємств на приватизацію</a>.</p>
    </article>
  </body>
</html>