<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187730/"/>
    <meta property="og:site_name" content="Janam TV"/>
    <meta property="article:published_time" content="2019-11-21T11:00:43+00:00"/>
    <meta property="og:title" content="അബദ്ധത്തിൽ അതിർത്തി കടന്നെത്തി,ആതിഥ്യ മര്യാദകളോടെ സമ്മാനം നൽകി തിരിച്ചയച്ച് ഇന്ത്യൻ സൈന്യം ; ഇതാണ് ഇന്ത്യയുടെ നയതന്ത്രമെന്ന് കൈയ്യടിച്ച് പാക് ജനത"/>
    <meta property="og:description" content="ശ്രീനഗർ : അശ്രദ്ധമായി നിയന്ത്രണ രേഖ കടന്ന് ഇന്ത്യയിൽ എത്തിയ പാകിസ്ഥാൻ സ്വദേശിയെ ഇന്ത്യൻ സൈന്യം തിരിച്ചയച്ചു. പാകിസ്ഥാൻ ജില്ലയായ മുസഫറാബാദിലെ പഞ്‌ജ്‌കോട്ട്"/>
  </head>
  <body>
    <article>
      <h1>അബദ്ധത്തിൽ അതിർത്തി കടന്നെത്തി,ആതിഥ്യ മര്യാദകളോടെ സമ്മാനം നൽകി തിരിച്ചയച്ച് ഇന്ത്യൻ സൈന്യം ; ഇതാണ് ഇന്ത്യയുടെ നയതന്ത്രമെന്ന് കൈയ്യടിച്ച് പാക് ജനത</h1>
      <address><time datetime="2019-11-21T11:00:43+00:00">21 Nov 2019, 11:00</time> by <a rel="author">Janam TV Web Desk</a></address>
      <p>ശ്രീനഗർ : അശ്രദ്ധമായി നിയന്ത്രണ രേഖ കടന്ന് ഇന്ത്യയിൽ എത്തിയ പാകിസ്ഥാൻ സ്വദേശിയെ ഇന്ത്യൻ സൈന്യം തിരിച്ചയച്ചു.</p>
      <p>പാകിസ്ഥാൻ ജില്ലയായ മുസഫറാബാദിലെ പഞ്‌ജ്‌കോട്ട് നിവാസിയായ 32 കാരൻ ഷബീർ അഹമ്മദാണ് നിയന്ത്രണ രേഖ കടന്നത് . കശ്മീരിലെ തങ്ദാറിലെ പ്രദേശവാസികൾ വിവരം നൽകിയതിനെ തുടർന്നാണ് സൈന്യം അദ്ദേഹത്തെ പിടികൂടിയത് .</p>
      <p>തുടർന്ന് അഹമ്മദിന് ഇന്ത്യൻ അധികൃതർ വസ്ത്രം, താമസം, വൈദ്യസഹായം എന്നിവ നൽകി.ഇയാളുടെ അഡ്രസ് കണ്ടെത്തുകയും തിരിച്ചയക്കാൻ തീരുമാനിക്കുകയും ചെയ്തു .ഇതിനായി പാകിസ്ഥാൻ അധിനിവേശ കശ്മീർ അധികൃതരെ ഇന്ത്യൻ സൈന്യം സമീപിച്ചു.</p>
      <p>വ്യാഴാഴ്ച ഉച്ചയ്ക്ക് ഒന്നരയോടെ അഹമ്മദിനെ തങ്ദാർ സെക്ടറിലെ തിത്വാൽ ക്രോസിംഗ് പോയിന്റിൽ സബ് ഡിവിഷണൽ മജിസ്‌ട്രേറ്റിന്റെ മേൽനോട്ടത്തിൽ കൊണ്ടു വന്നു . തുടർന്ന് തങ്‌ദറിൽ നിന്ന് പി‌ഒകെയിലെ ചിലിഹാന പ്രദേശത്തേക്ക് കൊണ്ടുപോയി, അവിടെ പാകിസ്ഥാൻ അധികൃതർ അഹമ്മദിനെ സ്വീകരിച്ചു .ഇന്ത്യൻ സൈന്യം സമ്മാനം നൽകിയാണ് അഹമ്മദിനെ തിരിച്ചയച്ചത് . ഇന്ത്യൻ സൈന്യത്തിന്റെ ഈ അതിഥ്യ മര്യാദയെ അന്താരാഷ്ട്ര മാദ്ധ്യമങ്ങൾ അടക്കം വാർത്തയാക്കിയിട്ടുണ്ട് .</p>
      <p>പാക് ജനതയും ഇന്ത്യൻ സൈന്യത്തിന്റെ പ്രവർത്തിയെ പുകഴ്ത്തുകയാണ് . ശത്രുരാജ്യത്തിൽ നിന്നാണെങ്കിൽ കൂടി അബദ്ധത്തിൽ എത്തിപ്പെട്ട ഒരാളിനെ ആതിഥേയ മര്യാദകളോടെ സ്വീകരിച്ചത് ഇന്ത്യയുടെ നയതന്ത്രത്തെയും ,സംസ്ക്കാരത്തെയുമാണ് വിളിച്ചോതുന്നതെന്നാണ് പാക് ജനതയുടെ അഭിപ്രായം .</p>
      <p>എന്നാൽ 2016-17 ൽ അബദ്ധത്തിൽ പാകിസ്ഥാനിലേക്ക് കടന്ന രണ്ട് ഇന്ത്യൻ പൗരന്മാരെ പറ്റി ഇന്നും യാതൊരു വിവരവും കൈമാറാൻ പാകിസ്ഥാൻ മടിക്കുന്നതു ഇപ്പോൾ ചർച്ചയാകുന്നുണ്ട് . പ്രശാന്ത്, ബാരി ലാൽ എന്നീ രണ്ട് ഇന്ത്യൻ പൗരന്മാരാണ് പാക് പിടിയിലായത് . ഇവരെക്കുറിച്ച് പാകിസ്ഥാനോട് റിപ്പോർട്ട് ആവശ്യപ്പെട്ടെങ്കിലും അവർ എവിടെയാണെന്ന് പറയാനോ , മറുപടി നൽകാനോ പാകിസ്ഥാൻ തയ്യാറായില്ല .</p>
    </article>
  </body>
</html>