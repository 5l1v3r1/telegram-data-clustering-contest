<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019621/%D8%AF%D8%B4%D9%85%D9%86%D8%A7%D9%86-%D8%A8%D9%87-%D8%AF%D9%86%D8%A8%D8%A7%D9%84-%D9%86%D8%A7%D8%A7%D9%85%DB%8C%D8%AF-%DA%A9%D8%B1%D8%AF%D9%86-%D9%85%D8%B1%D8%AF%D9%85-%D8%A7%D8%B2-%D9%86%D8%B8%D8%A7%D9%85-%D8%A8%D9%88%D8%AF%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T11:53:49+00:00"/>
    <meta property="og:title" content="دشمنان به دنبال ناامید کردن مردم از نظام بودند"/>
    <meta property="og:description" content="ایسنا/کرمان معاون سیاسی، امنیتی و اجتماعی استانداری کرمان گفت: ایجاد آمادگی های زیرساختی، پدافندی و تسلط حرفه ای دست اندرکاران برای مشارکت مطلوب و پرشور مردم در صحنه انتخابات، برای خنثی نمودن توطئه دشمنان لازم است."/>
  </head>
  <body>
    <article>
      <h6 class="kicker">معاون استاندار کرمان:</h6>
      <h1>دشمنان به دنبال ناامید کردن مردم از نظام بودند</h1>
      <address><time datetime="2019-11-21T11:53:49+00:00">21 Nov 2019, 11:53</time> by <a rel="author">ایمان کدیور</a></address>
      <p>ایسنا/کرمان معاون سیاسی، امنیتی و اجتماعی استانداری کرمان گفت: ایجاد آمادگی های زیرساختی، پدافندی و تسلط حرفه ای دست اندرکاران برای مشارکت مطلوب و پرشور مردم در صحنه انتخابات، برای خنثی نمودن توطئه دشمنان لازم است.</p>
      <p>محمدصادق بصیری امروز پنجشنبه ۳۰ آبان ماه در پنجمین جلسه ستاد انتخابات استان افزود: انتخابات محک بزرگ مشارکت مردم است و همه باید در راستای برگزاری هر چه بهتر انتخابات تلاش کنند.</p>
      <p>بصیری با اشاره به ناآرامی های چند روز اخیر در کشور، به بیان دلایل حمایت دشمنان از این اتفاقات پرداخت و تصریح کرد: دشمنان به دنبال ناامید کردن مردم از نظام بودند چرا که به زعم آن ها، ناامیدی عمومی در مشارکت پایین مردم در انتخابات مؤثر خواهد بود و امیدواریم حضور مردم در صحنه و حمایت آن ها از نظام اسلامی باعث افزایش وحدت و انسجام در جامعه شود.</p>
      <p>وی با تأکید بر اهمیت حفظ آمادگی نیروها برای برگزاری انتخابات سالم اظهار کرد: در مجموع باید آمادگی زیرساختی، آمادگی حرفه ای نیروها و همچنین آمادگی پدافندی و پیش بینی اتفاقات خاص طبیعی و انسانی در ایام برگزاری را داشته باشیم و استاندار محترم نیز ضمن اعلام حمایت کامل خود از برگزاری انتخابات سالم و شفاف، همواره بر تأمین امکانات مورد نیاز و آمادگی همه جانبه تأکید دارند.</p>
      <p>انتهای پیام</p>
    </article>
  </body>
</html>