<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davidemaggio.it/archives/179754/stati-generali-serena-dandini-rai3-cast"/>
    <meta property="og:site_name" content="DavideMaggio.it"/>
    <meta property="article:published_time" content="2019-11-21T11:39:00+00:00"/>
    <meta property="og:title" content="Stati Generali: Serena Dandini torna su Rai3 con Mengoni e Jane Birkin"/>
    <meta property="og:description" content="Serena Dandini (ri)convoca gli Stati Generali. Dopo aver festeggiato nella stagione scorsa il trentennale della Tv delle Ragazze, la conduttrice torna – da stasera in prima serata su Rai3 – a puntare i riflettori sui temi caldi dell’attualità, della politica e del costume del Paese attraverso la lente dell’ironia e del sarcasmo:"/>
  </head>
  <body>
    <article>
      <h1>Stati Generali: Serena Dandini torna su Rai3 con Mengoni e Jane Birkin</h1>
      <address><time datetime="2019-11-21T11:39:00+00:00">21 Nov 2019, 11:39</time> by <a rel="author">Saverio Capobianco</a></address>
      <figure>
        <img src="https://images.davidemaggio.it/pics3/2019/11/Stati-Generali-Dandini.jpg"/>
        <figcaption>Serena Dandini</figcaption>
      </figure>
      <p><b><a href="https://www.davidemaggio.it/tag/serena_dandini">Serena Dandini</a> </b>(ri)convoca gli <b>Stati Generali</b>. Dopo aver festeggiato nella stagione scorsa il trentennale della <i>Tv delle Ragazze</i>, la conduttrice torna – da stasera in prima serata su Rai3 – a puntare i riflettori sui temi caldi dell’attualità, della politica e del costume del Paese attraverso la lente dell’ironia e del sarcasmo:</p>
      <blockquote>
        <i>“Il programma sarà una satira su quello che non va, una fotografia dei tempi che viviamo, di confusione e mancanza di speranze, futuro e sogni”</i>
      </blockquote>
      <p>ha raccontato la conduttrice durante la conferenza stampa della trasmissione. <b>Sei prime serate</b> che – tra realtà e deformazione satirica – daranno uno spunto di riflessione sulla realtà che ci circonda. In un clima assembleare saranno innumerevoli i personaggi che tra <b>interventi</b>, <b>filmati</b> e <b>interviste</b> imbastiranno il ricco parterre della trasmissione. Tra gli ospiti della prima puntata ci saranno <b>Dario Argento</b> – che si cimenterà in un monologo sulla paura – e <b>Marco Mengoni</b> che giocherà con la resident band e con <b>Neri Marcorè</b>. Sul suo ormai divenuto celebre divano, Serena Dandini intervisterà il neurobiologo di fama internazionale <b>Stefano Mancuso</b> e un’icona degli anni 60,<b> Jane Birkin</b>.</p>
      <p>Nel cast di <i>Stati Generali</i> tanti sono i <b>personaggi fissi</b> (questa volta anche uomini) che il pubblico ritroverà ogni settimana, da Martina Dell’Ombra (Federica Cacciola), la conduttrice sovranista, a <b>Neri Marcorè</b> che, tornato alla satira politica, vestirà i panni del premier Conte. E ancora <b>Lucia Ocone</b> sarà Guga, in collegamento dal Paleolitico, Cinzia Leone spiega la manovra economica coi toni apocalittici della sua mitica signorina Vaccaroni; Edoardo Ferrario, nei panni del sondaggista Massimo Stima, e <b>Germana Pasquero nelle vesti di Franca Leosini</b>. Inoltre ci saranno i contributi video di The Pills, le Sbratz e Natalino Balasso. Ospiti musicali i The Scissionisti, in cui alcuni – fanno sapere – potrebbero riconoscere <b>Elio e le Storie Tese</b>, mentre i maestri Legge e Bacchelli (Elio e Rocco Tanica) condurranno i telespettatori in una surreale riscoperta della musica classica. La sigla finale sarà improvvisata da Elianto.</p>
      <related>
        <h4>Articoli che potrebbero interessarti</h4>
        <a href="https://www.davidemaggio.it/archives/171030/sanremo-giuria-festival-2019"/>
        <a href="https://www.davidemaggio.it/archives/168214/la-tv-delle-ragazze-serena-dandini-recensione"/>
        <a href="https://www.davidemaggio.it/archives/168114/la-tv-delle-ragazze-serena-dandini-cast-ospiti-rai3"/>
        <a href="https://www.davidemaggio.it/archives/163572/rai3-pensa-al-ritorno-di-serena-dandini-con-la-tv-delle-ragazze"/>
      </related>
    </article>
  </body>
</html>