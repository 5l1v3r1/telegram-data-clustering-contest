<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/21/news/ocse_piu_ottimista_del_governo_nel_2019_crescita_a_0_2_-241559518/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T11:14:00+00:00"/>
    <meta property="og:title" content="Ocse più ottimista del governo: nel 2019 crescita a +0,2%. Debito giù dal 2021"/>
    <meta property="og:description" content="Le stime dell'organizzazione parigina: Pil a +0,4% nel 2020 e +0,5% nel 2020. E manda segnali di speranza: &quot;Si comincia a rivedere la luce&quot;"/>
  </head>
  <body>
    <article>
      <h1>Ocse più ottimista del governo: nel 2019 crescita a +0,2%. Debito giù dal 2021</h1>
      <h2>Le stime dell'organizzazione parigina: Pil a +0,4% nel 2020 e +0,5% nel 2020. E manda segnali di speranza: "Si comincia a rivedere la luce"</h2>
      <address>
        <time datetime="2019-11-21T11:14:00+00:00">21 Nov 2019, 11:14</time>
      </address>
      <p><b>MILANO -</b> L'Ocse è leggermente più ottimista del governo quanto a prospettive dell'economia italiana. Nel suo economic outlook, l'organizzazione parigina ha infatti rivisto al rialzo le stime di crescita del Paese portandole da zero a +0,2% nel 2019. Resta invariata al +0,4% quella relativa al 2020 mentre per il 2021 il Pil dovrebbe avanzare dello 0,5%. Il governo nella propria nota di aggiornamento al Def ha indicato una crescita dello 0,1%.<br/><br/>Anche l'Ocse punta il dito sul nodo de debito pubblico, che nelle sue stime salirebbe al 136% del Pil nel 2019 e  al 136,1% nel 2020, salvo poi tornare a scendere nel 2021, al 135,6%. L'organizzazione invita quindi l'Italia a ridurre il debito in "modo sostenibile" e a "favorire la crescita specie nelle aree in ritardo", attraverso un "piano di bilancio credibile a medio termine" e ad "ambiziose riforme strutturali".<br/><br/>In Italia si comincia "a vedere una luce. Ed è bene così", ha detto la capo economista dell'Ocse, Laurence Boone, alla presentazione dell' Economic Outlook. Alla domanda se fosse preoccupata della crescita del debito pubblico fotografata oggi dall'Ocse, Boone ha risposto: "Quello che mi preoccupa è riuscire a far ripartire la crescita in Italia e quello che mi rassicura è che oggi penso ci siano le condizioni necessarie, c'è un vero dialogo con l'Europa, si cerca di equilibrare le riforme, il sostegno all'attività, il piano Industria 4.0".<br/> </p>
    </article>
  </body>
</html>