<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/soldi/economia/2019/11/21/ocse-all-italia-rivedere-quota_CS75z6BqIpd0jRuk5gNXDO.html"/>
    <meta property="og:site_name" content="Adnkronos"/>
    <meta property="article:published_time" content="2019-11-21T11:25:00+00:00"/>
    <meta property="og:title" content="L'Ocse all'Italia: rivedere quota 100"/>
    <meta property="og:description" content="Economic Outlook: &quot;Nel 2019 debito/Pil Italia al 136%&quot;"/>
  </head>
  <body>
    <article>
      <h1>L'Ocse all'Italia: rivedere quota 100</h1>
      <address>
        <time datetime="2019-11-21T11:25:00+00:00">21 Nov 2019, 11:25</time>
      </address>
      <p>In Italia "il surplus primario scenderà dall'1,3% del PIL nel 2018 e nel 2019 all'1,0% del PIL nel 2020 e nel 2021" e "nel complesso, le misure fiscali e la crescita più lenta faranno aumentare il rapporto debito pubblico nel 2019 al 136% del Pil prima che questo inizi a diminuire dal 2021". <b>Lo scrive l'Ocse nell'Economic Outlook</b> spiegando che "mettere il debito pubblico su un lento percorso discendente, sostenendo allo stesso tempo la crescita, soprattutto nelle aree in ritardo, richiederà l'attuazione di un piano di bilancio credibile a medio termine accanto a ambiziose riforme strutturali". Fra queste - con un chiaro riferimento a <a href="https://www.adnkronos.com/Search/Link/keyword/quota%20100">Quota 100</a> - c'è l'invito ad "<b>applicare revisioni della spesa per razionalizzarla, invertire i cambiamenti nelle regole di prepensionamento introdotti nel 2019</b> e preservare il legame tra età pensionabile e aspettativa di vita": interventi che "libererebbero risorse per programmi più efficaci e investimenti pubblici e migliorare l'equità intergenerazionale". L'Ocse invita poi a "ridurre in particolare i sussidi dannosi per l'ambiente e combattere l'evasione fiscale", così da migliorare l'equità del sistema.</p>
      <p>Secondo la stima dell'Ocse, l'economia italiana dovrebbe chiudere il 2019 con una crescita allo 0,2% mentre per il 2020 è prevista una ripesa a +0,4% e a +0,5% nel 2021. L'organizzazione segnala come "la debole domanda esterna e le persistenti incertezze relative alle politiche commerciali globali limiteranno la crescita delle esportazioni, pesando su investimenti, occupazione e reddito". Invece per i consumi delle famiglie è prevista una "crescita moderata, sostenuta da una stabilizzazione della fiducia dei consumatori e da tagli al cuneo fiscale per molti lavoratori dipendenti". A sostenere gli investimenti, stima l'Ocse, la "riduzione dell'incertezza della politica interna, condizioni di finanziamento più facili e incentivi fiscali".</p>
      <p>Per l'Ocse, le politiche di bilancio potranno sostenere l'economia italiana "di fronte a una crescita esterna più debole". Nell'Economic Outlook si accenna quindi alle "nuove misure di politica economica per il 2020 e il 2021" che il governo italiano sta elaborando e che prevedono "minori contributi sociali, il rinnovo degli incentivi fiscali legati al 'Industria 4.0' per incoraggiare gli investimenti privati ​​e maggiori investimenti pubblici soprattutto nelle regioni in ritardo di sviluppo". Il governo - ricorda l'Ocse - "prevede di finanziare queste misure attraverso maggiori entrate, tra cui nuove tasse ambientali e sullo zucchero" ma anche con interventi sull'IVA, sul costo degli interessi e con riduzioni della spesa.</p>
    </article>
  </body>
</html>