<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/prihodnost-evropskih-monarhij-so-zenske-251883"/>
    <meta property="og:site_name" content="Slovenske novice"/>
    <meta property="article:published_time" content="2019-11-21T11:20:00+00:00"/>
    <meta property="og:title" content="Prihodnost evropskih monarhij so ženske"/>
    <meta property="og:description" content="Čeprav trenutno na svetu vladata samo dve ženski, poleg britanske kraljice Elizabete II. je to še danska kraljica Margrethe II., pa so v mnogih evropskih kraljevinah prestolonasledniki ženskega sp..."/>
  </head>
  <body>
    <article>
      <h1>Prihodnost evropskih monarhij so ženske</h1>
      <h2>Marsikje so spremenili pravilo, da lahko prestol prevzame le moški potomec. Švedski, Belgiji, Nizozemski, Norveški in Španiji bodo nekoč vladala dekleta.</h2>
      <address><time datetime="2019-11-21T11:20:00+00:00">21 Nov 2019, 11:20</time> by <a rel="author">B. K. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/20/386333.jpg"/>
          <figcaption>Kralj Felipe je zelo ponosen na svojo hčer, ki ga je začela spremljati na prireditvah in imela že nekaj govorov. FOTO: Reuters</figcaption>
        </figure>
        <figure>
          <img src="https://www.slovenskenovice.si/images/slike/2019/11/20/906052.jpg"/>
          <figcaption>Švedska princesa Estelle bo nekega dne na prestolu zamenjala mamo. FOTO: Instagram</figcaption>
        </figure>
        <figure>
          <img src="https://www.slovenskenovice.si/images/slike/2019/11/20/642603.jpg"/>
          <figcaption>Ingrid Alexandra je najstarejši otrok norveškega prestolonaslednika Haakona in njegove žene Mette-Maritt. FOTO: Reuters</figcaption>
        </figure>
        <figure>
          <img src="https://www.slovenskenovice.si/images/slike/2019/11/20/1695920.jpg"/>
          <figcaption>Princesa Amalia je že skoraj tako visoka kot njen oče. FOTO: Guliver/getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/20/1695921.jpg"/>
          <figcaption>Elisabeth je letos dopolnila 18 let. FOTO: Guliver/getty Images</figcaption>
        </figure>
      </slideshow>
      <p>Čeprav trenutno na svetu vladata samo dve ženski, poleg britanske kraljice <b>Elizabete II.</b> je to še danska kraljica <b>Margrethe II.</b>, pa so v mnogih evropskih kraljevinah prestolonasledniki ženskega spola. Nekoč je sicer veljalo, da lahko prestol zasedejo le moški in njihovi prvorojeni sinovi, a sčasoma so, v glavnem v Evropi, to pravilo spremenili tako, da so prestolonasledniki postali prvorojenci ne glede na spol. Tako bodo Švedski, Belgiji, Nizozemski, Norveški in Španiji nekoč vladala dekleta.</p>
      <h3>Najstarejša je belgijska princesa</h3>
      <figure>
        <img src="https://www.slovenskenovice.si/images/slike/2019/11/20/906052.jpg"/>
        <figcaption>Švedska princesa Estelle bo nekega dne na prestolu zamenjala mamo. FOTO: Instagram</figcaption>
      </figure>
      <p>Na Švedskem je trenutno prva v vrsti za prestol princesa <b>Victoria</b>, ki pa jo bo nasledila njena hči, trenutno komaj sedemletna princesa <b>Estelle</b>, ki za zdaj nosi naziv vojvodinja Östergötlanda. Njeno rojstvo je pospremilo 21 salv iz pušk, ki so jih izstrelili z otoka Skeppsholmen nasproti kraljeve palače. Estellina mama je že večkrat dejala, da deklico zelo zanimajo ljudje, menda je družabna in zelo pogumna, kar so vsekakor odlike, ki so pri vladarju zaželene.</p>
      <blockquote>2 ženski trenutno vladata na svetu.</blockquote>
      <figure>
        <img src="https://www.slovenskenovice.si/images/slike/2019/11/20/642603.jpg"/>
        <figcaption>Ingrid Alexandra je najstarejši otrok norveškega prestolonaslednika Haakona in njegove žene Mette-Maritt. FOTO: Reuters</figcaption>
      </figure>
      <p>Na belgijskem prestolu se bo nekega dne znašla princesa <b>Elisabeth</b>, ki je sredi oktobra postala polnoletna, na dvoru pa so to pomembno prelomnico zaznamovali s slavnostno večerjo ter nastopi znanih glasbenikov in plesalcev. Kralj <b>Philippe</b> je že večkrat povedal, da je na hčer izjemno ponosen in ne dvomi, da bo nekoč zgledno vladala Belgiji. Princesa trenutno v Walesu obiskuje mednarodni kolidž, ki ga bo predvidoma končala maja. Tudi nizozemski kralj <b>Willem-Alexander</b> ima naslednico ženskega spola. To je njegova najstarejša hči princesa <b>Catharina-Amalia</b>, ki bo v začetku decembra praznovala 16. rojstni dan. Čeprav jo vse od leta 2013, ko je njen oče postal nizozemski kralj, pripravljajo na to, da bo nekoč vladala deželi, mladenka, kot je letos dejala v enem od redkih intervjujev, še vedno ne more verjeti, da je to res njeno življenje.</p>
      <figure>
        <img src="https://www.slovenskenovice.si/images/slike/2019/11/20/1695920.jpg"/>
        <figcaption>Princesa Amalia je že skoraj tako visoka kot njen oče. FOTO: Guliver/getty Images</figcaption>
      </figure>
      <p>Norveški bo nekoč vladala princesa <b>Ingrid Alexandra</b>, in sicer bo prišla na vrsto za svojim očetom <b>Haakonom</b>. Norveška je nekoč že imela kraljico, in sicer v 15. stoletju, ko ji je vladala kraljica<b> Margaret</b>. Čeprav bo januarja stara šele 16 let, je že aktivna članica kraljeve družine. Leta 2012 bi se morala njena mama pridružiti princu Haakonu v televizijskem pogovoru o zaščiti in ohranjanju okolja, a je zbolela, in zamenjala jo je prav Ingrid Alexandra. Prav tako je krstila nov čoln norveške reševalne službe, odprla razstavo skulptur, ki so jih ustvarili bolni otroci, ter leta 2016 skupaj z očetom odprla mladinske zimske olimpijske igre v Lillehammerju.</p>
      <figure>
        <img src="https://www.slovenskenovice.si/images/slike/2019/11/20/1695921.jpg"/>
        <figcaption>Elisabeth je letos dopolnila 18 let. FOTO: Guliver/getty Images</figcaption>
      </figure>
      <p>V zadnjem letu je postala zelo aktivna tudi španska princesa <b>Leonor</b>, ki bo Španiji vladala po očetovi smrti. V zadnjem letu je 14-letnica spremljala očeta, španskega kralja <b>Felipeja VI.</b> na več prireditvah, pridružila se mu je na odru ter zbranim namenila nekaj besed. Na zadnji, prireditvi Fundacije princese Gironske, je navdušila, ko je ljudi nagovorila v španščini, katalonščini, angleščini in celo arabščini.</p>
    </article>
  </body>
</html>