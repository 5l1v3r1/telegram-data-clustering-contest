<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/ezo/jo-dontest-hozni/"/>
    <meta property="og:site_name" content="FEMINA"/>
    <meta property="article:published_time" content="2019-11-21T11:06:02+00:00"/>
    <meta property="og:title" content="Elkerülni a rossz döntéseket és meghozni a jókat: hogyan lehetünk jobbak a döntéshozatalban?"/>
    <meta property="og:description" content="Döntéseket mindannyiunknak hozni kell, de hogyan hozhatunk könnyen jókat?"/>
  </head>
  <body>
    <article>
      <h1>Elkerülni a rossz döntéseket és meghozni a jókat: hogyan lehetünk jobbak a döntéshozatalban?</h1>
      <h2>Döntéseket mindannyiunknak hozni kell, de hogyan hozhatunk könnyen jókat?</h2>
      <address><time datetime="2019-11-21T11:06:02+00:00">21 Nov 2019, 11:06</time> by <a rel="author">Kovács Gabriella</a></address>
      <p>Minden nap állandóan döntéseket hozunk, ezek általában nem túl nagy dolgokra vonatkoznak, hanem például arra, mit vegyünk fel. Nagyobb léptékű kérdésekben a rossz döntésektől sokan félnek, éppen ezért inkább halogatják azt.</p>
      <p>Pedig jól dönteni nem is olyan nehéz, legalábbis, <b><a href="https://www.verywellfamily.com/amy-morin-1094715">Amy Morin,</a> </b>a Bostoni Egyetem pszichoterapeutájának kilencpontos útmutatója szerint. Ha legközelebb döntéshelyzetbe kerülnél, ezekre érdemes visszatérned.</p>
      <h3>9 dolog, hogy jó döntést hozz, könnyen</h3>
      <p><b>1. Mérlegeld a sikeresség valószínűségét </b>- Ha az ember szeretne valamit, akkor hajlamos túlbecsülni képességeit, vagy épp az adott dolog pozitív esélyeit, így a döntés nem reális alapokon nyugszik. Ha előre mérlegeled, mennyire reális a dolog pozitív kimenetele, akkor még idejében kereshetsz jobb megoldást.</p>
      <figure>
        <img src="https://kep.cdn.indexvas.hu/1/0/3042/30428/304287/30428751_0a23617e440439c86d9681d4bd536aee_wm.jpg"/>
      </figure>
      <p><b>2. Vedd számba a veszélyeket</b> - Sokszor felelőtlenül határozunk, mert nem mérjük fel jól az adott helyzetet. Fontos, hogy minden döntés esetleges veszélyeivel tisztában légy. Ülj le, és gondold át. Készíts akár egy írt listát. Ha több vagy komolyabb veszélyekkel jár az egyik döntés, mint a másik, akkor érdemes még egyszer átgondolnod.</p>
      <p><b>3. Ennyit számít a nézőpont </b> - Segíthet, ha magunk elé képzelünk egy orvost, amint azt mondja a páciensének: a betegek 90%-a túléli a műtétet, vagy amint azt mondja, 10% belehal ebbe a műtétbe. Bizonyára érzed, mennyire sokat számít, honnan, pozitív vagy negatív irányból közelítesz.</p>
      <p><b>4. Ne rágd magad a problémán</b> - Ha fontos kérdéshez érünk, hajlamosak vagyunk állandóan azt pörgetni a fejünkben. Pedig nemcsak a meggondolatlanság, de a probléma túlgondolása is bajos lehet, mert emeli a stresszt, és a döntési kényszer szorítása egyre nő. Érdemes kicsit mellékvágányra tenni a dolgot, és aludni rá egyet, esetleg csinálni valamit - kreatív munka, sport -, ami eltereli a gondolatokat. Hagyd, hogy az agyad nyomástól mentesen kidolgozhassa a tiszta választ.</p>
      <p><b>5. Hagyj lehetőséget rá, hogy felismerd a rossz döntést</b> - Mind hozunk rossz döntéseket, de ezekkel szembe kell nézni. Jó, ha nap mint nap rutinszerűen átgondoljuk, mi volt pozitív és mi volt negatív döntés. Ha nem félsz szembesülni a rossz döntéseiddel, akkor ezzel párhuzamosan attól sem fogsz annyira félni, hogy legközelebb rossz döntést hozol.</p>
      <p><b>6. Ne hagyd, hogy külső események befolyásoljanak </b>-  Valaki megbánta, hogy költözött? Ez ne ijesszen el tőle, hogy igent mondj egy új lakásra. Egy példa, amit környezetedből saját életedre vetíthetsz. Az ember sok mindent hall és lát nap nap után, és mindez, ha nem vigyáz, befolyásoló tényező lehet, amikor neki kell döntenie. Ha nem feleded, hogy a hallott dolgok máshol és másokkal történnek, neked viszont saját utad van, akkor tisztábban láthatsz a döntéshozásban is.</p>
      <p><b>7. Ha elkönyveltél valamit valamilyennek, az tévútra vihet</b> -  Természetesen lehetnek meggyőződéseink, de ezek közt lapulhatnak olyanok, amelyek később tévútra visznek. Mindig hagyj egy kis esélyt annak, hogy adott dologban pozitívan csalódj. Egy leegyszerűsített példa: ha meg vagy győződve, hogy a piros zoknit viselő férfiaknak nincs humora, lehet, hogy pont olyasvalakivel nem állsz szóba, aki bizonyítaná ennek az ellenkezőjét. Egy rossz döntés, és nemet mondtál a boldogság lehetőségére.</p>
      <p><b>8. Fogalmazd meg, mit érzel</b> - Léteznek kifejezések, amelyeket különböző helyzetekben tűzünk az ébredő érzelmekre. Liftezik a gyomrunk, gombóc van a torkunkban, feláll a hátunkon a szőr. Ezek a címkék viszont hátráltatnak a jó döntésben. Fogalmazd meg különálló szavakkal, pontosan mit érzel A vagy B verzió kapcsán. Szorongsz? Idegesít? Boldogsággal tölt el? Ha konkrétan megfogalmazod, könnyebb lesz jól dönteni.</p>
      <p><b>9. Beszélj úgy magadhoz, mint egy jó barát</b> - A barátság fontos része, hogy tanácsot adunk a másik embernek. Gondold át, hogy ha a barátod lenne döntéshelyzetben, neki mit mondanál. Mondd el ezeket saját magadnak! Meg fogsz lepődni, milyen sokat segít, és mennyivel megértőbb leszel önmagaddal szemben.</p>
      <h3>Akupresszúrával a stressz ellen</h3>
      <p>A döntéshelyzet sokszor jár fizikai kellemetlenségekkel: ezek az akupresszúrás pontok a stresszoldásban, a fejfájás csökkentésében és a fáradtság ellen is jók lehetnek.</p>
      <figure>
        <img src="https://kep.index.hu/1/0/1863/18635/186351/18635119_1149049_0f74c813acb4fe0e6e106974d394cfb2_wm.jpg"/>
        <figcaption>
          <a href="https://femina.hu/ezo/akupresszuras-pontok-fejen/">Nézegess képeket! 10 kép<br/><b>10 akupresszúrás pont a fejen, ami áldás a mindennapokban: stressz, fájdalom, fáradtság ellen</b></a>
        </figcaption>
      </figure>
    </article>
  </body>
</html>