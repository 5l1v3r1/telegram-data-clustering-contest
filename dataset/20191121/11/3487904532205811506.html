<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/antam-smith-molis-skoraro-thelo-na-paro-xana-tin-mpala"/>
    <meta property="og:site_name" content="Metrosport.gr"/>
    <meta property="article:published_time" content="2019-11-21T11:15:00+00:00"/>
    <meta property="og:title" content="Άνταμ Σμιθ: «Μόλις σκοράρω θέλω να πάρω ξανά την μπάλα»"/>
    <meta property="og:description" content="Ο MVP του αγώνα του ΠΑΟΚ με την Σαραγόσα, Ανταμ Σμίθ, μίλησε αναφορικά με την βελτιωμένη εικόνα του Δικεφάλου αλλά και την συνέχεια"/>
  </head>
  <body>
    <article>
      <h1>Άνταμ Σμιθ: «Μόλις σκοράρω θέλω να πάρω ξανά την μπάλα»</h1>
      <h2>Ο MVP του αγώνα του ΠΑΟΚ με την Σαραγόσα, Ανταμ Σμίθ, μίλησε αναφορικά με την βελτιωμένη εικόνα του Δικεφάλου αλλά και την συνέχεια</h2>
      <address><time datetime="2019-11-21T11:15:00+00:00">21 Nov 2019, 11:15</time> by <a rel="author">Metrosport.gr Team</a></address>
      <p>Ο κορυφαίος παίκτης του παρκέ στην νίκη του ΠΑΟΚ με 93-78 απέναντι στην Σαραγόσα, Ανταμ Σμίθ, μίλησε αναφορικά με την βελτιωμένη εικόνα του ΠΑΟΚ στους τελευταίους αγώνες, την δύσκολη συνέχεια αλλά και τον τρόπο που λειτουργεί ο ίδιος στο παρκέ.</p>
      <p>Ο ΠΑΟΚ πήρε τη δεύτερη νίκη του στον τέταρτο όμιλο του Basketball Champions League καθώς μετά την Μπρίντιζι στο «Παλατάκι» επικράτησε και της ισπανικής ομάδας, η οποία βρίσκεται στην 3η θέση της βαθμολογίας στην ACB.</p>
      <p>Ρόλο «κλειδί» είχε ο Αμερικανός ο οποίος σημείωσε 31 πόντους, έχοντας  6/11 τρίποντα και 5/5 δίποντα, με τον ίδιο να δηλώνει, «Όταν βάζω 1-2 σουτ, θέλω τη μπάλα ξανά και ξανά».</p>
      <p><b>Αναλυτικά όσα ανέφερε ο Αμερικανός: </b>«Ποτέ δεν ξέρεις πως θα εξελιχθεί ένα παιχνίδι. Ημασταν ενθουσιασμένοι για το ματς, το περιμέναμε, θέλαμε να πάρουμε τη νίκη και να βελτιώσουμε τη θέση μας στη βαθμολογία του ομίλου. Βγαίνουμε στο παρκέ και δίνουμε τον καλύτερο εαυτό μας. Στα δύο τελευταία παιχνίδια, παίζουμε με τον τρόπο που μπορούμε και θέλουμε», ανέφερε αρχικά για το παιχνίδι.</p>
      <p><b>Για την δική του εικόνα μέσα στο γήπεδο: </b>«Παίρνω καλά την μπάλα και σουτάρω. Οι συμπαίκτες μου κάνουν καλή δουλειά στο να με βρίσκουν, ειδικά ο Τζεκουάν Λιούις, ο προπονητής κάνει εξαιρετική δουλειά στα συστήματα, ώστε να με τοποθετήσει στη σωστή θέση. Προσπαθώ ό,τι κάνω να το κάνω με τον καλύτερο τρόπο για να κερδίζει η ομάδα, να σουτάρω και να σκοράρω.</p>
      <p>Είμαι σουτέρ ρυθμού, οπότε αν ευστοχήσω σε ένα-δύο σουτ, θέλω τη μπάλα ξανά. Tόσο οι συμπαίκτες, όσο και ο προπονητής μου το ξέρουν αυτό. Είναι ένα κομμάτι του πλάνου μας, όταν βάλω το πρώτο σουτ, να με ψάχνουν για να συνεχίσω να το κάνω».</p>
      <p><b>Για τον βελτιωμένο Δικέφαλο: </b>«Η νίκη με τον Ηφαιστο, έχοντας αρκετό κόσμο στο γήπεδο, μας έδωσε μεγάλη ενέργεια. Πήγαμε μετά στη Ντιζόν, παίξαμε καλά, χάσαμε, αλλά από εκεί συνειδητοποιήσαμε ότι η ομάδα έχει μεγάλη προοπτική. Βγαίνουμε στο γήπεδο, παλεύουμε με ενέργεια, δίνουμε ό,τι έχουμε και διεκδικούμε κάθε φορά το καλύτερο. Αυτό κάνουμε το τελευταίο διάστημα».</p>
      <p><b>Για τον «μεγάλο» αγώνα με το Ρέθυμνο: </b>«Το πλάνο είναι να δείξουμε την ίδια εικόνα, όπως το πράττουμε τελευταία. Είναι μεγάλο παιχνίδι αυτό του Σαββάτου, όλα είναι μεγάλα παιχνίδια για την ομάδα μας, αλλά ειδικά αυτό με το Ρέθυμνο. Ανυπομονούμε να παίξουμε. Εχουμε τρεις νίκες στη σειρά στην έδρα μας, θέλουμε την τέταρτη».</p>
      <p><b>Για την διακοπή που έρχεται: </b>«Θα είναι καλό για να ξεκουραστούμε, δίνουμε δύο παιχνίδια την εβδομάδα, δύο μήνες περίπου τώρα. Εχουμε παίκτες που χρειάζονται ξεκούραση, κάποιους τραυματισμούς, επίσης. Ελπίζω να μη χάσουμε το ρυθμό μας».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/na-min-giortasoume-tora-alla-to-savvato-kontra-sto-rethimno"/>
        <a href="http://www.metrosport.gr/article/fisak-paok-epexe-kalitera-apo-emas-itan-pio-epithetikos"/>
        <a href="http://www.metrosport.gr/article/souper-smith-ke-megali-niki-tou-paok-epi-tis-saragosa"/>
        <a href="http://www.metrosport.gr/article/livestreaming-paok-saragosa-bcl"/>
        <a href="http://www.metrosport.gr/article/ta-isitiria-tou-paok-rethimno-ke-i-ekplixi-tou-dikefalou"/>
        <a href="http://www.metrosport.gr/article/veltiosi-ke-aftopepithisi-stochos-tou-paok"/>
      </related>
    </article>
  </body>
</html>