<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/ubyvstva-na-maidani-zelenskyi-poobitsiav-simiam-heroiv-nebesnoi-sotni-pryshvydshyty-rozsliduvannia-203196.html"/>
    <meta property="og:site_name" content="5 канал"/>
    <meta property="article:published_time" content="2019-11-21T11:18:00+00:00"/>
    <meta property="og:title" content="Убивства на Майдані: Зеленський пообіцяв сім'ям Героїв Небесної Сотні пришвидшити розслідування"/>
    <meta property="og:description" content="Родичі Героїв Небесної сотні закликали президента виконати свої обіцянки й періодично зустрічатися з ними"/>
  </head>
  <body>
    <article>
      <h1>Убивства на Майдані: Зеленський пообіцяв сім'ям Героїв Небесної Сотні пришвидшити розслідування</h1>
      <address>
        <time datetime="2019-11-21T11:18:00+00:00">21 Nov 2019, 11:18</time>
      </address>
      <p>Президент України Володимир Зеленський під час зустрічі з родичами Героїв Небесної сотні заявив, що зробить усе для отримання конкретних результатів розслідування справ про вбивства активістів Революції гідності, передає "<a href="https://ua.interfax.com.ua/news/general/625964.html">Інтерфакс-України</a>".</p>
      <p>"Ми говорили вже про те, що необхідно посилити групу слідчих, об'єднати їх. Я думаю, що вони спільно працюватимуть і в Державному бюро розслідувань, і в прокуратурі. Там буде десь 52 людини. 25 плюс 27. Ми ж хочемо результату", – сказав Зеленський.</p>
      <p>За словами президента, буде ухвалено й необхідні законодавчі рішення для подальшого проведення розслідування, оскільки з 20 листопада 2019 року Генеральна прокуратура України року припиняє функцію досудових розслідувань, проте продовжить здійснювати процесуальне керівництво в розслідуваннях.</p>
      <p>Слід зазначити, що родичі Героїв Небесної сотні закликали президента виконати свої обіцянки й періодично зустрічатися з ними.</p>
      <p>Крім того, вони запросили його на традиційний пам'ятний молебень 20 лютого. Зеленський, у свою чергу, зазначив, що це якраз та дата, до якої вже необхідно домогтися суттєвого прогресу в розслідуванні справ Майдану.</p>
      <blockquote>Як повідомляв 5.UA, директор Держбюро розслідувань Роман Труба і генпрокурор Руслан Рябошапка <a href="https://www.5.ua/polityka/trubu-prorvalo-krasnomovnyi-komentar-holovy-dbr-shchodo-zapysiv-proslushky-z-ioho-kabinetu-203160.html?fbclid=IwAR2zqtg0QhitwGdDEnlzd7u-DCFp6W19aCHzEgvNNgBTHR2NMwSso2f_oLY">промовисто відреагували</a> на запитання журналістів щодо записів з нібито кабінету Труби.</blockquote>
      <p>Відповідну реакцію видно на відео.</p>
      <figure>
        <iframe src="https://www.youtube.com/embed/cDZa8SrjlrE" width="745" height="451" data-service="Youtube" scrolling="no"/>
      </figure>
      <blockquote>нагадаємо, до 18 лютого 2014 року вже налічувалось 9 загиблих. З 18 по 20 лютого на Майдані загинуло найбільше людей – 78 осіб, після 20 лютого – ще 20. Окрім українців, жертвами режиму Януковича стали білоруси, вірмени та грузини. Всі вони увійшли до меморіалу борців за українську Незалежність – до Небесної Сотні. 104 Героям Небесної Сотні Президент України Петро Порошенко посмертно присвоїв звання Героїв України.</blockquote>
    </article>
  </body>
</html>