<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/analiza-in-ultimii-6-ani-piata-farmaceutica-din-moldova-s-a-redus-cu-43_3059753.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-21T11:55:56+00:00"/>
    <meta property="og:title" content="Analiză: În ultimii 6 ani, piaţa farmaceutică din Moldova s-a redus cu 43%"/>
    <meta property="og:description" content=" În ultimii 6 ani, numărul medicamentelor înregistrate în Catalogul naţional de preţuri de producător s-a redus cu 43%, constată Agenţia Medicamentului şi Dispozitivelor Medicale.În acelaşi timp, potrivit unei analize, este îngrijorătoare şi tendința scăd"/>
  </head>
  <body>
    <article>
      <h1>Analiză: În ultimii 6 ani, piaţa farmaceutică din Moldova s-a redus cu 43%</h1>
      <address><time datetime="2019-11-21T11:55:56+00:00">21 Nov 2019, 11:55</time> by <a rel="author">PUBLIKA.MD</a></address>
      <p>În ultimii 6 ani, numărul medicamentelor înregistrate în Catalogul naţional de preţuri de producător s-a redus cu 43%, constată Agenţia Medicamentului şi Dispozitivelor Medicale.</p>
      <p>În acelaşi timp, potrivit unei <a href="https://amdm.gov.md/sites/default/files/Transparenta%20decizionala/analiza%20piata%20farmaceutica%20-%20propuneri%20solutii%20AMED%20(002).pdf">analize</a>, este îngrijorătoare şi tendința scăderii numărului de competitori prezenți pentru fiecare denumire comercială internațională - 1-2 producători - fapt ce favorizează riscul de discontinuitate de stocuri în cazul în care unul dintre  producători decide să se retragă de pe piaţă.</p>
      <p>Totodată, scăderile anunțate de preț de producător nu s-au tradus întotdeauna în prețuri mai mici la nivelul pacienților (tabelul 1) - în medie, pentru 37% din produsele analizate prețul mediu din farmacii a fost mai mare decât prețul teoretic calculat.</p>
      <p>Urmarea necorelării datelor privind prețul de producător, prețul maximal de distribuție, prețul maximal cu amănuntul, și suma fixă compensată de CNAM, duce la limitarea capacității pacientului de a anticipa valoarea contribuției personale. În plus, dacă la nivelul orașelor, pacienții au posibilitatea de verifica prețurile la nivelul mai multor farmacii, această opțiune este limitată considerabil în zonele rurale, ele fiind predominate de pacienți cu multiple boli cronice, și ca atare cu valori mai mari ale contribuției personale. Cu alte cuvinte, pacienții cei mai bolnavi și categoriile sociale dezavantajate sunt cei care suferă cel mai mult din cauza lipsei de transparență privind prețurile maximale de farmacie și, mai ales, suma maximă ce trebuie contribuită personal.</p>
      <p>În legătură cu cele expuse, Agenţia Medicamentului propune modificarea Catalogului de Prețuri de Producător în Catalog Național de Prețuri Maximale, care va cuprinde prețul de producător, prețul maximal cu ridicata, prețul maximal cu amănuntul, suma fixă compensată și valoarea contribuției personale maximale pentru fiecare produs listat în Catalog.</p>
      <p>În acelaşi timp AMDM solicită ca acest Vatalog să fie accesat accesat gratuit, după emiterea parolei de către AMDM ca rezultat al solicitării însoțite de documente justificative a agenților economici și altor părți interesate în domeniul farmaceutic, înregistrați pe teritoriul Republicii Moldova.</p>
    </article>
  </body>
</html>