<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/naujienos/gyvenimas/atsinaujinancios-istorines-rasu-kapines-pasiruosusios-priimti-sukilimo-vadus/"/>
    <meta property="og:site_name" content="Made in vilnius"/>
    <meta property="article:published_time" content="2019-11-21T11:29:03+00:00"/>
    <meta property="og:title" content="Atsinaujinančios istorinės Rasų kapinės pasiruošusios priimti Sukilimo vadus"/>
    <meta property="og:description" content="Daugiau nei 200 metų kompleksiškai netvarkytos istorinės Rasų kapinės atsinaujina – restauravimo procesui įsibėgėjus, kapinės sparčiai keičiasi, tampa tvarkingesnės ir saugesnės. Rasų kapinėse, kurios yra vienas didžiausių turistų traukos objektų Vilniuje, įtrauktų į daugybę paveldosaugos katalogų visame pasaulyje, kasmet, skaičiuojama, apsilanko ne mažiau kaip 150 tūkst. turistų. Kompleksinis istorinių Rasų..."/>
  </head>
  <body>
    <article>
      <h1>Atsinaujinančios istorinės Rasų kapinės pasiruošusios priimti Sukilimo vadus</h1>
      <address><time datetime="2019-11-21T11:29:03+00:00">21 Nov 2019, 11:29</time> by <a rel="author">Made in Vilnius</a></address>
      <p>Daugiau nei 200 metų kompleksiškai netvarkytos istorinės Rasų kapinės atsinaujina – restauravimo procesui įsibėgėjus, kapinės sparčiai keičiasi, tampa tvarkingesnės ir saugesnės. Rasų kapinėse, kurios yra vienas didžiausių turistų traukos objektų Vilniuje, įtrauktų į daugybę paveldosaugos katalogų visame pasaulyje, kasmet, skaičiuojama, apsilanko ne mažiau kaip 150 tūkst. turistų.</p>
      <p>Kompleksinis istorinių Rasų kapinių atnaujinimas – kelis etapus apimantis projektas, pagal kurį nuosekliai tvarkoma ne tik aplinka, takai, apšvietimas, bet ir avarinės būklės paminklai, renovuojamos koplyčios ir kiti teritorijoje esantys prastos būklės statiniai. Vilniaus istorinių Rasų kapinių tvarkymo, antkapių ir koplyčių restauravimo priežiūra vyksta bendradarbiaujant su ekspertais iš Lenkijos.</p>
      <figure>
        <img src="https://cdn3.hellovilnius.lt/wp-content/uploads/2019/11/VMS_8850.jpg"/>
        <figcaption>Nuotr.: Sauliaus Žiūros</figcaption>
      </figure>
      <p>Baigiant pirmo etapo darbus, vienuolika hektarų apimančioje teritorijoje šiai dienai visiškai sutvarkyta 341 avarinės būklės kapavietė, iš kurių 141 yra įtraukta į kultūros vertybių registrą, taip pat įrengtas apšvietimas, įrengti nauji laiptai, atraminės sienutės. Iki gruodžio mėnesio vidurio taip pat bus baigtos tvarkyti likusios avarinės ir blogos būklės kapavietės, laiptai ir akmens mūro sienos, įrengta mažoji architektūra – suoleliai, informaciniai stendai, kvartalų numeriai žymintys stulpeliai. Bus sumontuotos vaizdo stebėjimo kameros, prie centrinių kapinių vartų – pusiau požeminių konteinerių aikštelė.</p>
      <p>Sutvarkytos bei renovuotos 6 koplyčios. Vienoje jų, pastatytoje dar 1850-1883 metais misionierių vienuolyno vizitatoriaus Juozapo Bagdonavičiaus pastangomis, po penktadienį vyksiančios valstybinės reikšmės laidotuvių ceremonijos atguls 1863–1864 m. sukilimo vadų ir dalyvių palaikai, rasti Gedimino kalne.</p>
      <figure>
        <img src="https://cdn1.hellovilnius.lt/wp-content/uploads/2019/11/VMS_8910.jpg"/>
        <figcaption>Nuotr.: Sauliaus Žiūros</figcaption>
      </figure>
      <p>„Džiaugiuosi, kad istorinės Rasų kapinės keičia savo išvaizdą, tampa saugesnėmis ir tvarkingesnėmis, pritraukia dar daugiau lankytojų. Svarbu ir tai, kad ilgą laiką be priežiūros buvusios apleistos koplyčios renovacija, kurioje atguls sukilimo vadų ir dalyvių palaikai, simboliškai įprasmina šių didvyrių, kovojusių laisvės kovą, atminimą. Daugiataučiam ir daugiakultūriniam miestui Vilniui šio istorinio nekropolio atgaivinimas yra kur kas daugiau nei pareiga. Vilniaus Rasų kapinės – lenkiškos ir lietuviškos kultūros jungiamoji dalis, labai svarbi mūsų miestui. Tai – visos mūsų šalies istorijos ir kultūros paminklas bei palikimas, kuris turi būti išsaugotas“ , – sako Vilniaus miesto meras Remigijus Šimašius.</p>
      <p>Rasų kapinių tvarkymo darbai iš viso kainuos beveik 3 mln. eurų Europos regioninės plėtros fondo ir sostinės savivaldybės lėšų: kapinių rangos darbų kaina – apie 2,6 mln. Eur, Centrinės koplyčios vidaus tvarkybos darbų – beveik 200 tūkst. Eur, Sukilimo dalyvių palaidojimo darbams skirta virš 83 tūkst. Eur. Rasų kapinių tvarkymo darbus atlieka UAB „Ekstra statyba“, Centrinės koplyčios vidaus darbų UAB „Virmalda“, Sukilimo dalyvių palaidojimo darbus vykto UAB „AR STUDIO“.</p>
      <p>Kompleksinius istorinių Rasų kapinių restauravimo darbus numatoma baigti kitąmet.</p>
      <figure>
        <img src="https://cdn3.hellovilnius.lt/wp-content/uploads/2019/11/VMS_8869.jpg"/>
        <figcaption>Nuotr.: Sauliaus Žiūros</figcaption>
      </figure>
      <h3>Koplyčia savaitgalį bus atvira lankymui</h3>
      <p>Amžinojo poilsio 1863–1864 m. sukilimo vadai ir dalyviai atguls Senųjų Rasų kapinių koplyčioje. Renovuotą koplyčią, kurioje bus palaidoti 1863–1864 m. sukilimo vadų ir dalyvių palaikai, galės aplankyti ir vilniečiai bei miesto svečiai.</p>
      <p>Prie Rasų kapinių koplyčioje palaidotų sukilimo vadų ir sukilėlių lapkričio 22–24 d. garbės sargyboje stovės Lietuvos skautijos, Lietuvos lenkų skautijos (harcerių) ir Lietuvos šaulių sąjungos atstovai.</p>
      <p>9–11.30 val. gyventojai kviečiami atsisveikinti su sukilimo vadų ir dalyvių palaikais Vilniaus Šv. vysk. Stanislovo ir šv. Vladislovo arkikatedroje bazilikoje.</p>
      <figure>
        <img src="https://cdn1.hellovilnius.lt/wp-content/uploads/2019/11/VMS_8945.jpg"/>
        <figcaption>Nuotr.: Sauliaus Žiūros</figcaption>
      </figure>
      <p>13.40 val. vyks laidotuvių procesija Vrublevskio, Šventaragio, Pilies, Didžiąja, Aušros Vartų, Drujos, Rasų gatvėmis pajudės į Senąsias Rasų kapines. Svarbu pažymėti, kad prie eisenos gali prisijungti visi pageidaujantys. Visuomeninės organizacijos ir piliečiai kviečiami laidotuvių procesijoje dalyvauti su vėliavomis, kita istorine atributika.<br/>Lapkričio 22 d. koplyčia bus atvira visuomenės lankymui nuo 16 iki 24 val.</p>
      <p>Lapkričio 23–24 d. koplyčia bus atvira nuo 9 iki 21 val. Detalią informaciją apie ceremoniją rasite interneto svetainėje www.lrv.lt. Siekiant užtikrinti saugumą, lankytojų prašoma į koplyčią nenešti žvakių.</p>
      <p>Visą laidotuvių ceremoniją tiesiogiai transliuos Lietuvos nacionalinis radijas ir televizija.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>3 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/naujienos/gyvenimas/vilniuje-vyksta-1863-1864-metu-sukilimo-vadu-valstybines-laidotuves/"/>
        <a href="https://madeinvilnius.lt/naujienos/gyvenimas/vilniaus-meras-susitiko-su-policijos-generaliniu-komisaru-daugiausiai-demesio-skirta-eismo-saugumo-klausimams/"/>
        <a href="https://madeinvilnius.lt/naujienos/gyvenimas/seimo-rumuose-atsirado-siuolaikiska-poilsio-erdve-darbuotojams/"/>
        <a href="https://madeinvilnius.lt/naujienos/gyvenimas/prodiusere-rasa-miskinyte-dokumentinis-lietuvos-kinas-tampa-vis-zinomesnis-europoje/"/>
        <a href="https://madeinvilnius.lt/naujienos/gyvenimas/vilniaus-pataisos-namai-pertvarkomi-i-modernu-tardymo-izoliatoriu/"/>
        <a href="https://madeinvilnius.lt/naujienos/gyvenimas/penktadieni-vilniuje-vyks-1863-1864-m-sukilimo-vadu-ir-dalyviu-valstybines-laidotuves/"/>
      </related>
    </article>
  </body>
</html>