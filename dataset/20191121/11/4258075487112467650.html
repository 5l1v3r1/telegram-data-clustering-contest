<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/international/viral-video-a-journalist-from-usa-gets-room-service-by-a-robot-in-shanghai-hotel-dgtl-1.1073495"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-21T11:40:35+00:00"/>
    <meta property="og:title" content="রুম সার্ভিস অর্ডার করে অবাক সংবাদিক, সামনে দাঁড়িয়ে..."/>
    <meta property="og:description" content="ওয়াশিংটন পোস্টের বেজিং ব্যুরো চিফ অ্যানা ফিফিলড কাজের সূত্রে সম্প্রতি সাংহাই যান। সেখানে যে হোটেলে তিনি উঠেছিলেন, ভিডিয়োটি সেখানে রেকর্ড করা। অ্যানা রুম সার্ভিসে ফোন করে অতিরিক্ত কিছু কফি পড অডার করেছিলেন।"/>
  </head>
  <body>
    <article>
      <h1>রুম সার্ভিস অর্ডার করে অবাক সংবাদিক, সামনে দাঁড়িয়ে...</h1>
      <address><time datetime="2019-11-21T11:40:35+00:00">21 Nov 2019, 11:40</time> by <a rel="author">সংবাদ সংস্থা</a></address>
      <p>মানুষ নয়, হোটেলে রোবট এসে রুম সার্ভিস দিয়ে যাচ্ছে! আর এই পরিষেবা পেয়ে একটি মার্কিন সংবাদপত্রেরর সাংবাদিক একটাই মুগ্ধ হয়েছেন যে, তিনি তাঁর ভেরিফায়েড টুইটার হ্যান্ডলে পোস্ট করেছেন সেই ভিডিয়ো। ইতিমধ্যেই ভাইরাল হয়ে গিয়েছে সেটি।</p>
      <p>ওয়াশিংটন পোস্টের বেজিং ব্যুরো চিফ অ্যানা ফিফিলড কাজের সূত্রে সম্প্রতি সাংহাই যান। সেখানে যে হোটেলে তিনি উঠেছিলেন, ভিডিয়োটি সেখানে রেকর্ড করা। অ্যানা রুম সার্ভিসে ফোন করে অতিরিক্ত কিছু কফি পড অডার করেছিলেন।</p>
      <p>বেশিক্ষণ অপেক্ষা করতে হয়নি। কিছু ক্ষণ পরেই রুম সার্ভিস হাজির। দরজা খুলে দেখেন, সেখানে কোনও মানুষ নয়, দাঁড়িয়ে রয়েছে একটি রোবট। যে ইংরেজি ও চিনা ভাষায় বলছে, ‘আমি আপনাকে রুম সার্ভিস দিতে এসেছি’। সেই সঙ্গে বলতে থাকে, কী ভাবে আপনি কফি পডটি পাবেন। রোবটের মাথার উপর একটি টাচ স্ক্রিন রয়েছে, সেটির নির্দিষ্ট জায়গায় আঙুল ছোঁয়াতেই খুলে যায় একটি অংশ। সেখানে রাখা ছিল দু’টি কফি পড। সেগুলি নিয়ে ফের আঙুল ছুঁইয়ে কফি পড রাখা জায়গাটি বন্ধ করে দিতে অনুরোধ করে রোবটটি।</p>
      <p>
        <b>আরও পড়ুন:<a href="https://www.anandabazar.com/international/viral-video-10-foot-long-python-at-a-spa-in-southern-china-s-foshan-dgtl-1.1073058"> ১০ বছর অজ্ঞাতবাসে থাকার পর সামনে এল ১০ ফুটের পাইথন!</a></b>
      </p>
      <p>কপি পড দিয়ে করিডোর দিয়ে নিজের গন্তব্যে এগিয়ে যায় রোবটটি। গোটা দৃশ্যটি নিজের ক্যামেরায় রেকর্ড করেছেন অ্যানা। ২০ নভেম্বর পোস্ট করা তাঁর এই ভিডিয়োটি এখনও পর্যন্ত প্রায় ১০ লক্ষ বার দেখা হয়েছে।</p>
      <p>
        <b>আরও পড়ুন: <a href="https://www.anandabazar.com/business/after-bharti-airtel-and-vodafone-idea-now-reliance-jio-announce-they-will-hike-mobile-tariffs-dgtl-1.1072785">এয়ারটেল, ভোডাফোনের পথেই এ বার কল চার্জ বাড়াচ্ছে জিয়ো-ও</a></b>
      </p>
      <p>তবে হোটেলের রুম সার্ভিসে রোবটের ব্যবহার এটাই প্রথম নয়। এর আগেই বিশ্বের বড় বড় কিছু হোটেলে এমন রোবটের ব্যবহারের ঘটনা সামনে এসেছে।</p>
      <p>
        <b>দেখুন অ্যানার পোস্ট করা ভিডিয়ো:</b>
      </p>
      <figure>
        <iframe data-src="https://twitter.com/annafifield/status/1196952444640661504?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>