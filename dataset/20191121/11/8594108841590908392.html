<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/sushi-hovadzie-teriyaki-s-ryzou-i-zemiakovo-gastanovy-krem-zssk-testuje-nove-menu-a-sluzby/264928"/>
    <meta property="og:site_name" content="touchIT"/>
    <meta property="article:published_time" content="2019-11-21T11:54:25+00:00"/>
    <meta property="og:title" content="Sushi, hovädzie teriyaki s ryžou i zemiakovo-gaštanový krém: ZSSK testuje nové menu a služby"/>
    <meta property="og:description" content="Aj v reštauračnom vozni sa môžete cítiť ako v modernej trendovej reštaurácii. Reštauračné služby v diaľkových vlakoch Železničnej spoločnosti Slovensko (ZSSK) sa tešia veľkej obľube. Spoločne so"/>
  </head>
  <body>
    <article>
      <h1>Sushi, hovädzie teriyaki s ryžou i zemiakovo-gaštanový krém: ZSSK testuje nové menu a služby</h1>
      <address><time datetime="2019-11-21T11:54:25+00:00">21 Nov 2019, 11:54</time> by <a rel="author">redakcia touchIT</a></address>
      <p>
        <b>Aj v reštauračnom vozni sa môžete cítiť ako v modernej trendovej reštaurácii. Reštauračné služby v diaľkových vlakoch Železničnej spoločnosti Slovensko (ZSSK) sa tešia veľkej obľube. Spoločne so svojím partnerom spoločnosťou Wagon Slovakia Košice (WGS), ktorý reštauračné vozne prevádzkuje, sa národný dopravca rozhodol ich ponuku zmodernizovať a zatraktívniť. Do pilotnej prevádzky sa tak dostáva prvý reštauračný vozeň, ktorý okrem absolútne nového jedálneho lístka prináša celkom nový moderný koncept služieb.</b>
      </p>
      <figure>
        <img src="https://touchit.sk/wp-content/uploads/2019/11/ZSSK_jedalensky-vozen__035_nowat.jpg"/>
      </figure>
      <p>Deň na cestách môžete odštartovať čerstvými raňajkami v podobe klasickej praženice, kompletnými anglickými raňajkami či dokonca vločkami s bielym jogurtom a so sezónnym ovocím. K tomu si môžete dopriať výborné talianske espreso alebo 100 % džús. Ak máte chuť na hlavné jedlo, skúste tekvicové rizoto s parmezánom, hovädzie teriyaki alebo čerstvý šalát s kozím syrom. Prosíte si len polievku? Veríme, že vás poteší ázijská Pho-Bo, zemiakovo gaštanový krém alebo tradičná fazuľová.</p>
      <figure>
        <img src="https://touchit.sk/wp-content/uploads/2019/11/ZSSK_jedalensky-vozen__023_nowat.jpg"/>
      </figure>
      <p>Okrem „prekopaného“ menu prichádza aj mobilbar s kompletne novým vybavením, ktorý vás obslúži priamo na mieste, kde sedíte. Cestujúci si z neho môžu objednať nielen rôzne pochutiny, ale aj sýtejšie jedlá, napríklad sushi či americký BBQ hotdog a, samozrejme, nápoje vrátane obligátneho čerstvo pripraveného <i>presíčka</i>.</p>
      <figure>
        <img src="https://touchit.sk/wp-content/uploads/2019/11/ZSSK_jedalensky-vozen__028_nowat.jpg"/>
      </figure>
      <p><b>„V rámci inovácií sme sa rozhodli priniesť do reštauračných vozňov novinky inšpirované svetovou gastronómiou. Štandard stravovacích služieb vo vlakoch tak chceme posunúť na vyššiu úroveň<br/>a navrhnutými zmenami zvýšiť komfort pre cestujúcu verejnosť. V prípade zavedených zmien je pre cestujúcich atraktívna najmä novinka, a to ponuka snack menu v celom vlaku, nielen v reštauračnom vozni. Keďže sme v testovacej fáze, našou snahou je novo poskytnuté služby doladiť čo najlepšie, preto budeme vďační, ak nám dajú cestujúci spätnú väzbu,“</b> približuje Alžbeta Gajdošová Keruľová, hovorkyňa WGS.</p>
      <figure>
        <img src="https://touchit.sk/wp-content/uploads/2019/11/ZSSK_jedalensky-vozen__016_nowat.jpg"/>
      </figure>
      <p>Inovované menu a nové služby nájdete každý deň vo vlaku IC 44/45, ktorý vychádza z Košíc o 07:11 a smeruje do Viedne cez Bratislavu. Spiatočnú cestu môžete v novom reštauráku absolvovať o 14:42 z Viedne, s odchodom z Bratislavy o 16:06 a s príchodom do Košíc o 20:42.</p>
      <figure>
        <img src="https://touchit.sk/wp-content/uploads/2019/11/ZSSK_jedalensky-vozen__019_nowat.jpg"/>
      </figure>
      <p><b>„Verím, že sa tento test nášmu partnerovi osvedčí. Naše IC vlaky využíva čoraz viac ľudí a ich ekonomika sa stále zlepšuje. Verím, že tento rok už budú štátom nedotované vlaky ZSSK v zisku a vďaka našim partnerom budeme môcť nové menu ponúknuť aj v ostatných IC-čkach,“</b> hovorí Filip Hlubocký, predseda predstavenstva a generálny riaditeľ ZSSK.</p>
      <figure>
        <img src="https://touchit.sk/wp-content/uploads/2019/11/ZSSK_jedalensky-vozen__038_nowat.jpg"/>
      </figure>
      <p>Služby i menu sú stále v testovacej prevádzke a neustále sa dolaďujú. ZSSK i WGS preto cestujúcich vyzývajú, aby po otestovaní napísali svoje pozitívne, prípadne i kritickejšie postrehy na emailovú adresu <a href="mailto:gr@wgske.sk">gr@wgske.sk</a>.</p>
      <figure>
        <img src="https://touchit.sk/wp-content/uploads/2019/11/ZSSK_jedalensky-vozen__039_nowat.jpg"/>
      </figure>
      <p>
        <b> </b>
      </p>
      <related>
        <h4>Súvisiace články</h4>
        <a href="https://touchit.sk/zivotne-poistenie-musi-odpovedat-na-aktualne-poziadavky-doby/264942"/>
        <a href="https://touchit.sk/kiwi-com-aspiruje-na-prveho-virtualneho-globalneho-superdopravcu-oliver-dlouhy-to-oznamil-na-konferencii-phocuswright/264938"/>
        <a href="https://touchit.sk/canon-predstavuje-novu-multifunkcnu-tlaciaren-radu-megatank-s-automatickym-podavacom-dokumentov-ktora-zvysi-produktivitu-a-efektivitu-kancelarskej-prace/264915"/>
      </related>
    </article>
  </body>
</html>