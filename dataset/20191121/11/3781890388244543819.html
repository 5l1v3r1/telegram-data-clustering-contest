<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742898"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T11:38:00+00:00"/>
    <meta property="og:title" content="แจ้งจับหนุ่มวินชลบุรีห้าวเป้ง ต่อยคนแก่แถมถีบรปภ.คว่ำ"/>
    <meta property="og:description" content="เฒ่าวัย 70 ขี่จยย.รับจ้างหน้ารพ.มะเร็ง ชลบุรี โร่แจ้งความเอาผิดหนุ่มรุ่นหลาน ขี่จยย.วินเดียวกัน หลังก่อเหตุชกต่อยจนหน้าตาบวมปูด ด้าน รปภ.วัย 60 ปี เข้าแจ้งความเหตุต่อเนื่อง ลั่นหนุ่มวินสุดกร่าง เข้ามาถีบจนล้มคว่ำ เพียงเพราะแค่ไปมองหน้า"/>
  </head>
  <body>
    <article>
      <h1>แจ้งจับหนุ่มวินชลบุรีห้าวเป้ง ต่อยคนแก่แถมถีบรปภ.คว่ำ</h1>
      <address>
        <time datetime="2019-11-21T11:38:00+00:00">21 Nov 2019, 11:38</time>
      </address>
      <p>
        <b>เฒ่าวัย 70 ขี่จยย.รับจ้างหน้ารพ.มะเร็ง ชลบุรี โร่แจ้งความเอาผิดหนุ่มรุ่นหลาน ขี่จยย.วินเดียวกัน หลังก่อเหตุชกต่อยจนหน้าตาบวมปูด ด้าน รปภ.วัย 60 ปี เข้าแจ้งความเหตุต่อเนื่อง ลั่นหนุ่มวินสุดกร่าง เข้ามาถีบจนล้มคว่ำ เพียงเพราะแค่ไปมองหน้า</b>
      </p>
      <p>เมื่อวันที่ 21 พ.ย. พ.ต.ท.สุวิท สุดเส้นผม สารวัตรเวร สภ.เสม็ด รับแจ้งจาก นายเอก พิริยะบรรหาร อายุ 70 ปี อาชีพขี่รถจักรยานยนต์รับจ้าง วินหน้ารพ.มะเร็งชลบุรี เลขที่ 300 หมู่ที่ 2 ต.เสม็ดอ.เมือง จ.ชลบุรี ว่า ขณะที่กลับมาที่วินเพื่อรอลูกค้า ปรากฏว่าพบถุงแกงที่กินแล้วโยนใส่ที่นอนสำหรับรอพักรถ แต่เพราะตนจำถุงแกงได้จึงโยนกลับไปบนที่ของ นายสมภพ สินถาวร อายุ 31 ปี สร้างความไม่พอใจให้อีกฝ่าย หลังจากได้ทะเลาะเบาะแว้งกัน นายสมภพซึ่งมีกำลังมากกว่าได้ชกเข้าที่บริเวณกกหูซ้าย 5 ครั้ง ทำให้บวมปูด จึงได้มาแจ้งความดำเนินคดีกับนายสมภพในข้อหาทำร้ายร่างกาย<br/><br/>นายเอกกล่าวว่า ตนเองขี่ จยย.รับจ้างไม่เคยไปหาเรื่องใคร ขณะที่ นายสมภพ กินอาหารเสร็จกลับชอบเอาถุงแกงมาโยนไว้ที่นอนพักของตนเป็นประจำ นอกจากนี้ยังเคยมาฉี่รดที่นอนตนด้วย รวมทั้งยังเคยทำร้ายร่างกายตนโดยใช้หินขว้างที่บริเวณชายโครงขวาได้รับบาดเจ็บ หลังถูกอีกฝ่ายทำร้ายร่างกาย จึงยอมไม่ได้เข้ามาแจ้งความดังกล่าว</p>
      <figure>
        <img src="https://www.dailynews.co.th/admin/upload/20191121/news_MPYJxPmVnu191443_533.jpg?v=201911220911?v=8716https://www.dailynews.co.th/admin/upload/20191121/news_MPYJxPmVnu191443_533.jpg?v=201911220911?v=8716"/>
      </figure>
      <p> ต่อมาได้มี นายถนอม จันจวง อายุ 60 ปี เจ้าหน้าที่รักษาความปลอดภัยของโรงพยาบาลมะเร็งชลบุรี ได้เข้ามาแจ้งความเพิ่มเติมอีกว่านายสมภพ ได้ถีบตนขณะที่กำลังปฏิบัติหน้าที่จัดการจราจรภายในโรงพยาบาลมะเร็งขณะที่มองดูนายสมภพกับนายเอกทะเลาะกัน โดยตนเองไม่ได้เข้าไปเกี่ยวข้อง และให้ตำรวจดำเนินคดีในข้อหาทำร้ายร่างกายด่วย<br/><br/>ตำรวจจึงได้ติดตามตัวนายสมภพมาที่ สภ.เสม็ด จากการสอบสวน นายสมภพให้การรับสารภาพ ได้มีการทะเลาะกับนายเอก เพราะโยนถุงแกงใส่กัน จึงได้ชกนายเอกไปหลายที ส่วน รปภ.นั้นตนก็ไม่เข้าใจ ชอบมองหน้าหาเรื่องมานานกว่า 1 เดือนแล้วจึงไม่พอใจถีบไป 1 ที ตำรวจจึงได้ดำเนินคดีนายสมภพข้อหาทำร้ายร่างกาย<br/><br/>ทางด้านนายทิวทัศน์ ทีนิวงษ์ษา อายุ 47 ปี เจ้าหน้าที่โรงพยาบาลมะเร็ง กล่าวว่า เรื่องนี้ทางผู้อำนวยการโรงพยาบาลมะเร็งจะเอาเรื่องอย่างจริงจัง เพราะนายถนอม ทำหน้าที่รปภ.ของโรงพยาบาลถือว่าเป็นเจ้าหน้าที่ของโรงพยาบาลด้วย เมื่อนายสมภพเข้ามาทำร้ายในโรงพยาบาล จะแจ้งข้อหาเพื่อดำเนินคดีในข้อหาบุกรุกโรงพยาบาลอีกด้วย</p>
      <figure>
        <img src="https://www.dailynews.co.th/admin/upload/20191121/news_rwfENBYzQe191444_533.jpg?v=201911220911?v=7035"/>
      </figure>
    </article>
  </body>
</html>