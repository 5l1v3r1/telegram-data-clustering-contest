<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/obserwator-mediow/121162/bodnar-pawlowicz-i-piotrowicz-nie-maja-prawa-byc-sedziami-tk.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-21T11:16:00+00:00"/>
    <meta property="og:title" content="Bodnar: Pawłowicz i Piotrowicz nie mają prawa być sędziami TK"/>
    <meta property="og:description" content="Wybór Krystyny Pawłowicz i Stanisława Piotrowicza na sędziów Trybunału Konstytucyjnego będzie bezprawny – uważa rzecznik praw obywatelskich, Adam Bodnar."/>
  </head>
  <body>
    <article>
      <h1>Bodnar: Pawłowicz i Piotrowicz nie mają prawa być sędziami TK</h1>
      <address>
        <time datetime="2019-11-21T11:16:00+00:00">21 Nov 2019, 11:16</time>
      </address>
      <h4>Wybór Krystyny Pawłowicz i Stanisława Piotrowicza na sędziów Trybunału Konstytucyjnego będzie bezprawny – uważa rzecznik praw obywatelskich, Adam Bodnar.</h4>
      <p>W środę wieczorem sejmowa komisja sprawiedliwości i praw człowieka <a href="https://www.dorzeczy.pl/kraj/121105/pawlowicz-i-piotrowicz-z-pozytywna-opinia-sejmowej-komisji-opozycja-krytykuje-przebieg-przesluchania.html">pozytywnie zaopiniowała kandydatury Krystyny Pawłowicz i Stanisława Piotrowicz</a> na sędziów Trybunału Konstytucyjnego. Głosowanie poprzedziła burzliwa debata. Przewodniczący komisji Marek Ast (PiS) zamknął serię pytań, mimo że Piotrowicz nie odpowiedział na żadne.</p>
      <p>Podczas komisji posłowie sprzeczali się m.in. o przepis z ustawy o Sądzie Najwyższym, który mówi, że wiek sędziego wynosi 65 lat. Tymczasem Pawłowicz i Piotrowicz ukończyli 67 lat. Zdaniem przedstawicieli PiS przepis nie dotyczy sędziów TK. Inaczej uważa opozycja.</p>
      <p>Adam Bodnar pytany w TVN24, czy Pawłowicz i Piotrowicz mają prawo zostać sędziami Trybunału Konstytucyjnego, odpowiedział: "Moim zdaniem nie".</p>
      <p>– Wiek dla sędziów, który został określony przepisami powszechnie obowiązującymi to jest wiek 65 lat. (…) Zasada jest taka, że jeżeli chodzi o dotychczasowych sędziów (Sądu Najwyższego - red.), to oni mogą być sędziami do 70. roku życia, w przypadku Trybunału Konstytucyjnego to nawet było dłużej, tylko że musieli mieć wiek mniejszy niż stan spoczynku w momencie wyboru – stwierdził RPO.</p>
      <p>Dopytywany czy wybór Piotrowicza i Pawłowicz na sędziów TK będzie w takim razie bezprawny, Bodnar odparł: "Takiego jestem zdania". – Uważam, że nie można pozwalać na głosowanie kandydatur, które nie spełniają wymogów ustawowych – dodał.</p>
      <p>Głosowanie nad wyborem kandydatów PiS do TK odbędzie się w Sejmie już dzisiaj. Wczoraj partia rządząca niespodziewanie wycofała jednego ze swoich kandydatów, Roberta Jastrzębskiego.</p>
      <footer>/ Źródło: <a href="http://www.tvn24.pl/">TVN24<br/></a>/ dcy</footer>
      <related>
        <h4>Czytaj także</h4>
        <a href="https://www.dorzeczy.pl/obserwator-mediow/121136/plazynski-o-wyborze-pawlowicz-do-tk-mowi-ze-jest-jedno-ale.html"/>
      </related>
    </article>
  </body>
</html>