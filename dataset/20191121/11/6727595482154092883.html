<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/congress-leader-kc-venugopal-on-cwc-meeting-454.html"/>
    <meta property="og:site_name" content="DoolNews"/>
    <meta property="article:published_time" content="2019-11-21T11:53:00+00:00"/>
    <meta property="og:title" content="മുംബൈയില്‍ നാളെ തീരുമാനമാകും; കോണ്‍ഗ്രസ്- എന്‍.സി.പി ചര്‍ച്ചയ്ക്ക് പിന്നാലെ മാധ്യമങ്ങളെ കണ്ട് കെ.സി വേണുഗോപാല്‍"/>
    <meta property="og:description" content="K.C. Venugopal India ന്യൂദല്‍ഹി: മഹാരാഷ്ട്ര സര്‍ക്കാര്‍ രൂപീകരണവുമായി ബന്ധപ്പെട്ട് ഒരു ദിവസത്തിനകം അന്തിമ തീരുമാനമുണ്ടാകുമെന്ന് കോണ്‍ഗ്രസ് നേതാവ് കെ.സി വേണുഗോപാല്‍. ദല്‍ഹ"/>
  </head>
  <body>
    <article>
      <h1>മുംബൈയില്‍ നാളെ തീരുമാനമാകും; കോണ്‍ഗ്രസ്- എന്‍.സി.പി ചര്‍ച്ചയ്ക്ക് പിന്നാലെ മാധ്യമങ്ങളെ കണ്ട് കെ.സി വേണുഗോപാല്‍</h1>
      <address><time datetime="2019-11-21T11:53:00+00:00">21 Nov 2019, 11:53</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: മഹാരാഷ്ട്ര സര്‍ക്കാര്‍ രൂപീകരണവുമായി ബന്ധപ്പെട്ട് ഒരു ദിവസത്തിനകം അന്തിമ തീരുമാനമുണ്ടാകുമെന്ന് കോണ്‍ഗ്രസ് നേതാവ് കെ.സി വേണുഗോപാല്‍. ദല്‍ഹിയില്‍ നടന്ന പ്രവര്‍ത്തക സമിതി യോഗത്തിന് ശേഷം മാധ്യമങ്ങളോട് സംസാരിക്കുകയായിരുന്നു അദ്ദേഹം.</p>
      <p>മഹാരാഷ്ട്രയിലെ ഏറ്റവും പുതിയ രാഷ്ട്രീയ സാഹചര്യം ഞങ്ങള്‍ പ്രവര്‍ത്തക സമിതി യോഗത്തില്‍ ചര്‍ച്ച ചെയ്തു. കോണ്‍ഗ്രസ്-എന്‍.സി.പി ചര്‍ച്ച ഇന്നും തുടരും. നാളെ, മുംബൈയില്‍ ഞങ്ങള്‍ക്ക് ഒരു തീരുമാനമുണ്ടാകുമെന്നാണ് കരുതുന്നത്- കെ.സി വേണുഗോപാല്‍ പറഞ്ഞു.</p>
      <p>സര്‍ക്കാര്‍ രൂപീകരണവുമായി ബന്ധപ്പെട്ട് മുന്നോട്ടു പോകാനാണ് കോണ്‍ഗ്രസ് പ്രവര്‍ത്തക സമിതിയില്‍ തീരുമാനമായത്.</p>
      <p>കോണ്‍ഗ്രസ് എന്‍.സി.പി യോഗ തീരുമാനങ്ങള്‍ പ്രവര്‍ത്തക സമിതി ചര്‍ച്ച ചെയ്തു. സഖ്യ സര്‍ക്കാര്‍ രൂപീകരണവുമായി ബന്ധപ്പെട്ട് ദല്‍ഹിയില്‍ ഇന്നും ചര്‍ച്ചകള്‍ തുടരുകയാണ്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>കോണ്‍ഗ്രസ് – എന്‍.സി.പി ചര്‍ച്ചകള്‍ക്ക് പുറമെ കോണ്‍ഗ്രസ് നേതാക്കള്‍ തമ്മിലും കൂടിക്കാഴ്ച നടത്തുന്നുണ്ട്. വൈകുന്നേരത്തോടെ നേതാക്കള്‍ മഹാരാഷ്ട്രയിലേക്ക് തിരിക്കും. നാളെയാണ് കോണ്‍ഗ്രസ്- എന്‍.സി.പി നേതാക്കള്‍ ശിവസേനയുമായി ചര്‍ച്ച നടത്തുന്നത്.</p>
      <p>എന്‍.സി.പി നേതാവ് ശരദ് പവാറിന്റെ ദല്‍ഹിയിലെ വസതിയില്‍ വെച്ചായിരുന്നു കോണ്‍ഗ്രസും എന്‍.സി.പിയും തമ്മില്‍ ചര്‍ച്ച നടന്നത്.</p>
      <p>സംസ്ഥാനത്തെ രാഷ്ട്രീയ അനിശ്ചിതത്വം അവസാനിപ്പിച്ച് സുസ്ഥിരമായ ഒരു സര്‍ക്കാര്‍ ഉണ്ടാക്കാന്‍ കഴിയുമെന്ന് പ്രതീക്ഷിക്കുന്നതായി മുന്‍ മുഖ്യമന്ത്രിയും കോണ്‍ഗ്രസ് നേതാവുമായ പൃഥ്വിരാജ് ചവാന്‍ പറഞ്ഞു.</p>
      <p>കൂടിക്കാഴ്ചയ്ക്ക് ശേഷം നടന്ന പത്രസമ്മേളനത്തില്‍ ചവാനൊപ്പം എന്‍.സി.പി വക്താവ് നവാബ് മാലികും പങ്കെടുത്തിരുന്നു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/JTERZRrOduc" width="500" height="281" data-service="Youtube" scrolling="no"/>
      </figure>
    </article>
  </body>
</html>