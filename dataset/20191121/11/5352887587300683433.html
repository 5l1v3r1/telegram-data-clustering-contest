<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/lietuva/lietuva/ikimokyklinio-ugdymo-istaigos-skatinamos-vaikus-maitinti-vietine-produkcija-1751522/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-21T11:28:00+00:00"/>
    <meta property="og:title" content="Ikimokyklinio ugdymo įstaigos skatinamos vaikus maitinti vietine produkcija"/>
    <meta property="og:description" content="Reklama"/>
  </head>
  <body>
    <article>
      <h1>Ikimokyklinio ugdymo įstaigos skatinamos vaikus maitinti vietine produkcija</h1>
      <address><time datetime="2019-11-21T11:28:00+00:00">21 Nov 2019, 11:28</time> by <a rel="author">ŽŪM</a></address>
      <p>Reklama</p>
      <p><b>Savivaldybių ir ikimokyklinio ugdymo įstaigos, norinčios vaikus maitinti ekologiškais ir pagal nacionalinę kokybės sistemą pagamintais produktais bei siekiančios gauti kompensacijas už susidarantį produktų kainų skirtumą, jau nuo 2020 m. sausio 13 d. galės teikti paraiškas paramai gauti.</b> <b>Vienam vaikui per mėnesį galės būti skiriama 20 eurų parama, kompensuojant pagal abi kokybės sistemas (ekologiškų bei nacionalinės žemės ūkio ir maisto kokybės) pagamintų ir įprastinių produktų kainų skirtumą. Paraiškas planuojama rinkti iki vasario 28 d.</b></p>
      <p>Paramos bus galima prašyti nuo 2020 m. sausio 1 d. iki gruodžio 31 d., t. y. visiems ateinantiems metams. Anot žemės ūkio ministro Andriaus Palionio, Žemės ūkio ministerija siūlo įrankį, skatinantį teigiamus pokyčius vaikų maitinime, tačiau be pačių savivaldybių ir ikimokyklinio ugdymo įstaigų iniciatyvos poslinkiai bus vangūs.</p>
      <p>„Sveikas ir saugus Lietuvoje  pagamintas maistas – vienas iš svarbiausių Žemės ūkio ministerijos prioritetų. Puikiai suprantame, kaip svarbu tinkamai maitintis. Tikiu, kad ši iniciatyva padės vaikams suformuoti teigiamą požiūrį į  maisto kokybę ir, tikėtina, paskatins ateityje rinktis ne tik sveiką maistą, bet ir sveiką gyvenseną. Džiaugiuosi, kad ši idėja įgauna pagreitį ir Ukmergės darželiai, buvę pirmieji, jau turi sekėjų, kuriuos įkvėpė teigiama jų patirtis. Tikiu, kad ekologiškos, kokybiškos mitybos idėjos sklis vis plačiau ir ateityje apims ne tik darželius, bet ir ligonines, mokyklas, kareivines“, – teigia žemės ūkio ministras A. Palionis.</p>
      <p>Žemės ūkio ministro įsakymu dėl <i>Ekologiškų ir pagal nacionalinę žemės ūkio ir maisto kokybės sistemą pagamintų maisto produktų vartojimo skatinimo ikimokyklinio ugdymo įstaigose paramos taisyklių pakeitimo</i> ne tik atveriamas kelias Lietuvos ikimokyklinio ugdymo įstaigoms vaikus maitinti kokybiškesniu, sveikatai palankesniu maistu, bet ir mažinama administracinė našta.</p>
      <p>
        <b>Paprastesnis paramos prašymo kelias</b>
      </p>
      <p>Atsisakyta perteklinio reikalavimo būtinai kartu su paraiška pateikti galiojančios sutarties su pagal kokybės sistemas pagamintų produktų tiekėjais dėl maisto produktų tiekimo kopijos, ekologiškų produktų tiekėjo patvirtinamųjų dokumentų kopijų ir planuojamų įsigyti NKP gamintojų sąrašą.</p>
      <p>Reklama</p>
      <p>Dokumentus galima pateikti tiek kartu su paraiška, tiek ir vėliau, bet ne vėliau kaip per 2 mėnesius nuo Nacionalinės mokėjimo agentūros prie Žemės ūkio ministerijos (NMA)  sprendimo skirti paramą priėmimo dienos. Taip pat sutartyse nebereikalaujama nurodyti produktų grupių ir jų kiekių.</p>
      <p>Šiame taisyklių pakeitime patikslinti ir reikalavimai pareiškėjui – nenurodomas įstaigos tipas, bet akcentuojamas ugdomų vaikų amžius. Taip paramą galės gauti ir vaikų pradinio ugdymo įstaigų filialai, kurie ugdo ikimokyklinio amžiaus vaikus ir maistą gamina tik jiems skirtose virtuvėlėse.</p>
      <p>Per 2019 m. rugsėjo mėn. trukusį paraiškų rinkimą paraiškas pateikė 6 ikimokyklinio ugdymo įstaigos, iš kurių 5 patvirtinti paramos gavėjais: Kauno r. Garliavos lopšelis-darželis „Eglutė“, Ukmergės vaikų lopšeliai-darželiai „Žiogelis“ ir „Nykštukas“, Panevėžio r. Ramygalos lopšelis-darželis „Gandriukas ir Krekenavos lopšelis-darželis „Sigutė“. </p>
      <p>
        <b>Į ką atkreipti dėmesį</b>
      </p>
      <p>NMA, vertindama pateiktas paraiškas pastebėjo, kad pareiškėjai neretai pateikia reikalavimų neatitinkančius dokumentus. NMA specialistai akcentuoja, kad paraiškoje turi būti nurodyta, jog perkamos visos 10 produktų grupės, primena, kad planuojamus pirkti produktus reikia nurodyti kilogramais, taip pat prie paraiškos būtinai pridėti sutartis, sudarytas tiesiogiai su ūkininkais, tiekiančiais produkciją.</p>
      <p>Pareiškėjai turėtų nepamiršti pateikti pagal nacionalinę žemės ūkio ir maisto kokybės sistemą pagamintų maisto produktų gamintojų sąrašus, tuo tarpu ekologinės gamybos subjektų atveju pakanka tik tiekėjų sertifikatų.</p>
      <p>Reklama</p>
      <p>
        <b>Kam teikiama parama</b>
      </p>
      <p>Parama teikiama savivaldybių įsteigtoms vaikų ugdymo įstaigoms, dirbančioms pagal ikimokyklinio ugdymo programas, kurios ikimokyklinio amžiaus vaikų maitinimui skirtą maistą gamina tik tam tikslui skirtose patalpose ir turi galiojantį Valstybinės maisto ir veterinarijos tarnybos išduotą maisto tvarkymo subjekto patvirtinimo pažymėjimą (t. y. neperka ikimokyklinio amžiaus vaikų maitinimo paslaugos).</p>
      <p>Įstaigos, siekiančios gauti paramą, įsipareigoja per visą paramos laikotarpį vaikų maitinimui įsigyti ne mažiau kaip 60 proc. pagal kokybės sistemas pagamintų produktų nuo viso vaikų maitinimui skirto maisto kiekio. </p>
      <p>Taip pat  – pirkti pagal kokybės sistemas pagamintus šiuos produktus ar jų grupes: mėsos ir jos produktų; pieno ir jo produktų, kiaušinių; grūdų produktų; duonos bei pyrago gaminių; aliejaus ir riebalų; vaisių ir jų produktų; daržovių ir jų produktų; uogų ir jų produktų; pagal kokybės sistemas pagamintus produktus kitų (medaus ir kt.) maisto produktų.</p>
      <p>Kiekvienoje iš šių grupių, išskyrus kitų maisto produktų grupę, per visą paramos laikotarpį pagal kokybės sistemas pagaminti produktai turi sudaryti ne mažiau kaip 20 proc.</p>
      <p>Kviečiame visas Lietuvos savivaldybių ikimokyklinukus ugdančias įstaigas maitinti vaikus pagal kokybės sistemas pagamintais produktais ir dalyvauti paramoje.</p>
      <p>Reklama</p>
      <p>
        <b>Įkvepia teigiama pradžia</b>
      </p>
      <p>Žemės ūkio ministerija prieš metus inicijavo projektą, kurio metu du Ukmergės darželiai pradėjo unikalią maitinimosi programą, kai vaikams maistas gaminamas iš produktų, užaugintų vietiniuose ekologiniuose ūkiuose. Projektas įgyvendintas vietos valdžios, ūkininkų ir Žemės ūkio ministerijos iniciatyva, pritarus darželius lankančių vaikų tėvams. Daugiau kaip 300 vaikų kasdien gavo šviežią ir ekologišką maistą.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/sveikata/sveikata/ekologiska---nebutinai-yra-skanu-ir-sveika-1454295/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/ekonomikos-naujienos/nuo-liepos-isigalioja-naujas-ekologisku-maisto-produktu-zenklinimas/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/sveikata/siuolaikine-ekologija---tik-mada-742658/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/sveikata/ekologiskuose-rugiuose---pesticidai-647204/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/bulvaras/spalvavalgiai-587497/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>