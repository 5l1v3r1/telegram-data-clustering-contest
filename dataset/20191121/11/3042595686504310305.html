<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/ingrid-kristiansen-advarer-johaug/71832957"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T11:11:00+00:00"/>
    <meta property="og:title" content="Ingrid Kristiansen advarer Johaug"/>
    <meta property="og:description" content="Ingrid Kristiansen håper hun kan hjelpe Therese Johaug til å løpe enda raskere enn hun selv gjorde - og få langrennseneren til å vinne internasjonale medaljer som løper. Samtidig advarer hun Johaug."/>
  </head>
  <body>
    <article>
      <h1>Ingrid Kristiansen advarer Johaug</h1>
      <h2>Ingrid Kristiansen håper hun kan hjelpe Therese Johaug til å løpe enda raskere enn hun selv gjorde - og få langrennseneren til å vinne internasjonale medaljer som løper. Samtidig advarer hun Johaug.</h2>
      <address><time datetime="2019-11-21T11:11:00+00:00">21 Nov 2019, 11:11</time> by <a rel="author">Øyvind Godø</a></address>
      <p>Løpslegenden Ingrid Kristiansen (63) tror Therese Johaug allerede neste år har kapasitet til å nå et nivå som er godt nok til å kjempe om EM-medalje i friidrett på 10 000 meter i Paris.</p>
      <p>
        <b>Den tidligere verdensrekordholderen på 10 000 meter - og verdensmester på distansen i 1987 - mener dessuten at Johaug har et potensial stort nok til å slå hennes egne rekorder på lang sikt.</b>
      </p>
      <p>Johaug løp inn til suverent NM-gull på 32.20.86 i august, tross bom på løpsopplegget og det Didrik Tønseth mener er <a href="https://www.dagbladet.no/sport/forbloffet-over-johaug---helt-utrolig/71735418">svært dårlig løpsteknikk.</a></p>
      <p>Kristiansens fremdeles nålevende norgesrekord er 30.13,74, som er fire sekunder raskere enn det verdensener Sifan Hassan løp inn på da hun ble verdensmester på distansen i Doha tidligere i høst.</p>
      <p>Lonah Chemtai Salpeter ble for øvrig europamester i Berlin på 31.43,29 i Hassans fravær i fjor.</p>
      <h3>- Det er livsfarlig</h3>
      <p>Tallene sier mye om både Kristiansens storhetstid og potensialet som løpslegenden mener Johaug har inne.</p>
      <p>
        <b>Overfor Dagbladet forteller Ingrid Kristiansen nå at hun gjerne vil hjelpe verdens beste langrennsløper til å vinne internasjonale medaljer også på friidrettsarenaen.</b>
      </p>
      <figure>
        <img src="https://dbstatic.no/71836810.jpg?imageId=71836810&amp;x=0&amp;y=0&amp;cropw=100&amp;croph=99.487179487179&amp;width=324&amp;height=195"/>
        <figcaption><b>INGEN BEGRENSNINGER:</b> Løpsdronning Ingrid Kristiansen tror Therese Johaug kan løpe like raskt som henne, med rett veiledning og riktig arbeid over flere år. Foto NTB / SCANPIX Vis mer</figcaption>
      </figure>
      <p>Samtidig kommer Kristiansen med en advarsel til Johaug.</p>
      <p>
        <b>- Therese må være veldig forsiktig med tanke på satsingen mot EM i Paris. Hun må unngå å trene som om hun hadde vært en friidrettsløper. Hvis jeg var treneren hennes, ville jeg anbefalt at hun hadde én løpeøkt i uka gjennom vinteren. Det er god trening for en skiløper og gjør at overgangen ikke blir like stor til våren, sier Ingrid Kristiansen til Dagbladet.</b>
      </p>
      <p>- Beina må være klar til å løpe. Det muskulære er den største utfordringen hennes. Therese kan springe fort med stafettsko. Da holder hun seg skadefri. Ikke begynn med piggsko, er min anbefaling. Det er livsfarlig å begynne med spesifikk friidrettstankegang for henne. Da er risikoen stor for at det smeller i leggen og at hun pådrar seg skader, advarer løpsdronningen fra Trondheim.</p>
      <h3>Advarer Johaug</h3>
      <p>63-åringen ber Johaug tenkte seg nøye om hvem hun engasjerer som trener mot en eventuell friidrettssatsing etter vintersesongen.</p>
      <figure>
        <img src="https://dbstatic.no/71836834.jpg?imageId=71836834&amp;width=1024&amp;height=615"/>
        <figcaption><b>UNIK:</b> Kapasiteten til Therese Johaug er helt ekstraordinær. Foto: Bjørn Langsem / Dagbladet Vis mer</figcaption>
      </figure>
      <p>
        <b>- Det er viktig at Therese ikke får en for engasjert friidrettstrener som tenker på å få seg selv fram. Hun trenger en som bruker god tid og ikke stresser for å få framgang raskt. Det er nok mange som gjerne vil trene Therese, men hun må være forsiktig og ikke endre treningen for mye. Det må være gjennomtenkte endringer.</b>
      </p>
      <p>Kristiansen vet hva hun snakker om. På 70-tallet vant hun en rekke NM-medaljer i langrenn, totalt åtte NM-gull i stafett og to individuelle medaljer i konkurranse mot profiler som Anette Bøe og Marit Myrmæl.</p>
      <p>På 80-tallet nådde hun verdenstoppen som løper og ble blant annet verdensmester på 10 000 meter, satte totalt fem verdensrekorder på bane og herjet sammen med Grete Waitz som maratonløper.</p>
      <p>
        <b>- Jeg var i samme situasjon selv. Om jeg hadde trent så spesifikt som løper etter overgangen, hadde det gått galt, mener Kristiansen og påpeker viktigheten av allsidig trening.</b>
      </p>
      <p>- Jeg var verdens beste løper. Samtidig gikk jeg på ski fire-fem ganger i uka om vinteren. Det kan fint kombineres. Det er livsfarlig om Therese går over til bare løpetrening etter vinteren. Da blir hun skadet, og det ødelegger for begge satsinger.</p>
      <figure>
        <img src="https://dbstatic.no/71836914.jpg?imageId=71836914&amp;width=1024&amp;height=615"/>
        <figcaption><b>OPTIMIST:</b> Ingrid Kristiansen tror Therese Johaug har kapasitet og potensial til å vinne internasjonale medaljer som løper. Foto: Lars Eivind Bones Vis mer</figcaption>
      </figure>
      <p>- Therese bør ikke trene mye mer på bane og hun bør ikke trene med piggsko, for da risikerer hun at hun aldri kommer til start. Man må tenke mer skadeforebyggende. Det er jeg opptatt av.</p>
      <h3>Vil trene Johaug</h3>
      <p>Ingrid Kristiansens norgesrekord er over to minutter raskere enn det Johaug vant NM-gullet på i august. Likevel tror hun at langrennsdronningen kan hevde seg internasjonalt også som løper.</p>
      <p>
        <b>- Det er ingen grunn til at ikke Therese kan springe like raskt som meg eller fortere. Men det er ikke gjort over natta. Noe av det morsomste jeg kunne gjort, er å trene noen til å slå mine rekorder. Det er for dumt at mine rekorder skal stå og stå.</b>
      </p>
      <p>- Hvis hun greier å slå mine rekorder en gang, blir det kanskje mer «in» å drive med friidrett. Du ser jo at også vintrene regner bort. Om Johaug kan være med og øke statusen til friidretten, kan vi kanskje få en gjeng med norske friidrettsutøvere i toppen.</p>
      <p>63-åringen sier gjerne ja til å hjelpe 31-åringen fra Dalsbygda, hvis hun gjør alvor av ambisjonen om å delta i friidretts-EM i Paris neste år.</p>
      <p>
        <b>- Jeg kan godt tenke meg å trene Therese mot målene hun setter seg. Min store drøm er å få en norsk utøver til å bli bedre enn meg. Talentene finnes. Therese er én av dem som har muligheten. Men da må hun tenke annerledes, mener Kristiansen.</b>
      </p>
      <p>
        <i>- Hvordan da?</i>
      </p>
      <p>- Treningen hun har gjort som langrennsløper, er ikke bortkastet og kan bygges videre på. Det er ingenting som tyder på at hun ikke kan bli like god som meg. Da trenger hun et par-tre år, må unngå skader og jobbe langsiktig videre.</p>
      <p>
        <b>Dagbladet har vært i kontakt med Johaugs manager Jørn Ernst, som forteller at Johaug fremdeles er lysten på å prøve seg i friidretts-EM i Paris, hvis mulighetene for å hevde seg der er til stede.</b>
      </p>
      <p>Ernst opplyser videre at ekspertisehjelp fra Kristiansen høres interessant ut, og at Team Johaug vil forhøre seg med løpseksperter etter langrennssesongen.</p>
      <h3>Tror på Johaug-sjokk i friidretts-EM</h3>
      <p>Hun tror Johaug allerede neste år kan forberede se med ett minutt kontra NM-gullet i august. I så fall seiler langrennsesset opp som medaljekandidat på 10 000-meteren i EM i Paris neste år.</p>
      <p>
        <b>- Det skal ikke så mye til for at hun løper ett minutt raskere, altså rundt 31.30. Det kan holde til EM-medalje, men det er så mange faktorer som avgjør hva som holder til medalje, mener trønderen.</b>
      </p>
      <p>- Skal Therese løpe enda raskere enn 31.30, trenger vi mer tid. Da må det mer spesifikk trening til over et lengre tidsperspektiv. Men det er skummelt å gå over til så monoton trening plutselig, for en som er vant til å trene så variert som langrennsløper.</p>
      <p>Didrik Tønseth mener det er oppsiktsvekkende hvor raskt Johaug klarer å løpe med svak løpsteknikk - på hælene, kontra tærne.</p>
      <p>Kristiansen tror det er små justeringer som skal til.</p>
      <p>
        <b>- Løpsteknikken og stilen kommer om hun får løpt mer flatt. Den delen tror jeg det går kjapt å gjøre noe med. Hun har en del å hente der, men bør ikke begynne å terpe for mye på det, mener 63-åringen.</b>
      </p>
      <p>- Teknikk på ski er mye mer krevende enn i lange løp. Det er ikke der skal man legge inn støtet. Å jobbe med litt lavere skuldrer og litt annen teknikk, så er vi der.</p>
      <h3>Kristiansens råd til Johaug</h3>
      <p>Hvis hun hadde vært Johaugs løpetrener, ville hun anbefalt langrennsesset å gjennomføre én løpeøkt gjennom vinteren, da på flata og under terskelpulsen.</p>
      <p>
        <b>- Jeg ville ikke anbefalt løpeøkter med høy puls. Hun bør ligge under terskelpulsen. Det er litt typisk norsk friidrett at det blir for mye fart på trening og for monotont. Hva er det Gjert Ingebrigtsen gjentar så ofte til sønnene sine? «Nå må du slappe av, ikke springe for fort og ikke løpe over terskel», hører vi han ofte si. Det er der mange gjør feil om vinteren.</b>
      </p>
      <p>- Jeg er mest opptatt av at folk ikke blir skadet når man begynner å løpe mer. Det er den største faren. Da hjelper det ikke at man ikke har kjempekapasitet eller har et enormt potensial.</p>
      <p>Uansett hva Johaug bestemmer seg for, oppfordrer Kristiansen henne til å unngå å gjøre store endringer i hvordan hun trener.</p>
      <p>
        <b>- Therese er veldig spennende og har kjempemuligheter. Hun må selv vurdere om hun synes det er verdt å satse mer på løping. Det viktigste for henne er - uansett valg - å ikke tenke så mye friidrett. Jeg løp fra de andre friidrettsstjernene på ren kondisjon, minus Grete Waitz. Det samme kan Therese gjøre. Hun kan vinne på ren kondisjon.</b>
      </p>
      <p>- Jeg var bombesikker på at Therese ville vinne NM. Hun er en så offensiv type og gir seg ikke før hun må. Der er vi like: Vi gir oss ikke før det sier stopp. Samtidig er det ikke bare å ta på seg joggeskoene i EM og så går det lett. Det er tross alt en verdensidrett og knalltøft å hevde seg. Men Therese har alle muligheter, om hun gjør de riktige valgene.</p>
    </article>
  </body>
</html>