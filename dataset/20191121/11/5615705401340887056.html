<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/openmind/20204607-ochikuvannya-dlya-zdorovya-koli-medichni-tehnologiyi-dijdut-do-ukrayini"/>
    <meta property="og:site_name" content="Mind UA"/>
    <meta property="article:published_time" content="2019-11-21T11:00:00+00:00"/>
    <meta property="og:title" content="Очікування для здоров'я: коли медичні технології дійдуть до України"/>
    <meta property="og:description" content="Чого не вистачає для впровадження інновацій і як подолати ці перешкоди"/>
  </head>
  <body>
    <article>
      <h1>Очікування для здоров'я: коли медичні технології дійдуть до України</h1>
      <h2>Чого не вистачає для впровадження інновацій і як подолати ці перешкоди</h2>
      <address><time datetime="2019-11-21T11:00:00+00:00">21 Nov 2019, 11:00</time> by <a rel="author" href="https://mind.ua/author/883-yuliya-izonina" target="_blank">Юлія Ізоніна</a></address>
      <p>
        <i>Щорічно ми чуємо про появу інноваційних технологічних рішень у медицині. Так, нещодавно було анонсовано початок випробувань домашнього робота, що контролюватиме вживання ліків. Вже зараз для зменшення рівня стресу пацієнтам надягають VR-шоломи.</i>
      </p>
      <p>
        <i>Через кілька років у світовій практиці очікується масове використання штучного інтелекту (ШІ) для прогнозування і аналізування даних. Водночас Україна поки тільки на початку шляху з впровадження нових технологій у сфері медицини.</i>
      </p>
      <p>
        <i>Чому впровадження інновацій вимагає багато часу і що потрібно для того, щоб це запрацювало в Україні, розповіла <b>Mind Юлія Ізоніна</b>, яка відповідає за медичні проекти в компанії GlobalLogic.</i>
      </p>
      <p>Попит – двигун інновацій, але вони неможливі без певних умов. Роль уряду – створити економічні та законодавчі умови розвитку для всіх учасників ринку, зокрема медичного. А МОЗ у свою чергу буде стежити за реалізацією реформ. Наприклад, зараз триває оформлення всіх лікарень як комунальних підприємств. Вони укладають договір з Національною службою здоров'я України (НСЗУ), щоб ця служба оплачувала за пацієнтів, яких обслуговує конкретна лікарня. І це все в межах концепції «Гроші йдуть за пацієнтом», прийнятої у 2017 році.</p>
      <p>Держава може створити умови і допомогти із впровадженням страхової медицини, у рамках якої частина витрат покривається з бюджету, частину платить сам пацієнт і частину – роботодавець. Таким чином, фінансування медицини збільшується, і з'являються гроші, які можна інвестувати в поліпшення якості медичного обслуговування – технологічні інновації, підвищення рівня сервісу і т. д.</p>
      <h3>
        <b>Про практику застосування нових технологій</b>
      </h3>
      <p>В Україні вже зроблено перший крок назустріч останнім медичним трендам – ​​створення повної цифрової бази даних про пацієнтів. З нею за допомогою аналізу big data ми зможемо побачити, скільки пацієнтів, які послуги надаються, яких фахівців не вистачає, а також зрозуміти, профілактику яких хвороб можна проводити.</p>
      <p>Звичайно, зараз є базова статистика. Наприклад, ми знаємо, що в Україні, як і в усьому світі, головною причиною смерті є загострення серцево-судинних захворювань. Але проблема в тому, що така статистика найчастіше збирається вручну. Формуються звіти по лікарнях, потім вони передаються до Міністерства статистики. Дуже багато ручного заповнення, а значить, великий ризик некоректного заповнення інформації. При наявності централізованої бази все стане набагато простіше і швидше.</p>
      <p>Знаючи тренди, можна не просто лікувати людей, а й організовувати комплексну профілактику. Зараз увесь світ переходить на превентивну медицину – щоб люди витрачали менше сил і часу на саме лікування і більше жили повноцінно.</p>
      <p>У світовій практиці наразі акцентують на використання спеціальних пристроїв і сервісів для поліпшення медичної сфери в цілому і життя людини зокрема. Але в кожному випадку час їх впровадження відрізняється. Так, на розробку пристроїв потрібно в середньому 5–7 років. Якщо ж говорити про цифрові продукти на кшталт застосунків на мобільний телефон для зв'язку між пацієнтом і лікарем, то на їхню розробку в середньому необхідно від 1 до 3 років.</p>
      <h3>
        <b>Перешкоди на шляху до покращенн</b>
        <b>я</b>
      </h3>
      <p>В Україні поки не все так просто з впровадженням нового в медичній сфері: існує низка перешкод, які не дозволяють рухатися далі.</p>
      <p><b><i>Законодавство:</i></b> для ефективної взаємодії між компаніями та медичними закладами не вистачає законодавчої бази та зрозумілих бізнесу правил гри. Їх відсутність знижує привабливість України як для локальних, так і міжнародних компаній.</p>
      <p><b><i>Вартість:</i></b> нові медичні пристрої коштують дорого. Наприклад, інсулінова помпа обійдеться українському діабетикові в середньому у $8000. Мало хто може собі її дозволити. Вирішити таке питання могла б страхова медицина. Але і тут ми повертаємося до бюджету і прозорості законодавства.</p>
      <p>Проте багато розробок уже є в Україні, наприклад, цифрові рішення на кшталт порталів для пацієнтів. У багатьох приватних клініках є онлайн-реєстрація, онлайн-отримання аналізів і електронні медкарти. Деякі навіть пропонують консультації телефоном або онлайн. По суті, у певному зародковому вигляді всі ці інновації до нас приходять, але все ж вони поки не мають масового характеру.</p>
      <p>Україні варто розглядати проблеми, з якими вже зіткнулися інші країни, аби поліпшити досвід пацієнта і удосконалити медичну сферу.</p>
      <p>Наприклад, у США, згідно з дослідженням HIMSS, головні перешкоди для впровадження технологій такі:</p>
      <ul>
        <li>брак бюджету,</li>
        <li>адміністративні процедури,</li>
        <li>низька швидкість прийняття технологій,</li>
        <li>відсутність загальнодержавної стратегії,</li>
        <li>відсутність чіткого показника повернення інвестицій,</li>
        <li>питання безпеки.</li>
      </ul>
      <h3>
        <b>Роль приватних компаній</b>
      </h3>
      <p>Крім того, у процес поліпшення можна і потрібно включатися бізнесу. І тут не обов'язково маються на увазі тільки фінансові інвестиції. Це можуть бути розробки нового обладнання, впровадження штучного інтелекту в уже існуючі медичні «гаджети» і т. д. Уже є прецеденти, коли державні установи звертаються до приватних компаній за допомогою. Наприклад, наша команда повідомила про готовність брати участь у проекті МОЗ e-Health.</p>
      <p>Мені здається, що для повноцінного впровадження системи e-Health і концепції, яка за нею стоїть, необхідно ще від трьох до п’яти років. Головне – щоб поліпшення відчули самі пацієнти. Тим паче, що вони насправді зацікавлені в цьому. З власного досвіду я можу сказати, що в Україні є попит на спрощення комунікації з лікарем. У тому числі на цифрові продукти на зразок електронної медкарти, що буде повним джерелом даних про пацієнта. Справа за тим, щоб пацієнти ділилися своїми враженнями і давали зворотний зв'язок, аби держава могла активніше впроваджувати зміни.</p>
      <related>
        <h4>Також читайте</h4>
        <a href="https://mind.ua/publications/20204725-gra-v-hovanki-5-naukovih-vidkrittiv-zhovtnya"/>
        <a href="https://mind.ua/news/20204661-uchenicya-man-rozrobila-metodiku-rannoyi-diagnostiki-melanomi-aparat-koshtue-30-000-grn"/>
        <a href="https://mind.ua/publications/20204635-aferisti-z-fantazieyu-yak-klienti-strahovih-kompanij-namagayutsya-obludnim-shlyahom-otrimati-viplati"/>
      </related>
    </article>
  </body>
</html>