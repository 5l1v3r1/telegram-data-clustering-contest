<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/po-svarstymo-pritarta-siulymui-didinti-akcizus-etilo-alkoholiui-ir-degalams/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-11-21T11:03:00+00:00"/>
    <meta property="og:title" content="Po svarstymo pritarta siūlymui didinti akcizus etilo alkoholiui ir degalams"/>
    <meta property="og:description" content="Seimas po svarstymo pritarė siūlymui nuosaikiai padidinti akcizų tarifus etilo alkoholiui, benzinui, gazoliams ir žemės ūkio veikloje naudojamiems gazoliams."/>
  </head>
  <body>
    <article>
      <h1>Po svarstymo pritarta siūlymui didinti akcizus etilo alkoholiui ir degalams</h1>
      <address>
        <time datetime="2019-11-21T11:03:00+00:00">21 Nov 2019, 11:03</time>
      </address>
      <p>
        <i>Seimas po svarstymo pritarė siūlymui nuosaikiai padidinti akcizų tarifus etilo alkoholiui, benzinui, gazoliams ir žemės ūkio veikloje naudojamiems gazoliams.</i>
      </p>
      <p>Pagal svarstomas pataisas nuo 2020 m. kovo 1 d. etilo alkoholiui akcizų tarifas didėtų nuo 1 832 iki 2 025 eurų (t. y. 10,5 proc.) už gryno etilo alkoholio hektolitrą. Pasak pasiūlymo iniciatorių, padidinus akcizų tarifą etilo alkoholiui dėl mokestinių veiksnių 0,5 l stipraus gėrimo vidutiniškai galėtų pabrangti apie 0,45 euro.</p>
      <p>Nuo kitų metų pradžios standartinis akcizų tarifas bešviniam benzinui didėtų nuo 434,43 iki 466 eurų (t. y. 7,3 proc.) už 1000 litrų produkto, akcizo tarifas gazoliui – nuo 347 iki 372 eurų (t. y. 7,2 proc.) už 1000 litrų produkto, akcizo tarifas gazoliams, skirtiems naudoti žemės ūkio veiklos, įskaitant akvakultūros ar verslinės žvejybos vidaus vandenyse veiklą, subjektams žemės ūkio produktų gamybai, – nuo 56 iki 60 euro (t. y. 7,2 proc.) už 1000 litrų produkto. Padidinus akcizų tarifą bešviniam benzinui dėl mokestinių veiksnių jo kaina galėtų padidėti apie 0,04 euro už litrą.</p>
      <p>Seimas nusprendė nepritarti siūlymui naikinti akcizų lengvatą šildymui skirtiems gazoliams (buitiniam krosnių kurui), tepalinėms alyvoms ir skystajam kurui (mazutams), nes, kaip pažymi Seimo Kaimo reikalų komitetas, tai labiausiai paliestų smulkiuosius ūkius ir nepalankiose ūkininkauti vietovėse ūkininkaujančius ūkininkus.</p>
      <p>Svarstomais projektais didinant akcizų tarifus siekiama plėsti ekonomikos augimui mažiau žalingų mokesčių bazę, kartu mokestinėmis priemonėmis labiau prisidedant prie aplinkosauginių ir sveikatinimo tikslų įgyvendinimo.</p>
      <p>Po svarstymo už Akcizų įstatymo pakeitimus (projektai Nr. XIIIP-4018(2) balsavo 59 Seimo nariai, prieš – 10, susilaikė 38 parlamentarai. Tam, kad naujos nuostatos būtų priimtos, Seimas turės balsuoti dar kartą.</p>
    </article>
  </body>
</html>