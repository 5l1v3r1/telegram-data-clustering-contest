<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/kurs-dolara-shcho-bude-pered-novorichnimi-svyatami-yak-ovdp-zahishchayut-grivnyu-50054858.html"/>
    <meta property="og:site_name" content="НВ"/>
    <meta property="article:published_time" content="2019-11-21T11:40:00+00:00"/>
    <meta property="og:title" content="Сезонність гривні - в минулому?"/>
    <meta property="og:description" content="За вікном майже зима, а українська гривня поводиться так, наче зараз літо. Такий результат — спільна робота уряду та бізнесу. Що буде перед Новим роком"/>
  </head>
  <body>
    <article>
      <h1>Сезонність гривні - в минулому?</h1>
      <h2>За вікном майже зима, а українська гривня поводиться так, наче зараз літо. Такий результат — спільна робота уряду та бізнесу. Що буде перед Новим роком</h2>
      <address><time datetime="2019-11-21T11:40:00+00:00">21 Nov 2019, 11:40</time> by <a rel="author">Денис Дроздов</a></address>
      <p>За вікном останній місяць осені. Це очевидно не найкраща пора для збору врожаю, але тільки якщо мова йде не про інвестиції. Для них природна зміна пір року чи клімат не є перешкодою.</p>
      <p>Вітчизняні компанії, як державні, так і приватні, наввипередки розпочали підготовку до випуску власних облігацій. А дехто вже успішно емітував боргові папери та зібрав гроші. Майже так само успішно як фермери цьогорічний врожай.</p>
      <p>Чи то під впливом держави, в особі мінфіну, який напередодні провів успішний аукціон з продажу чотирьохрічних ОВДП з рекордною дохідністю у 13,3% річних. Чи то через об'єктивну потребу в додаткових інвестиціях. Але результат не заставив себе довго чекати.</p>
      <p><b>Приватний агроіндустріальний холдинг «МХП» </b>бізнесмена Юрія Косюка на початку осені залучив додаткові інвестиції на суму $350 млн. Мова йде про десятирічні папери зі ставкою у 6,25% річних.</p>
      <p><b>Державний монополіст «НАК Нафтогаз України»</b> розмістив семирічні облігації на $500 млн під не повних 8% річних. А це найнижча ставка відносно до суверену серед усіх українських державних компаній цього року. Піковий попит на єврооблігації Нафтогазу перевищив пропозицію майже втричі.</p>
      <p>І це при тому, що випуск є незабезпеченим боргом та не має державних гарантій. Міжнародне рейтингове агентство Fitch Ratings присвоїло Нафтогазу довгостроковий кредитний рейтинг «B» з позитивним прогнозом. Цей показник, до речі, релевантний суверенному рейтингу України.</p>
      <p><b>Енергетична компанія ДТЕК</b>, що входить до холдингу SCM олігарха Ріната Ахметова вперше в Україні випустила «зелені» єврооблігації для розвитку відновлювальних джерел енергії. Мова йде про 325 млн євро під 8,5% річних, на п’ять років.</p>
      <p>Серед бажаючих залучити додаткове фінансування знайшлося місце й державному експортному <b>Укрексімбанку</b>. Фінустанова розміщує субординовані євробонди на $100 млн під 9,95%.</p>
      <p>Такий тренд позитивно впливає на інвестиційну привабливість країни в середньостроковій перспективі та на валютний курс вже зараз. Минулого тижня гривня укріпилася до місячного максимуму в 24,49 гривень за долар.</p>
      <p>При цьому укріплення національної валюти відбувається на фоні форсованої скупки долара центробанком. Лише за останній тиждень НБУ викупив з ринку понад $ 500 млн для нарощування резервів.</p>
      <p>Отже, саме скупка суверенних ОВДП нерезидентами та продаж валюти приватними та державними компаніями, які також успішно розмістили власні облігації, позитивно впливає на вартість гривні.</p>
      <p>За вікном майже зима, а українська гривня поводиться так, наче зараз літо. Такий результат — спільна робота уряду та бізнесу, які створили сприятливі «літні» умови для гривні в осінньо-зимовий період.</p>
      <p>І навіть ймовірна девальвація в передноворічний період, через вивільнення гривневих запасів з єдиного казначейського рахунку, швидше за все, не зможе вибити гривню з цілком «літньої» вартості у 25 грн за долар.</p>
    </article>
  </body>
</html>