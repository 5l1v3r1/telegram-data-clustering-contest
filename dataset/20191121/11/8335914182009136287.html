<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/izzeha-videozapisi-po-sluchaia-s-pochinaloto-detence-6102378"/>
    <meta property="og:site_name" content="Vesti"/>
    <meta property="article:published_time" content="2019-11-21T11:53:00+00:00"/>
    <meta property="og:title" content="Иззеха видеозаписи по случая с починалото детенце"/>
    <meta property="og:description" content="102 лекари са се подписали под декларация в защита на директора на столичната Педиатрия и на екипа, поел случая на 3-годишния Александър"/>
  </head>
  <body>
    <article>
      <h1>Иззеха видеозаписи по случая с починалото детенце</h1>
      <h2>102 лекари са се подписали под декларация в защита на директора на столичната Педиатрия и на екипа, поел случая на 3-годишния Александър</h2>
      <address><time datetime="2019-11-21T11:53:00+00:00">21 Nov 2019, 11:53</time> by <a rel="author">Надежда Неменски</a></address>
      <aside>
        <a href="https://vbox7.com/emb/external.php?vid=7b99766459&amp;autoplay=1">Видео</a>
      </aside>
      <p>Прокуратурата вече проверява случая с 3-годишното дете, което почина, след като обиколи три столични болници. Вече са разпитани и родителите, които показаха на премиера видеоклипове с грубо, според министър-председателя, отношение в лечебните заведения.</p>
      <p>„Иззета е медицинска документация по лечението и аутопсията.</p>
      <p><b>Проведени са разпити на родителите – иззети са от телефоните им записи. Ще се разпитат всички</b>.</p>
      <p>Ще се изземе и документацията от личния лекар”, заяви главният прокурор Сотир Цацаров.</p>
      <p>
        <a href="https://www.vesti.bg/bulgaria/borisov-roditelite-sa-snimali-kak-se-dyrzhat-v-bolnicite-6102351">Борисов: Родителите са снимали как се държат в болниците</a>
      </p>
      <p>По-рано днес беше съобщено, че 102 лекари са се подписали под декларация в защита на директора на столичната Педиатрия и на екипа, поел случая на 3-годишния Александър.</p>
      <p>Проверката показва, че момченцето е починало от двустранна хеморагична пневмония. „Имало е предложение детето да се хоспитализира в други болници в съседство, защото</p>
      <p><b>детето не е било оценено като тежко</b>.</p>
      <p>Самата майка е настоявала да бъде прието тук. Детето е прието, направени са му изследвания”, заяви пред <a href="https://nova.bg/news/view/2019/11/21/269298/%D0%B5%D0%BA%D0%B8%D0%BF%D1%8A%D1%82-%D0%BD%D0%B0-%D0%BF%D0%B5%D0%B4%D0%B8%D0%B0%D1%82%D1%80%D0%B8%D1%8F%D1%82%D0%B0-%D1%81-%D0%BF%D0%BE%D0%B4%D0%BF%D0%B8%D1%81%D0%BA%D0%B0-%D0%B2-%D0%B7%D0%B0%D1%89%D0%B8%D1%82%D0%B0-%D0%BD%D0%B0-%D0%B4%D0%B8%D1%80%D0%B5%D0%BA%D1%82%D0%BE%D1%80%D0%B0-%D1%81%D0%B8/">NOVA</a> д-р Димитър Калайков, зам.-директор на педиатричната болница.</p>
      <p><a href="https://www.vesti.bg/bulgaria/lekar-nikoj-na-men-ne-mi-kaza-che-deteto-e-bilo-v-bolnica-lozenec-6102260">Лекар: Никой на мен не ми каза, че детето е било в болница „Лозенец</a>"</p>
      <p>Той потвърди, че има случаи на върнати деца, но това се случвало обикновено през зимния период, когато има повече заболели. „Нашата болница има само 87 легла, запълват се много бързо. Не е много често, но се случва да ги препращаме към други лечебни заведения”, заяви д-р Калайков.</p>
      <p>Проф. Радка Тинчева категорично отрече деца да са преглеждани или настанявани за лечение във фоайето и коридорите на болницата.</p>
      <p><b>„Не съм виждала да се преглежда дете в коридора, нито да се настанява в коридора”</b>,</p>
      <p>заяви проф. Тинчева.</p>
      <p> „Много опасен е този феномен, в който в един ден се обезглавяват 3 болници. Много опасен е фактът да се вменява вина на човек, която не е доказана”, заяви д-р Даниел Илиев.</p>
      <p>
        <i>Още по темата вижте във видеото горе.</i>
      </p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
      <related>
        <h4>По темата</h4>
        <a href="https://www.vesti.bg/bulgaria/zdravniiat-ministyr-otstrani-direktorite-na-tri-bolnici-6102318"/>
        <a href="https://www.vesti.bg/bulgaria/rinovirus-e-izoliran-pri-pochinaloto-dete-v-sofiia-6102175"/>
        <a href="https://www.vesti.bg/bulgaria/edna-ot-versiite-za-smyrtta-na-deteto-6102147"/>
      </related>
    </article>
  </body>
</html>