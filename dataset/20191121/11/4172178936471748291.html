<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/podosfairo/article/74057/o-martins-kai-o-moyrinio"/>
    <meta property="og:site_name" content="ΦΩΣ"/>
    <meta property="article:published_time" content="2019-11-21T11:14:19+00:00"/>
    <meta property="og:title" content="Ο Μαρτίνς και ο Μουρίνιο!"/>
    <meta property="og:description" content="Το εντυπωσιακό στοιχείο που «συνδέει» την προπονητική καριέρα δύο Πορτογάλων. Του Ζοζέ Μουρίνιο της Τότεναμ και του Πέδρο Μαρτίνς του Ολυμπιακού."/>
  </head>
  <body>
    <article>
      <h1>Ο Μαρτίνς και ο Μουρίνιο!</h1>
      <h2>Το εντυπωσιακό στοιχείο που «συνδέει» την προπονητική καριέρα δύο Πορτογάλων. Του Ζοζέ Μουρίνιο της Τότεναμ και του Πέδρο Μαρτίνς του Ολυμπιακού. </h2>
      <address><time datetime="2019-11-21T11:14:19+00:00">21 Nov 2019, 11:14</time> by <a rel="author" href="https://www.fosonline.gr/author/x-megglidhs" target="_blank">Χ. ΜΕΓΓΛΙΔΗΣ</a></address>
      <p>Δεν είναι μόνον ο Ολυμπιακός που θα βρει για πρώτη φορά στον ευρωπαϊκό δρόμο του ως αντίπαλο τον <b>Ζοζέ Μουρίνιο.</b> Ούτε ο <b>Πέδρο Μαρτίνς</b> έχειο αναμετρηθεί στο παρελθόν με τον συμπατριώτη του νέο προπονητή των «πετεινών». Θα είναι και για τον τεχνικό της ελληνικής ομάδας μια μεγάλη πρόκληση. <b>Οι δυο τους δεν πρόλαβαν να συναντηθούν στο πορτογαλικό πρωτάθλημα,</b> διότι ακριβώς το καλοκαίρι που άρχισε να συμμετέχει σε αυτό ο Μαρτίνς, ο Μουρίνιο έφευγε για το εξωτερικό και τη μεγάλη διεθνή καριέρα του!</p>
      <p><b>Ήταν το καλοκαίρι του 2004,</b> την εποχή του μεγάλου θριάμβου του ελληνικού ποδοσφαίρου με την κατάκτηση του EURO στην πατρίδα των δύο Πορτογάλων τεχνικών! <b>Ο Πέδρο Μαρτίνς μόλις ξεκινούσε τη συνεργασία του</b> ως βοηθός προπονητή ενός άλλου… Ζοζέ, του Κουσέιρο, στην Βιτόρια Σετούμπαλ.</p>
      <p><b>Ακριβώς εκείνο το καλοκαίρι, ο Ζοζέ Μουρίνιο έφευγε από την Πόρτο για την πρώτη μεγάλη διεθνή συνεργασία του, αναλαμβάνοντας την τεχνική ηγεσία της Τσέλσι,</b> στην οποία έμεινε για μία τριετία. Στη συνέχεια πήγε στην Ίντερ και λίγο πριν αποχωρήσει από εκεί για τη συνεργασία του με την Ρεάλ Μαδρίτης, <b>το 2010</b>, εκείνη ακριβώς την εποχή ο Πέδρο Μαρτίνς άρχισε να εργάζεται ως πρώτος προπονητής σε ομάδα πρώτης κατηγορίας στην Πορτογαλία, αναλαμβάνοντας την Μαρτίμο. Σίγουρα η συνάντησή τους θα έχει μεγάλο ενδιαφέρον, όπως και οι δηλώσεις που θα κάνουν ο ένας για τον άλλον τις προσεχείς ημέρες.</p>
      <p><b>Ο Μαρτίνς έχει το πλεονέκτημα ότι ξέρει πάρα πολύ καλά την Τότεναμ,</b> ο δε Μουρίνιο θα πρέπει να μελετήσει μετά την πρεμιέρα του εναντίον της Γουέστ Χαμ στο λονδρέζικο ντέρμπι το παιχνίδι του Ολυμπιακού. Πάντως είχε δει τους «ερυθρόλευκους» του Μαρτίνς από κοντά, όταν είχε βρεθεί στις εξέδρες του Μπέρνλι για να παρακολουθήσει την αναμέτρηση με τον Ολυμπιακό (1-1) στα περσινά προκριματικά για το Γιουρόπα Λιγκ. Από τότε έχουν γίνει πολλές αλλαγές στον Ολυμπιακό, αλλά μια γεύση πήρε...</p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/podosfairo/diethni/article/74043/totenam-gkareth-mpeil-o-eklektos-toy-moyrinio"/>
        <a href="https://www.fosonline.gr/podosfairo/diethni/article/74040/endiaferon-tis-mpagern-gia-potsetino"/>
        <a href="https://www.fosonline.gr/podosfairo/superleague/article/74042/me-protasof-oi-teleytaies-episkepseis-toy-olympiakoy-sti-nea-smyrni-ton-noemvri-vid"/>
        <a href="https://www.fosonline.gr/basket/euroleague/liveblog/74041/live-almpa-verolinoy-olympiakos-21-00"/>
        <a href="https://www.fosonline.gr/basket/euroleague/article/74037/euroleague-antepithesi-me-almpa-o-olympiakos"/>
        <a href="https://www.fosonline.gr/stiles/paraskinio/article/74021/valmpoyena-eixa-klapsei-apo-ta-kapsonia-vid"/>
      </related>
    </article>
  </body>
</html>