<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ahaber.com.tr/yasam/2019/11/21/cumhuriyetin-feto-borsasi-yalanina-dava-acildi-ceza-talep-edildi"/>
    <meta property="og:site_name" content="A Haber"/>
    <meta property="article:published_time" content="2019-11-21T11:34:04+00:00"/>
    <meta property="og:title" content="Cumhuriyet’in ‘FETÖ Borsası’ yalanına dava açıldı, ceza talep edildi"/>
    <meta property="og:description" content="Cumhuriyet Gazetesi’nde yayınlanan ‘FETÖ Borsası’ haberinin yalan olduğu gerekçesiyle İstanbul Cumhuriyet Başsavcılığı’nca iddianame düzenlendi. İddianamede, gerçeğe aykırı haber yaptığı belirtilerek ‘Kamu görevlisine hakaret’ suçundan ceza talep edildi."/>
  </head>
  <body>
    <article>
      <h1>Cumhuriyet’in ‘FETÖ Borsası’ yalanına dava açıldı, ceza talep edildi</h1>
      <address>
        <time datetime="2019-11-21T11:34:04+00:00">21 Nov 2019, 11:34</time>
      </address>
      <p>
        <b><a href="https://www.ahaber.com.tr/index/cumhuriyet-gazetesi">Cumhuriyet Gazetesi</a>’nde yayınlanan ‘<a href="https://www.ahaber.com.tr/index/feto">FETÖ</a> <a href="https://www.ahaber.com.tr/index/borsasi">Borsası</a>’ haberinin yalan olduğu gerekçesiyle <a href="https://www.ahaber.com.tr/index/istanbul">İstanbul</a> Cumhuriyet Başsavcılığı’nca iddianame düzenlendi. İddianamede, gerçeğe aykırı haber yaptığı belirtilerek ‘Kamu görevlisine hakaret’ suçundan ceza talep edildi.</b>
      </p>
      <p><a href="https://www.ahaber.com.tr/index/istanbul">İstanbul</a> Cumhuriyet Başsavcılığı Basın Suçları Soruşturma Bürosu'nca hazırlanan iddianamede, Cumhuriyet'in hem gazetesinde hem de internet sitesinde <a href="https://www.ahaber.com.tr/index/17-mart">17 Mart</a> 2019 - <a href="https://www.ahaber.com.tr/index/22-mart">22 Mart</a> 2019 tarihlerinde 2 kez haber yayınlandığı, bu haberlerin İstanbul Cumhuriyet Savcısı Lütfi K. ile mağdur İsmet B.'nin kişilik haklarını ihlal edecek nitelikte olduğu ifade edildi.</p>
      <p>Haberlerde iki savcının rüşvet karşılığında işlem yapan kamu görevlileri olarak lanse edildiği, 'kamu görevlisine hakaret' suçunu oluşturacak unsurların oluştuğu belirtildi.</p>
      <p>
        <b>YALAN HABERLER</b>
      </p>
      <p>İddianamede, şüpheli muhabir Seyhan Avşar tarafından 17 Mart ve 22 Mart 2019 tarihlerinde yayınlanan iki haberin detaylarına yer verildi. Şüphelinin ilk haberinin 17 Mart'ta <a href="https://www.ahaber.com.tr/index/cumhuriyet-gazetesi">Cumhuriyet Gazetesi</a>'nin ilk sayfasında manşetten yayınlanan "Tamince'nin de aralarında olduğu kritik dosyalara bakan 2 savcı rüşvet iddiasıyla açığa alındı. <a href="https://www.ahaber.com.tr/index/feto">FETÖ</a> <a href="https://www.ahaber.com.tr/index/borsasi">Borsası</a> mı?" şeklinde olduğu, ikinci haberinin ise 22 Mart günü yine manşetten yayınlanan "Savcılar ile şüpheliler arasındaki pazarlığı emlakçı, polis ve avukatların yaptığı'iddia edildi. FETÖ borsasındaki rüşvet çarkı' haberi olduğu belirtildi.</p>
      <p>
        <b>SAVCI İSİMLERİ AÇIKÇA YAZILDI</b>
      </p>
      <p>Savcılık, şüphelinin yaptığı haberde <a href="https://www.ahaber.com.tr/index/cumhuriyet-savcilari">Cumhuriyet Savcıları</a> Lütfi K. ve İsmet B.'nin isimlerini açıkça yayınlayarak yapılan işlemlerin içeriğini açıklayıp suçlu sayılmama karinesinden yararlanma hakkının ihlal edildiğini kaydetti. Cumhuriyet Savcılarının rüşvet karşılığında takipsizlik kararı veriyormuş gibi izlenim oluşturduğu, yine şikayetçi Lütfi K.'nın İstanbul 14. <a href="https://www.ahaber.com.tr/index/agir-ceza-mahkemesi">Ağır Ceza Mahkemesi</a>'nde birinci celse duruşmasına katılmadığı halde sanık Turan T. hakkında etkin pişmanlık hükümlerinden yararlanmasını talep ettiği şeklinde gerçeğe aykırı haber yapıldığı ifade edildi.</p>
      <p>
        <b>"GERÇEĞE AYKIRI HABER"</b>
      </p>
      <p>İddianamede, şikayetçinin yer değiştirme cezası almadığı halde yer değiştirme cezası aldığı şeklinde gerçeğe aykırı habere devam edildiği kaydetti. Şüpheli Cumhuriyet Gazetesi Muhabiri hakkında 'Kamu görevlisine hakaret' suçundan ceza talep edildi. Dava, ilerleyen günlerde <a href="https://www.ahaber.com.tr/index/istanbul-asliye-ceza-mahkemesi">İstanbul Asliye Ceza Mahkemesi</a>'nde görülecek.</p>
    </article>
  </body>
</html>