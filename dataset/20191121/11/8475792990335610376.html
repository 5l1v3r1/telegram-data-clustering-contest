<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/skane/arets-november-ovanligt-solfattig"/>
    <meta property="og:site_name" content="SVT Nyheter"/>
    <meta property="article:published_time" content="2019-11-21T11:04:51+00:00"/>
    <meta property="og:title" content="Årets november ovanligt solfattig"/>
    <meta property="og:description" content="Tycker du att vädret är alldeles otroligt grått och trist? Då har du alldeles rätt. Årets november är ovanligt solfattig – Och det finns ingen ljusning i sikte, säger SVT:s meteorolog Nils Holmqvist."/>
  </head>
  <body>
    <article>
      <h1>Årets november ovanligt solfattig</h1>
      <address><time datetime="2019-11-21T11:04:51+00:00">21 Nov 2019, 11:04</time> by <a rel="author">Jane Andersson</a></address>
      <p>
        <b>Tycker du att vädret är alldeles otroligt grått och trist? Då har du alldeles rätt. Årets november är ovanligt solfattig<br/>– Och det finns ingen ljusning i sikte, säger SVT:s meteorolog Nils Holmqvist.</b>
      </p>
      <p>Grått, grått, grått. Så kan man sammanfatta novembervädret hittills. Och det är alltså inte bara en känsla. Det finns siffror på att det är så.</p>
      <p>– Om man tittar på vår mätstation i Lund så har den till och med 20 november registrerat 14,6 soltimmar, säger SVT:s Meteorolog Nils Holmqvist.</p>
      <p>– Det ska jämföras med normalvärdet som ligger på 52 timmar för november.</p>
      <p>Det gäller då hela november och vi har ju tiotalet dagar kvar. Men att vi hinner upp till ens hälften håller Nils för uteslutet.</p>
      <p>– Det brukar bli mindre sol i slutet av månaden, säger han.</p>
      <h3>Mildväder = gråväder</h3>
      <p>Vad beror det då på att det är så grått? Jo, det handlar om vindarna. För att det ska bli soligt på vintern så krävs kalla vindar från norr. Nu har det i stort sett bara blåst från söder.</p>
      <p>– Då är det ofta mildare, men fuktigare vindar, säger Nils Holmqvist.</p>
      <p>– På sommaren har inte vindriktningen så stor betydelse, för då står solen högt och kan lösa upp molnen. Men nu på vintern står solen lågt och då ligger molnen kvar och det blir grått.</p>
      <p>Så vill vi ha sol får vi acceptera att det är kallare. Vill vi ha milt så blir det grått.</p>
      <p>– Lite som att välja mellan pest och kolera, säger Nils Holmqvist.</p>
      <p>– Så här års är det lite som att leva i Mordor om man bor i Skåne.</p>
      <h3>Värre än vanligt</h3>
      <p>Och i år är det faktiskt alltså värre än vanligt. 14,6 timmar sol är inte mycket. Särskilt inte om man jämför med rekordåret 1989 då solen sken hela 99 timmar över mätstationen i Lund. Å andra sidan blir det nog inte riktigt lika illa som 1987, då det bara var 15 soltimmar på hela november.</p>
      <p>– Någon mer soltimme lär det bli under de återstående novemberdagarna, så helt i botten hamnar vi nog inte, säger Nils Holmqvist.</p>
      <p>Men särskilt mycket lär det inte bli. När han tittar framåt ser han mest lågtryck.</p>
      <p>– Det är inte så roligt att vara meteorolog just nu, säger han.</p>
      <p>– När man står där med fem gråa kartor för dagarna framåt i Skåne, så känner man sig ju inte som en glädjespridare direkt...</p>
    </article>
  </body>
</html>