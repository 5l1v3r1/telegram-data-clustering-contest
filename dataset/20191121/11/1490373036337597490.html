<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/ukrajina-rusko-lode-navrat-poskozeni_1911211127_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T11:27:00+00:00"/>
    <meta property="og:title" content="Rusko odmítlo, že by zabavené lodě vrátilo ve špatném stavu. ‚Vybavení odmontovali Ukrajinci,‘ tvrdí"/>
    <meta property="og:description" content="Předání lodí bylo podle FSB zachyceno na videu, „z něhož je jasně patrné, že lodě byly Ukrajině předány v řádném stavu. Pokud po předání ukrajinská strana stačila zařízení zničit, je to její problém.“"/>
  </head>
  <body>
    <article>
      <h1>Rusko odmítlo, že by zabavené lodě vrátilo ve špatném stavu. ‚Vybavení odmontovali Ukrajinci,‘ tvrdí</h1>
      <address><time datetime="2019-11-21T11:27:00+00:00">21 Nov 2019, 11:27</time> by <a rel="author">Ivana Milenkovičová, ČTK</a></address>
      <p>
        <b>Rusko odmítlo tvrzení ukrajinského viceadmirála Igora Vorončenka, že vráceným ukrajinským lodím chybí některé vybavení. Týká se to například osvětlení, zásuvek, nebo dokonce toalet. Trojici plavidel, které Rusové i s posádkou zadrželi loni v listopadu v Kerčském průlivu, předali v pondělí Ukrajině. Zadržené námořníky propustili už v září.</b>
      </p>
      <p>Nařčení, že Rusko záměrně odmontovalo část vybavení na vrácených ukrajinských lodích, popřel ruský senátor a člen bezpečnostního a obranného výboru horní komory Franc Klincevič. Na sociální síti Facebook namítal, že vybavení buď vůbec nebylo na palubě, anebo ho prý odmontovali sami ukrajinští námořníci, aby zničili důkazy o incidentu v Kerčském průlivu.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/rusko-ukrajina-lode-kercsky-pruliv-namornici_1911201543_pj"/>
      </related>
      <p>Ukrajinské tvrzení odmítla ve čtvrtek i ruská tajná služba FSB, její součástí je i pohraniční stráž. Předání lodí bylo zachyceno na videu, „z něhož je jasně patrné, že lodě byly Ukrajině předány v řádném stavu i se sanitárním zařízením. Pokud po předání ukrajinská strana stačila zařízení zničit, je to její problém,“ citovala z prohlášení FSB agentura TASS.</p>
      <p>Ukrajinský prezident Volodymyr Zelenskyj po prohlídce lodí ve čtvrtek řekl, že Moskva předala Kyjevu zabavená plavidla v nevyhovujícím stavu, a bude žádat, aby Rusko vrátilo odmontované zařízení a vojenskou výzbroj.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/rusko-ukrajina-kercsky-pruliv-lode-vymena-namornici_1911181333_nkr"/>
      </related>
      <p>„Viděli jsme, že chybí část zařízení a výzbroje. Rozhodně vyzveme ruskou stranu, aby nám všechno vrátili,“ řekl Zelenskyj. V armádních docích bude zahájena oprava poškozených částí, která potrvá asi tři měsíce, dodal.</p>
      <p>V reakci na spekulace části místních médií novináře ujistil, že Rusku za navrácení plavidel nic neslíbil. „Dohodli jsme se telefonicky na návratu námořníků i lodí. Žádné podmínky nebyly,“ uvedl prezident.</p>
      <p>Velitel ukrajinského vojenského námořnictva Ihor Vorončenko ve středu po předání lodí konstatoval, že plavidla jsou poničená a neschopná samostatné plavby. „Dokonce si vzali osvětlení, odmontovali záchody a elektrické zásuvky,“ řekl viceadmirál.</p>
      <related>
        <h4>Související články</h4>
        <a href="https://www.irozhlas.cz/zpravy-svet/rusko-ukrajina-zadrzena-plavidla_1911171455_elev"/>
        <a href="https://www.irozhlas.cz/zpravy-svet/ukrajina-rusko-volodymyr-zelenskyj-vladimir-putin-vymena-veznu-oleg-sencov_1909071345_dok"/>
        <a href="https://www.irozhlas.cz/zpravy-svet/rusko-ukrajina-veznice-vezni-vymena_1909070912_dok"/>
        <a href="https://www.irozhlas.cz/zpravy-svet/ukrajina-volodomyr-zelenskyj-rusko-vezni-vladimir-putin-vymena_1909061955_nkr"/>
      </related>
    </article>
  </body>
</html>