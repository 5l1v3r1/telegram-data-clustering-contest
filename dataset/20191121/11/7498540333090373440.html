<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reggionline.com/bologna-nasce-manifesto-delle-sardine/"/>
    <meta property="og:site_name" content="Reggionline - Quotidianionline - Telereggio - Trc - TRM"/>
    <meta property="article:published_time" content="2019-11-21T11:41:17+00:00"/>
    <meta property="og:title" content="Bologna, nasce il manifesto delle “sardine”"/>
    <meta property="og:description" content="BOLOGNA – “Cari populisti, lo avete capito. La festa è finita. Per troppo tempo avete tirato la corda dei nostri sentimenti. L’avete tesa troppo, e si è spezzata. Per anni avete rovesciato bugie e odio su noi e i nostri concittadini: avete unito verità e menzogne, rappresentando il loro mondo nel modo che più vi faceva […]"/>
  </head>
  <body>
    <article>
      <h1>Bologna, nasce il manifesto delle “sardine”</h1>
      <address>
        <time datetime="2019-11-21T11:41:17+00:00">21 Nov 2019, 11:41</time>
      </address>
      <p>
        <b>Pubblicato nella pagina ufficiale nata in seguito al flash mob di Bologna organizzato da Giulia, Andrea, Roberto e Mattia</b>
      </p>
      <p><b>BOLOGNA –</b> <i>“Cari populisti, lo avete capito. La festa è finita. Per troppo tempo avete tirato la corda dei nostri sentimenti. L’avete tesa troppo, e si è spezzata. Per anni avete rovesciato bugie e odio su noi e i nostri concittadini: avete unito verità e menzogne, rappresentando il loro mondo nel modo che più vi faceva comodo. Avete approfittato della nostra buona fede, delle nostre paure e difficoltà per rapire la nostra attenzione. Avete scelto di affogare i vostri contenuti politici sotto un oceano di comunicazione vuota. Di quei contenuti non è rimasto più nulla”.</i></p>
      <p>Comincia così quello che si può chiamare il manifesto delle “sardine”, pubblicato sulla pagina Facebook ufficiale, aperta dai bolognesi che hanno dato vita alla prima iniziativa di piazza, seguita da quella di Modena per contrastare i comizi del leader della Lega Matteo Salvini. Da allora le piazze di tutta l’Emilia Romagna – vista la vicinanza con le elezioni regionali – ma anche di tutta Italia si riempiono, senza simboli politici, senza benedizioni partitiche, ma solo grazie al tam tam social che ha messo in movimento migliaia di persone accomunate soprattutto dalla condanna delle campagne d’odio (nei confronti di migranti, omosessuali e, perchè no, atei) portate avanti dalla destra.</p>
      <p><b>Nella pagina ufficiale nata in seguito al flash mob di Bologna</b> organizzato da Giulia, Andrea, Roberto e Mattia per coordinare e promuovere tutti gli eventi sul territorio nazionale, si elegge ancora: <i>“Per troppo tempo vi abbiamo lasciato fare. Per troppo tempo avete ridicolizzato argomenti serissimi per proteggervi buttando tutto in caciara. Per troppo tempo avete spinto i vostri più fedeli seguaci a insultare e distruggere la vita delle persone sulla rete. Per troppo tempo vi abbiamo lasciato campo libero, perché eravamo stupiti, storditi, inorriditi da quanto in basso poteste arrivare. Adesso ci avete risvegliato. E siete gli unici a dover avere paura”</i>. Per il testo integrale a questo <a href="https://www.facebook.com/6000sardine/?__xts__[0]=68.ARADNE6tvR8uXjG-hqOW-9sZ52pRMQSrrW9-GmG8B7hYCUXBJ4P_cySMcdmOuNTRa7ynbQh1gzo3drXEO_w3nbcefPWjEipkempje_LJVVNJvGANvzjujD4rGbZcDGRSLFnv8Tsk9q2WFnOCCpISF5fhene7ylN88cNLT_xUmHEDn_BrHQPEjSU2cXoOcTJWq8cjb-BMC8XQQccClIV1_BVFEIYbPgAjyWiOBto4LaaMpyeja1cCJpKwSmxM0GYrgaUPn-uMyoxXmFAMCyxK1NVue7_hvkCz1czxj-Jjd5bi7SeLSdKob4PTFxVnVJBJZonGX_MwWCvpjL0p0GgAjw8">link</a></p>
      <p>I prossimi appuntamenti per le “sardine” il 21 novembre a Salerno, il 22 a Palermo e poi il 23 a <b>Reggio Emilia</b>.</p>
    </article>
  </body>
</html>