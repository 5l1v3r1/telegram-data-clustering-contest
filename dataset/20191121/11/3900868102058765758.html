<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1562620/kina-prospatheies-na-gefyrwthei-to-chasma-me-tis-ipa"/>
    <meta property="og:site_name" content="NOOZ."/>
    <meta property="article:published_time" content="2019-11-21T11:19:00+00:00"/>
    <meta property="og:title" content="Κίνα: Προσπάθειες να γεφυρωθεί το χάσμα με τις ΗΠΑ"/>
    <meta property="og:description" content="Η Κίνα θα καταβάλει προσπάθειες ούτως ώστε να καταλήξει σε μια αρχική εμπορική συμφωνία με τις ΗΠΑ καθώς οι δύο πλευρές διατηρούν ανοικτούς τους διαύλους επικοινωνίας, όπως ανακοίνωσε το κινεζικό υπουργείο Εμπορίου, σε μια προσπάθεια να περιορίσει τις ανησυχίες ότι οι συνομιλίες ίσως καταρρεύσουν."/>
  </head>
  <body>
    <article>
      <h1>Κίνα: Προσπάθειες να γεφυρωθεί το χάσμα με τις ΗΠΑ</h1>
      <address>
        <time datetime="2019-11-21T11:19:00+00:00">21 Nov 2019, 11:19</time>
      </address>
      <p>
        <b>Η Κίνα θα καταβάλει προσπάθειες ούτως ώστε να καταλήξει σε μια αρχική εμπορική συμφωνία με τις ΗΠΑ καθώς οι δύο πλευρές διατηρούν ανοικτούς τους διαύλους επικοινωνίας, όπως ανακοίνωσε το κινεζικό υπουργείο Εμπορίου, σε μια προσπάθεια να περιορίσει τις ανησυχίες ότι οι συνομιλίες ίσως καταρρεύσουν.</b>
      </p>
      <p>Η Κίνα είναι διατεθειμένη να εργαστεί με τις ΗΠΑ για να απαντηθούν οι βασικές ανησυχίες της κάθε πλευράς με βάση την ισότητα και τον αμοιβαίο σεβασμό, δήλωσε σε δημοσιογράφους ο <b>Γκάο Φενγκ</b>, εκπρόσωπος του υπουργείου. «Αυτό συμβαδίζει με τα συμφέροντα της Κίνας και των ΗΠΑ, και όλου του κόσμου», σημείωσε ο Γκάο.</p>
      <p>Οικονομολόγοι προειδοποιούν ότι η παρατεταμένη εμπορική διαμάχη μεταξύ της Κίνας και των ΗΠΑ εντείνει τους κινδύνους για την παγκόσμια οικονομία διαταράσσοντας τις εφοδιαστικές αλυσίδες, αποθαρρύνοντας τις επενδύσεις και πλήττοντας την επιχειρηματική εμπιστοσύνη.</p>
      <p>Η ολοκλήρωση της «φάσης 1» της συμφωνίας μπορεί να καθυστερήσει έως την επόμενη χρονιά, δήλωσαν νωρίτερα στο Reuters ειδικοί σε θέματα εμπορίου και πρόσωπα προσκείμενα στον Λευκό Οίκο, ενώ το Πεκίνο πιέζει για άρση περισσότερων δασμών και η αμερικανική κυβέρνηση ανταπαντά με τα δικά της μεγαλύτερα αιτήματα.</p>
      <p>Οι μετοχές στις παγκόσμιες χρηματιστηριακές αγορές κατέγραψαν πτώση λόγω των ανησυχιών ότι η «φάση 1» θα καθυστερήσει. Οι ανησυχίες για το εμπόριο οδήγησαν επίσης την απόδοση του 10ετούς αμερικανικού ομολόγου κοντά στο χαμηλότερο επίπεδο των τριών τελευταίων εβδομάδων. Πτώση κατέγραψε και το κινεζικό γιουάν έναντι του δολαρίου.</p>
      <p>Αξιωματούχοι από το Πεκίνο είχαν άφησαν να εννοηθεί ότι ο Κινέζος πρόεδρος <b>Σι Τζινπίνγκ </b>και ο Αμερικανός ομόλογός του <b>Ντόναλντ Τραμπ </b>ίσως υπογράψουν μια συμφωνία στις αρχές Δεκεμβρίου. Κάποιοι ειδικοί υποστηρίζουν ότι η επόμενη κρίσιμη ημερομηνία είναι η 15η Δεκεμβρίου όταν αναμένεται να τεθούν σε ισχύ αμερικανικοί δασμοί σε κινεζικά προϊόντα αξίας περίπου 156 δισεκ. δολαρίων, μεταξύ των οποίων δώρα για την εορταστική περίοδο, όπως ηλεκτρονικά, αλλά και χριστουγεννιάτικα διακοσμητικά.</p>
      <p>Σε ομιλία του στο Πεκίνο, ο αντιπρόεδρος της κινεζικής κυβέρνησης <b>Λιου Χε</b> δήλωσε ότι είναι «συγκρατημένα αισιόδοξος» για τη ‘φάση 1’ της συμφωνίας, όπως μετέδωσε το Bloomberg επικαλούμενο πρόσωπα που παρακολούθησαν την εκδήλωση που πραγματοποιήθηκε πριν από φόρουμ που διοργάνωσε το ίδιο ειδησεογραφικό πρακτορείο.</p>
      <p>Ο Λιου, ο επικεφαλής διαπραγματευτής της Κίνας στις συνομιλίες για το εμπόριο, δήλωσε σε έναν από τους συμμετέχοντες, ότι είναι «μπερδεμένος» με τα αμερικανικά αιτήματα, αλλά εξέφρασε την πεποίθηση ότι σε κάθε περίπτωση μπορεί να ολοκληρωθεί η ‘φάση 1’ μιας συμφωνίας, σύμφωνα με το Bloomberg.</p>
      <p>Ο Γκάο, ερωτηθείς για τα αγκάθια στις διαπραγματεύσεις και εάν αυτά σχετίζονται με το αίτημα της Ουάσινγκτον να αγοράσει η Κίνα περισσότερα αμερικανικά αγροτικά προϊόντα καθώς και με το θέμα άρσης των δασμών, δήλωσε ότι δεν είχε περισσότερες πληροφορίες να αποκαλύψει πέρα από το γεγονός ότι οι δύο πλευρές θα συνεχίσουν να επικοινωνούν και ότι «οι εξωτερικές φήμες δεν ευσταθούν».</p>
    </article>
  </body>
</html>