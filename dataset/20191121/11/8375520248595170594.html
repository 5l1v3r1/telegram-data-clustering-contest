<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/u-borispoli-prikordonniki-ne-propustili-v-ukrajinu-troh-inozemciv-641439.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T11:10:01+00:00"/>
    <meta property="og:title" content="У «Борисполі» прикордонники не пропустили в Україну трьох іноземців"/>
    <meta property="og:description" content="Двоє іноземців отримали заборону в'їзду на територію України терміном на 3 роки"/>
  </head>
  <body>
    <article>
      <h1>У «Борисполі» прикордонники не пропустили в Україну трьох іноземців</h1>
      <address>
        <time datetime="2019-11-21T11:10:01+00:00">21 Nov 2019, 11:10</time>
      </address>
      <h4>Двоє іноземців отримали заборону в'їзду на територію України терміном на 3 роки</h4>
      <p>У середу, 20 листопада, у міжнародному аеропорту «Бориспіль» прикордонники завернули двох громадян Індії. Іноземці прилетіли із Алмати, але не змогли підтвердити мету прибуття.</p>
      <p>Про це повідомляє пресслужба Держприкордонслужби України.</p>
      <p>«Один із індійців вирішив йти ва-банк та запропонував співробітнику Держприкордонслужби 1500 євро за їх безперешкодний пропуск. Прикордонники від хабара відмовилися», - йдеться в <a href="https://dpsu.gov.ua/ua/news/Prigodi-inozemciv-u-Borispoli-nigeric-vtrativ-2000-za-falshivku-a-indiyci-zekonomili-1500-na-habari/">повідомленні</a>.</p>
      <p>Іноземців зворотним рейсом повернули в Казахстан. Чоловік, який пропонував гроші, отримав ще й заборону в'їзду на територію України терміном на 3 роки.  </p>
      <p>Ще менше в «Борисполі» поталанило нігерійцю. Він отримав заборону в’їзду і зазнав фінансових втрат. Прикордонники з’ясували, що посвідка африканця на тимчасове проживання в Україні підроблена. Громадянин Нігерії зізнався, що виклав за неї 2 тисячі доларів США.</p>
      <p>Зі штампом про трирічну заборону в’їзду в Україну та адмінпротоколом за ст.203 КУпАП «Порушення іноземцями та особами без громадянства правил перебування в Україні і транзитного проїзду через територію України» іноземець вилетів у Стамбул.</p>
      <p>Як повідомлялося, 14 листопада, у міжнародному аеропорту «Бориспіль» <a href="https://glavcom.ua/kyiv/news/u-borispoli-prikordonniki-zatrimali-psevdoitaliyku-foto-640198.html">жінці не вдалося обдурити прикордонників</a>. Під час перевірки пасажирів, що прямували на рейс до Німеччини транзитом через Україну, одна з пасажирок пред’явила для контролю закордонний паспорт на ім’я громадянки Італії. Але прикордонники Окремого контрольно-пропускного пункту «Київ» помітили, що документ підроблений. Підробкою намагалася скористатися громадянка Ірану.</p>
      <related>
        <a href="https://glavcom.ua/kyiv/news/u-borispoli-prikordonniki-zatrimali-psevdoitaliyku-foto-640198.html"/>
        <a href="https://glavcom.ua/kyiv/news/policiya-rozshukala-izrajiltyanina-yakiy-znik-pid-chas-rejestraciji-na-reys-do-tel-aviva--639627.html"/>
        <a href="https://glavcom.ua/kyiv/news/u-borispoli-skandal-ponad-300-pasazhiriv-ne-mozhut-viletiti-u-dubay-641385.html"/>
      </related>
    </article>
  </body>
</html>