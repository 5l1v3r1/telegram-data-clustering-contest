<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/ellada/soyper-ligk/ellada-aek/aek-o-prwtos-stoxos-toy-ibits"/>
    <meta property="og:site_name" content="24sports.com.cy"/>
    <meta property="article:published_time" content="2019-11-21T11:29:00+00:00"/>
    <meta property="og:title" content="ΑΕΚ: Ο πρώτος στόχος του Ίβιτς"/>
    <meta property="og:description" content="Ο Μουαμέρ Τάνκοβιτς πέρασε χθες ιατρικά στη Τζένοα. O Σουηδός εξτρέμ ήταν ψηλά στη λίστα της ΑΕΚ όμως το έντονο ενδιαφέρον από τη Serie A έβαλε πολύ δύσκολα στην Ένωση καθώς ο 24χρονος έχει υψηλές φιλοδοξίες."/>
  </head>
  <body>
    <article>
      <h1>ΑΕΚ: Ο πρώτος στόχος του Ίβιτς</h1>
      <h2>Ο Τάνκοβιτς που «έκλεισε» στη Τζένοα, ο Τσιτσιρέτι που είναι σε δεύτερο πλάνο</h2>
      <address>
        <time datetime="2019-11-21T11:29:00+00:00">21 Nov 2019, 11:29</time>
      </address>
      <p>
        <b>Ο Μουαμέρ Τάνκοβιτς πέρασε χθες ιατρικά στη Τζένοα. O Σουηδός εξτρέμ ήταν ψηλά στη λίστα της ΑΕΚ όμως το έντονο ενδιαφέρον από τη Serie A έβαλε πολύ δύσκολα στην Ένωση καθώς ο 24χρονος έχει υψηλές φιλοδοξίες.</b>
      </p>
      <p>Ο Τάνκοβιτς βρέθηκε στο Γένοβα, πέρασε τις καθιερωμένες ιατρικές εξετάσεις και πολύ σύντομα αναμένεται να ανακοινωθεί από την ομάδα. Προς το παρόν δεν έχει γίνει γνωστό το ποσό που κατέβαλαν στη Χάμαρμπι οι Ιταλοί, όμως οι πληροφορίες κάνουν λόγο για μια συμφωνία κοντά στο ένα εκατομμύριο ευρώ. Χρήματα που δείχνουν ικανοποιητικά για τους Σουηδούς, δεδομένου ότι ο Τάνκοβιτς το καλοκαίρι έμενε ελεύθερος.</p>
      <p>Η ΑΕΚ είχε ψάξει καλά την υπόθεση του διεθνή Σουηδού εξτρέμ, που είχε ξεχωρίσει με τη φανέλα της Χάμαρμπι. Όμως από την αρχή είχε φανεί πως η περίπτωση του Τάνκοβιτς δεν ήταν απλό να προχωρήσει. Γι’ αυτό άλλωστε και ο Ίλια Ίβιτς «δουλεύει» και άλλες λύσεις για τα άκρα του Δικεφάλου.</p>
      <p>Ο Σέρβος τεχνικός διευθυντής εκτιμά πως η ΑΕΚ θα πρέπει να πάει σε μια όσο το δυνατόν πιο ασφαλή επιλογή. Προκειμένου να βρει τον παίκτη με εκείνα τα χαρακτηριστικά που θέλει και να μην κάνει μια κίνηση απλά για να την κάνει.</p>
      <p>Ο Ίβιτς έχει βάλει μπροστά την αναζήτηση για τον παίκτη που θέλει να εντάξει στο ρόστερ της ομάδας, χωρίς να υπάρχει αυτή τη στιγμή βασικός στόχος. Η περίπτωση του Αμάτο Τσιτσιρέτι που αγωνίζεται στη δεύτερη ομάδα της Νάπολι υπάρχει στην ατζέντα του, όμως δεν φαίνεται να τον ενθουσιάζει. Ο Ιταλός εξτρέμ παραμένει σε δεύτερο πλάνο για τον Δικέφαλο.</p>
      <p>Ο Τσιτσιρέτι δεν διαθέτει τα στοιχεία εκείνα που έχει θέσει ως προτεραιότητα ο Ίβιτς για τη θέση του εξτρέμ. Ο Ιταλός είναι ένα «δεκάρι» που παίζει και στην πτέρυγα, τη στιγμή που ο τεχνικός διευθυντής της ΑΕΚ θέλει να αποκτηθεί ένας καθαρόαιμος εξτρέμ. Ένας παίκτης γραμμής, που θα «πατάει» περιοχή και θα μπορεί να βοηθήσει τόσο στη δημιουργία, όσο και στο σκοράρισμα.</p>
      <p>Ο Ίβιτς εκτιμά πως η ΑΕΚ έχει ανάγκη από έναν ποδοσφαιριστή με αυτά τα στοιχεία. Οι Κιτρινόμαυροι δεν πρόκειται να προχωρήσουν στην απόκτηση ενός ποδοσφαιριστή που θα διαθέτει παρόμοια αγωνιστικά στοιχεία με τους υπάρχοντες. Παρά μόνο ενός παίκτη που θα προσδώσει το κάτι διαφορετικό στο παιχνίδι τους, ανεβάζοντας παράλληλα επίπεδο την ομάδα.</p>
      <p>to10.gr</p>
    </article>
  </body>
</html>