<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Obsudiha-bezopasnostta-na-dvizhenieto-v-oblast-Plovdiv-za-zimata-915674"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-21T11:21:00+00:00"/>
    <meta property="og:title" content="Обсъдиха безопасността на движението в област Пловдив за зимата"/>
    <meta property="og:description" content="Обсъдиха се необходимите мерки за осигуряване на безопасността на движението в област Пловдив за пре..."/>
  </head>
  <body>
    <article>
      <h1>Обсъдиха безопасността на движението в област Пловдив за зимата</h1>
      <address>
        <time datetime="2019-11-21T11:21:00+00:00">21 Nov 2019, 11:21</time>
      </address>
      <p>Обсъдиха се необходимите мерки за осигуряване на безопасността на движението в област Пловдив за предстоящия зимен сезон. На вчерашната работна среща в сградата на ОДМВР – Пловдив участие взеха заместник-директорът комисар Димитър Събчев, началникът на отдел "Охранителна полиция“ комисар Венелин Младенов, заместник-областен управител Евелина Костова, заместник-кметът по транспорт <a href="https://www.plovdiv24.bg/novini/persons/3081.html">Тодор Чонов</a>, директора на РДПБЗН комисар Георги Мангараков и представители на общините и фирмите, ангажирани със зимното поддържане на републиканската пътна мрежа, общинските пътища в областта и уличната мрежа в населените места.</p>
      <p>Според доклада на общинските служби и фирми, които отговарят за поддържането на пътищата през зимния сезон, те са в пълна готовност и разполагат с необходимите снегорини, снегоразпръсквачи и снеготоварачи, както и със сол, луга и химически препарати. Техниката е преминала необходимите проверки, екипите са в готовност да действат според предварително набелязаните маршрути за обхвата на снегопочистване.</p>
      <p>От ръководството на полицията бе наблегнато върху важността от превантивните дейности и мерки за подобряване на безопасността на движението, преди евентуални усложнения на метеорологичните и пътни условия. Подчертана бе и необходимостта от добра и бърза координация и комуникация между различните институции и общата им отговорност за гарантиране сигурността на хората и недопускане на пътни инциденти при утежняване на метеорологичната обстановка.</p>
      <p>В дежурните части на всички полицейски подразделения са предоставени координати за взаимодействие със съответните длъжностни лица от снегопочистващи фирми към общините. Сигнали и информация за възникнали бедствени ситуации и затруднения при придвижване по пътните артерии в Пловдивска област по време на зимния сезон ще се приемат на няколко денонощни телефона. В оперативната дежурна част на сектор “Пътна полиция" 032932007, Областен център за пожарна безопасност – 0889689772 и на дежурните телефони в Областна администрация 032/ 605 550 и 0878 198 425.</p>
    </article>
  </body>
</html>