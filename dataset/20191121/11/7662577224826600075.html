<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/svet/vydedenec-andrew-britsky-tisk-pise-po-odchodu-prince-do-ustrani-o-krizi-v-palaci.A191121_111749_ln_zahranici_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-21T11:21:00+00:00"/>
    <meta property="og:title" content="Vyděděnec Andrew. Britský tisk píše po odchodu prince do ústraní o krizi v paláci"/>
    <meta property="og:description" content="O krizi v královském paláci píší ve čtvrtek na titulních stranách britská média v reakci na středeční oznámení prince Andrewa, že „na dohlednou dobu“ nebude vykonávat své veřejné povinnosti. Podle britských listů aféra kolem vévody z Yorku a jeho styků s americkým finančníkem Jeffreym Epsteinem „těžce poškodila“ obraz britské královské rodiny. O Andrewovi píší noviny mimo jiné jako o „vyděděnci“."/>
  </head>
  <body>
    <article>
      <h1>Vyděděnec Andrew. Britský tisk píše po odchodu prince do ústraní o krizi v paláci</h1>
      <address>
        <time datetime="2019-11-21T11:21:00+00:00">21 Nov 2019, 11:21</time>
      </address>
      <p>
        <mark>LONDÝN</mark>
        <b> O krizi v královském paláci píší ve čtvrtek na titulních stranách britská média v reakci na středeční oznámení prince Andrewa, že „na dohlednou dobu“ nebude vykonávat své veřejné povinnosti. Podle britských listů aféra kolem vévody z Yorku a jeho styků s americkým finančníkem Jeffreym Epsteinem „těžce poškodila“ obraz britské královské rodiny. O Andrewovi píší noviny mimo jiné jako o „vyděděnci“.</b>
      </p>
      <p>Druhý nejstarší syn královny Alžběty II. ve středu oznámil, že panovnice vyhověla jeho žádosti, aby se mohl stáhnout z veřejného života. Vévoda z Yorku čelí kritice kvůli stykům s finančníkem Epsteinem i obvinění, že se zapojil do sexuálního zneužívání mladistvých dívek. Právě kvůli němu měl být Američan souzen, v létě ale spáchal v newyorské vazbě sebevraždu.</p>
      <related>
        <a href="https://www.lidovky.cz/svet/britsky-princ-andrew-kvuli-skandalu-opousti-verejne-aktivity.A191120_203341_ln_zahranici_ele"/>
      </related>
      <p>Informace o Andrewově odchodu z veřejného života dnes dominují titulním stranám britského tisku. Stejně jako v předchozích několika dnech aféra v královské rodině zastínila politická témata včetně brexitu a nadcházejících parlamentních voleb.</p>
      <p>List The Daily Telegraph dnes napsal, že Andrewovi nařídila ústup do ústraní přímo jeho matka, královna Alžběta II. Nyní je podle něj vévoda z Yorku připraven podat svědectví americkým vyšetřovatelům. Bulvár Daily Mirror označuje zprávu o princově odchodu z veřejného života za „bombu“. Deník i, který je stručným výtahem z hlavních článků serveru Independent, píše o „krizi v paláci“. Podle něj je odchod prince Andrewa z veřejného života definitivní.</p>
      <p>Bulvár Daily Express píše, že aféra královskou rodinu „těžce poškodila“. Královna podle něj donutila Andrewa k odchodu, aby zabránila „dalšímu poškození monarchie“. „Nikdo si nemůže myslet, že to udělal z vlastní svobodné vůle,“ myslí si také královský životopisec Robert Lacey, kterého citují The Times. Bulvární list Daily Mail píše o „královské krizi“ a prince Andrewa označuje za „vyděděnce“.</p>
      <p>Levicový The Guardian se jako jeden z mála vedle Andrewovy aféry věnuje na titulní straně i předvolební situaci a informuje o plánu labouristů na investice do bydlení.</p>
      <p>Právní zástupkyně některých z údajných obětí Jeffreyho Epsteina Gloria Allredová dnes mezitím vyzvala Andrewa, aby nečekal na výzvu a „bez jakýchkoli podmínek a odkladů“ sám kontaktoval americké úřady a poskytl informace v Epsteinově případu.</p>
    </article>
  </body>
</html>