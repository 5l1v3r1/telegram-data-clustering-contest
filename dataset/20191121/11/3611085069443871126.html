<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/ari-nakamgad-riga-notiks-pasaules-cempionata-rallijkrosa-posms/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-21T11:22:03+00:00"/>
    <meta property="og:title" content="Arī nākamgad Rīgā notiks pasaules čempionata rallijkrosā posms"/>
    <meta property="og:description" content="Rīgā nākamgad tomēr notiks pasaules čempionāta rallijkrosā posms, ceturtdien preses konferencē paziņoja etapa rīkotāji."/>
  </head>
  <body>
    <article>
      <h1>Arī nākamgad Rīgā notiks pasaules čempionata rallijkrosā posms</h1>
      <address><time datetime="2019-11-21T11:22:03+00:00">21 Nov 2019, 11:22</time> by <a rel="author" href="https://www.sportazinas.com/author/leta/" target="_blank">LETA</a></address>
      <p>Rīgā nākamgad tomēr notiks pasaules čempionāta rallijkrosā posms, ceturtdien preses konferencē paziņoja etapa rīkotāji.</p>
      <p>Latvijas etapa sacensības Biķernieku trasē norisināsies 19. un 20.septembrī. Sezonā ieplānoti 11 posmi un Rīgā norisināsies čempionāta devītais etaps.</p>
      <p>Oktobra beigās pasaules čempionāta rīkotāji paziņoja nākamās sezonas kalendāru, kurā divas norises vietas vēl netika atklātas. Viens no tiem bija devītais etaps, kas parasti norisinājās Latvijā.</p>
      <p>Iepriekš Latvijas posma nākotne kalendārā bija miglā tīta. Jau jūnijā tika ziņots, ka pēc sarunām ar Latvijas valdību un pasaules čempionāta rīkotājkompāniju IMG izveidojās situācija, kuras rezultātā Latvija varēja zaudēt vietu sacensību kalendārā.</p>
      <p>“Šī gada posma laikā IMG pārstāvjiem teicu, ka mums ir tikai 1% iespēja, ka šis posms notiks. Pēc visu opciju apsvēršanas pieteicos pie Rīgas mēra uz vizīti. Aizgāju pie viņa ar vienu A4 lapu ar faktiem par posmu. Bija pārrunas ar IMG un Rīgas domi, lai saprastu, pie kādiem priekšnosacījumiem posms notiks. Vēl tikai šorīt pārliecinājos, ka Rīgas domes finansējums būs. Pateicoties domes atbalstam, posms ir mainījis arī nosaukumu – “Neste World Rallycross of Rīga”,” preses konferencē stāstīja “RA Events” direktors Raimonds Strokšs.</p>
      <p>Latvijas posma rīkotāju pārstāvis Strokšs uzsvēra, ka lielāko uztraukumu radījusi tieši neziņa par to, vai atkal izdosies sacensības atvest uz Rīgu.</p>
      <p>“IMG prezentēja FIA kalendāru ar tukšu vietu, kas nav ierasta situācija. Tas pierāda, ka ar mums rēķinās un cik daudz mūsu darbs ir atmaksājies. Mums kā organizatoriem būs jāuzņemas vairāk nekā iepriekš, taču mēs tam esam gatavi. Nākamā gada laikā gribētu laicīgi panākt apstākļus, lai varētu ar IMG noslēgt ilgtermiņa līgumu un kalendārā būtu stabila vieta,” skaidroja Strokšs.</p>
      <p>Tikmēr IMG stratēģiskās sadarbības vadītājs Deivids Džilets atklāja, ka čempionāta rīkotāji, izdzirdot, ka posms Rīgā varētu nenotikt, bija ļoti vīlušies un nepatīkami pārsteigti.</p>
      <p>“Tas nebija tas, ko vēlējāmies. Jau sākām meklēt alternatīvas, turklāt bija arī FIA spiediens. Esam ļoti priecīgi, ka ir izdevies panākt pie kopsaucēja. Braucējiem un komandām Rīgas trase ļoti patīk. Trase ir ļoti tuvu pilsētas centram un arī tribīnes parasti ir piepildītas. Ja būtu iespēja, labprāt noslēgtu ilgtermiņa līgumu, diemžēl pagaidām ir vienošanās tikai uz vienu gadu,” stāstīja Džilets.</p>
      <p>Iepriekšējā sezonā no Latvijas pilotiem vislabāko rezultātu sasniedza Jānis Baumanis, kurš pasaules čempionātā “SuperCar” klasē izcīnīja sesto vietu.</p>
      <p>“20% no sacensībām gāja ļoti labi, 60% labi, bet 20% – slikti. Sestā vieta nav slikts rezultāts, taču katru gadu ejam uz augšu. Atbalstītāji arī bija par to gandarīti. Bija sajūta, ka nākamgad tomēr posms notiks un pēc desmit mēnešiem atkal būsim trasē,” uzsvēra Baumanis.</p>
      <p>Savukārt “Neste Latvija” valdes priekšsēdētājs Armands Beiziķis pauda gandarījumu, ka uzņēmums jau piekto gadu būs sacensību titulsponsors. “Man ir liels prieks, ka pasākums turpināsies. Ilgtermiņā šī sadarbība izvērsusies ļoti laba, un mums ir viegli strādāt ar profesionāliem cilvēkiem,” teica Beiziķis.</p>
      <p>Tikmēr Ceļu satiksmes drošības direkcijas (CSDD) valdes priekšsēdētājs Valdis Lukstiņš atzīmēja, ka rallijkrosa trasē tika ieguldīts liels darbs, tāpēc būtu neprāts tur nerīkot prestižas sacensības.</p>
      <p>“Katru gadu notiek sešas starptautiskas sacensības rallijkrosā, tomēr pasaules čempionāta posms ir pavisam kaut kas cits. Visu laiku dzīvojām ar to sajūtu, ka tur norisināsies pasaules čempionāta posms,” pauda Lukstiņš</p>
      <p>Ar ceturdienu sāksies biļešu tirdzniecība un pāris dienas tām būs īpašas cenas. Salīdzinot ar iepriekšējiem gadiem, stāvvietu sektors no meža pārcelts uz vietu, kur agrāk bija C sektors.</p>
      <p>Licences maksa 2016.gadam bija aprēķināta 350 000 eiro apmērā, 2017.gadam – 400 000 eiro, bet 2018.gadam – 450 000 eiro. Šobrīd tā apstājusies pie pusmiljona eiro.</p>
      <p>Latvijā pasaules čempionāta etaps rallijkrosā Biķernieku trasē noticis jau četrus gadus pēc kārtas. Šosezon Latvijā septembra vidū norisinājās planētas meistarsacīkšu devītā posma sacensības.</p>
      <p>Posms Latvijā divus gadus saņēma balvu kā vislabāk sarīkotās pasaules rallijkrosa čempionāta sacensības, kā arī divas reizes saņēmis Latvijas Gada balvu sportā nominācijā “Gada sporta notikums”.</p>
    </article>
  </body>
</html>