<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-aus-vs-pak-australia-are-well-ahead-after-pacers-conquer-over-pakistan-on-first-day-at-brisbane-2861138.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T11:09:00+00:00"/>
    <meta property="og:title" content="AUSvsPAK: तेज गेंदबाजों का कहर, ऑस्ट्रेलिया ने पहले टेस्ट में पाक पर कसा शिकंजा"/>
    <meta property="og:description" content="आस्ट्रेलिया ने पहले क्रिकेट टेस्ट के पहले दिन पाकिस्तान को 240 रन पर आउट करके अपनी पकड़ मजबूत कर ली। पहले सत्र में पाकिस्तान ने बिना किसी नुकसान के 57 रन बना लिये थे । इसके बाद के सत्रों में मिशेल..."/>
  </head>
  <body>
    <article>
      <h1>AUSvsPAK: तेज गेंदबाजों का कहर, ऑस्ट्रेलिया ने पहले टेस्ट में पाक पर कसा शिकंजा</h1>
      <address><time datetime="2019-11-21T11:09:00+00:00">21 Nov 2019, 11:09</time> by <a rel="author">लाइव हिन्दुस्तान टीम,नई दिल्ली</a></address>
      <p>आस्ट्रेलिया ने पहले क्रिकेट टेस्ट के पहले दिन पाकिस्तान को 240 रन पर आउट करके अपनी पकड़ मजबूत कर ली। पहले सत्र में पाकिस्तान ने बिना किसी नुकसान के 57 रन बना लिये थे । इसके बाद के सत्रों में मिशेल स्टार्क, जोश हेजलवुड और पैट कमिंस ने पाकिस्तानी बल्लेबाजी की बखिया उधेड़ दी। स्टार्क ने 52 रन देकर चार विकेट लिये जबकि कमिंस को तीन और हेजलवुड को दो विकेट मिले। </p>
      <p>एक समय पाकिस्तान का स्कोर बिना किसी नुकसान के 75 रन था जो चार विकेट पर 78 और फिर पांच विकेट पर 94 रन हो गया। पाकिस्तान के लिये असद शफीक ने 76 रन बनाये । उन्होंने मोहम्मद रिजवान के साथ 49 रन की साझेदारी की जिसने 37 रन बनाये ।इसके अलावा यासिर शाह (26) के साथ 84 रन जोड़े। </p>
      <p>
        <b>
          <a href="https://www.livehindustan.com/cricket/story-virat-kohli-ne-kaha-ki-australia-mein-day-night-test-khelne-se-parhej-nahi-lekin-rakhi-ek-shart-2860991.html">विराट इस शर्त के साथ ऑस्ट्रेलिया में डे-नाइट टेस्ट खेलने के लिए तैयार</a>
        </b>
      </p>
      <p>पहले सत्र में पाकिस्तानी बल्लेबाजों अजहर अली (28) और शाह मसूद (21) ने बिना किसी नुकसान के 57 रन बनाये। बाद में इन्होंने आक्रामक शाट खेलने शुरू किये लेकिन आस्ट्रेलियाई गेंदबाजों ने अपनी लय हासिल करके पाकिस्तान को बैकफुट पर ला दिया। पहले मसूद को कमिंस ने आफ स्टम्प से बाहर जाती गेंद पर दूसरी स्लिप में स्टीव स्मिथ के हाथों लपकवाया। अगली गेंद पर अजहर ने हेजलवुड की गेंद पर पहली स्लिप में जो बर्न्स को कैच दिया। इसके बाद से पाकिस्तानी विकेटों का सिलसिला जारी रहा।</p>
      <p><b><a href="https://www.livehindustan.com/cricket/story-7-all-out-all-batsmen-fall-for-0-in-harris-shield-match-2861056.html">अनोखा मैच! एक टीम ने बनाए 761 रन, दूसरी टीम के सभी बल्लेबाज शून्य पर आउट</a></b> </p>
    </article>
  </body>
</html>