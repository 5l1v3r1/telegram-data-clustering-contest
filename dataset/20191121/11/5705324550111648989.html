<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.illibraio.it/ricerca-podcast-1260051/"/>
    <meta property="og:site_name" content="Il Libraio"/>
    <meta property="article:published_time" content="2019-11-21T11:58:28+00:00"/>
    <meta property="og:title" content="In Italia sono 12,1 milioni gli ascoltatori di podcast. Crescono i giovani"/>
    <meta property="og:description" content="Da 10 milioni di ascoltatori nel 2018, a 12,1 milioni nel 2019. Crescono in Italia gli ascoltatori di podcast, con un incremento del +16%, in particolare fra i giovani"/>
  </head>
  <body>
    <article>
      <h1>In Italia sono 12,1 milioni gli ascoltatori di podcast. Crescono i giovani</h1>
      <address><time datetime="2019-11-21T11:58:28+00:00">21 Nov 2019, 11:58</time> by <a rel="author" href="https://www.illibraio.it/author/redazione-il-libraio/" target="_blank">Redazione Il Libraio</a></address>
      <p>
        <i>Da 10 milioni di ascoltatori nel 2018, a 12,1 milioni nel 2019. Crescono in Italia gli ascoltatori di podcast, con un incremento del +16%, in particolare fra i giovani - L'ultima ricerca sugli ascoltatori di podcast</i>
      </p>
      <p>Gli italiani che ascoltano <b>podcast </b>e<b> audiolibri</b> sono in aumento. Secondo una ricerca condotta da <b>Nielsen </b>e commissionata da<b> Audible</b>, società di<b> Amazon</b>, quello che guarda con interesse a questi contenuti è un pubblico giovane, che ama lo streaming ed è aperto alle più diverse possibilità e situazioni d’ascolto. In particolare, in riferimento ai podcast, parliamo di un pubblico di <b>più di 12 milioni di utenti</b>.</p>
      <p>La ricerca ha studiato i comportamenti degli ascoltatori e spiega le dinamiche di un trend che sta acquistando sempre più terreno. Presentato in occasione della seconda edizione di <i><b>United States of Podcast</b> </i>– evento organizzato da Audible in collaborazione con Spreaker e Storielibere.fm – lo studio ha permesso di riaprire il discorso sulle <b>abitudini di consumo</b> di contenuti in streaming degli italiani, per ampliarlo con quello che sta diventando a tutti gli effetti un fenomeno di cultura di massa: il <b>podcast</b>.</p>
      <related>
        <a href="https://www.illibraio.it/audiolibraio-podcast-876938/"/>
      </related>
      <p>La ricerca ha mostrato come l’ascolto di podcast sia una tendenza di consumo in continuo aumento. Da 10 milioni di ascoltatori nel 2018, il 2019 ha registrato una cifra <b>di 12,1 milioni</b> per un incremento del <b>+16%</b>, in particolare fra i <b>giovani</b> (il 68% va dai 25 ai 34 anni di età) già appassionati consumatori di contenuti in streaming, che si adattano però a nuove forme di ascolto e intrattenimento, andando a creare dei nuovi profili di consumatore medio.</p>
      <p>Un altro dato da sottolineare è <b>l’aumento degli ascoltatori abituali</b>, che scelgono i podcast una o più volte la settimana, passati in un anno <b>dal 10 al 23%</b> del totale, con sessioni di ascolto medie più lunghe.</p>
      <p>Il luogo migliore per ascoltare i podcast risulta essere la propria <b>casa</b>, seguita a ruota dalla <b>macchina</b> e altri mezzi di trasporto. In genere comunque quello dei podcast è un tipo di consumo che gli utenti preferiscono fare <b>da soli</b>, difficilmente in compagnia.</p>
      <p>Ancora un dato significativo:<b> l’85% del campione ascolta solo podcast gratuiti</b>, l’11% fruisce sia di contenuti free sia a pagamento, mentre il 4% opta per podcast disponibili su piattaforme per cui è necessario sottoscrivere un abbonamento.</p>
      <p>Nielsen ha evidenziato non uno, ma tre profili: <b>l’abitudinario</b> “è quel tipo di persona che ama i podcast e ne fa uso regolare, con una media che arriva fino a più ascolti a settimana. Queste persone rappresentano un terzo della popolazione di intervistati e possono essere definite il prototipo di ascoltatore medio”; <b>l’ascoltatore seriale</b> invece “vive di podcast, non può farne a meno, tanto da ascoltarli almeno una volta al giorno. Queste persone in genere fanno uso di podcast ovunque siano: in compagnia o soli, sul tram o al lavoro, a casa o in palestra. Il podcast è il loro pane quotidiano, e le cuffiette l’accessorio che si porterebbero anche su un’isola deserta. Non a caso, la maggioranza di ascoltatori seriali è costituita da persone dai 18 ai 24 anni”; c’è poi “<b>l’ascoltatore potenziale</b>, colui che non ascolta podcast per il semplice fatto che non sa di cosa si stia parlando. Infatti, il 49% degli intervistati ha ammesso di non conoscere questo tipo di servizio, seguito a ruota da un 36% che preferisce altre modalità di informazione e intrattenimento. Inoltre, un buon 14% degli intervistati conosce i podcast, ma non sa come usufruirne e non conosce piattaforme che mettano a disposizione degli utenti questo tipo di contenuti. Questo a segnalare una forte presenza di italiani ancora non educati a questo nuovo trend, ma che potrebbero presto diventare potenziali ascoltatori”.</p>
      <related>
        <a href="https://www.illibraio.it/guida-podcast-italiani-688275/"/>
      </related>
      <p>Tutti gli intervistati e ascoltatori “hanno inoltre confermato di usufruire di questo tipo di servizi non solo per avere una diversa fonte di informazione, ma anche per rilassarsi o come fonte di intrattenimento”. Queste due motivazioni in particolare hanno subito un forte aumento di utenti associati rispetto all’anno scorso.</p>
      <p>Queste ragioni vanno a sottolineare il fatto che i podcast si stanno sempre più definendo come contenuti da ascoltare e di cui godere alla pari dei contenuti in streaming. Molti degli ascoltatori, infatti, dichiarano di fare lo stesso uso intenso di piattaforme di intrattenimento come Netflix e Amazon Prime. Allo stesso tempo, i generi di podcast più apprezzati rimangono, per l’appunto, quelli a contenuto di <b>informazione</b> e di <b>divertimento</b>.</p>
      <p> </p>
      <p> </p>
      <p> </p>
      <p> </p>
    </article>
  </body>
</html>