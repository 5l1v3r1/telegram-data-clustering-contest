<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/21/szuk-ket-milliardert-elado-a-siofoki-volt-hotel-aranypart"/>
    <meta property="og:site_name" content="infostart"/>
    <meta property="article:published_time" content="2019-11-21T11:58:00+00:00"/>
    <meta property="og:title" content="Szűk két milliárdért eladó a siófoki volt Hotel Aranypart"/>
    <meta property="og:description" content="Nem lehet csak úgy hozzájutni, csomagban jár hozzá - plusz pénzért - egy parádfürdői kastély."/>
  </head>
  <body>
    <article>
      <h1>Szűk két milliárdért eladó a siófoki volt Hotel Aranypart</h1>
      <address><time datetime="2019-11-21T11:58:00+00:00">21 Nov 2019, 11:58</time> by <a rel="author">Infostart</a></address>
      <h3>Nem lehet csak úgy hozzájutni, csomagban "jár" hozzá - plusz pénzért - egy parádfürdői kastély.</h3>
      <p>Magánbefektetőknek adhatja el az állam a rászoruló gyermekek, családok nyaraltatásához rendelt Erzsébet-program ikonikus szállodáját - írja a <a href="https://www.napi.hu/ingatlan/ingatlan-arveres-balaton-hotel.695388.html?fbclid=IwAR2gcmsyE-tOeVCJSB6G2XJ7QhioPC1lwde7cGjeIt02MVQmYpWbQqsAaM0#">Napi.hu</a>. A siófoki Erzsébet Szálloda - korábban Hotel Aranypart - privatizációs terve a Magyar Nemzeti Vagyonkezelő Zrt. (MNV) elektronikus aukciós rendszeréből derült ki.</p>
      <p>A kilencszintes, 160 szobás szállodára csak csomagban lehet licitálni, így a vevő egyúttal a parádfürdői Károlyi-kastély új tulajdonosa is lesz. Az MNV összesen legalább 2,3 milliárd forintot várna az ingatlanokért, ebből a siófoki hotel értéke 1,9 milliárd forint.</p>
      <p>Az árverés november 29-től december 3-ig tart.</p>
      <blockquote>Az aranyparti ingatlan egy közvetlen parti szálloda, szabad stranddal. Az épületszerkezet viszonylag jó, két szint frissen felújított, a gépészet viszont elavult.</blockquote>
      <p>2017-ben már egyszer megpróbálták eladni 1,4 milliárdért, de akkor elmaradt az értékesítés. Ma már csak Fonyódon, illetve Zánkán vannak Erzsébet-táborok a Balatonnál.</p>
      <p>A másik helyről, a kastélyról a Turista Magazin így ír: "Parádfürdő közepét egy hatalmas park foglalja el, mely hajdan a közeli kastély kertje volt. A Tarna-patak jobb partján, egy magas dombhát tetején ma is áll még a Károlyiak egykori kastélya. A klasszicista stílusú épületet 1889-ben Károlyi Gyula toldotta meg egy kétemeletes, romantikus szárnnyal. 1914-ben itt töltötte mézesheteit Károlyi Mihály és felesége, Andrássy Katinka."</p>
      <p>A Heves megyei településen 1995-ig működött népszerű strand, a 2000-es évek elején ledózerolták a megmaradt épületeket és medencéket. Komolyabb befektető eddig nem látott üzletet a strand újbóli megnyitásában.</p>
      <p>
        <i>Nyitókép: MTI/H. Szabó Sándor</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/gazdasag/2019/11/18/elkepeszto-ingatlanokhoz-lehet-hozzajutni-napokon-belul-a-balatonnal"/>
      </related>
    </article>
  </body>
</html>