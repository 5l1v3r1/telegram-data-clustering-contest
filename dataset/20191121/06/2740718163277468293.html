<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/viktorija-maurucaite-ir-arturas-butkevicius-apsisprende-keliasi-i-kauna-nebegalejome-pasielgti-kitaip.5d307a0a-0c28-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-21T06:35:00+00:00"/>
    <meta property="og:title" content="Viktorija Mauručaitė ir Artūras Butkevičius apsisprendė – keliasi į Kauną: „Nebegalėjome pasielgti kitaip“"/>
    <meta property="og:description" content="Beveik du dešimtmečiai – tiek laiko dainininkė Viktorija Mauručaitė ir atlikėjų prodiuseris, koncertinės agentūros „Tigris“ vadovas Artūras Butkevičius savo namais vadino du miestus: Kauną ir Vilnių."/>
  </head>
  <body>
    <article>
      <h1>Viktorija Mauručaitė ir Artūras Butkevičius apsisprendė – keliasi į Kauną: „Nebegalėjome pasielgti kitaip“</h1>
      <address><time datetime="2019-11-21T06:35:00+00:00">21 Nov 2019, 06:35</time> by <a rel="author">Žmonės.lt</a></address>
      <p>
        <b>Beveik du dešimtmečiai – tiek laiko dainininkė Viktorija Mauručaitė ir atlikėjų prodiuseris, koncertinės agentūros „Tigris“ vadovas Artūras Butkevičius savo namais vadino du miestus: Kauną ir Vilnių.</b>
      </p>
      <p>„Sprendimas buvo nelengvas, bet jį priėmėme. Naujuosius metus pradėsime žinodami, ko iš tiesų mums reikia ir norime“, – patikino pašnekovai.</p>
      <p>Tam, kad įgyvendintų savo sumanymą, porai prireiks šiek tiek laiko. Pirma – rasti naujus šeimininkus Viktorijos ir Artūro mylimam butui sostinėje, o antra – įsikurti Kaune.</p>
      <p>Vilniuje dainininkė ir jos sužadėtinis jaukų būstą Žvėryne įsigijo 2000 metais. Daugiau nei 80 kvadratinių metrų erdvėje, kur yra du miegamieji, svetainė ir virtuvė, iš pradžių gyveno tryse.</p>
      <p>„Turėjome kilimą, čiužinį, elektrinę nedidelę viryklę, šaldytuvą ir naują lovytę Gabrielei. Tiek daiktų mūsų namuose tebuvo net kelerius metus. Bet po truputį, po truputį ir „teritorija“ užsipildė“, – su šypsena pasakojo V. Mauručaitė.</p>
      <p>Ji iki šiol prisimena nuotaikingą istoriją, kaip judviejų su Artūru būste įsikūrė raudonas šaldytuvas.</p>
      <p>„Vakarojome su draugais, šventėme mūsų įkurtuves. Papasakojome, jog domėjomės ryškiaspalviu šaldytuvu, bet dar nieko nenusprendėme. Bičiuliai gana anksti išvyko namo, o ryte mūsų laukė staigmena – kurjeris į namus pristatė raudoną šaldytuvą!“ – pasakojo V. Mauručaitė.</p>
      <p>Žvėryne, anot jos, praleista daug nuostabaus laiko. Čia lankėsi ir daugybė pramogų pasaulio įžymybių, ir rengti koncertai, ir naktį keptas kugelis, ir su kaimynais neplanuoti valgyti blynai.</p>
      <p>„Kai pirmą kartą apsilankėme tame bute, jau žinojome, kad jis bus mūsų. Neveikė jokie kiti pasiūlymai, įkalbinėjimai dar pasidairyti. Manau, taip reikėtų ir rinktis sau namus. Žinoti, kad jų aura, energetika tinka. Ne visada lemiamą sprendimą priimi tik atsižvelgdamas į technines detales,“ – patikino pašnekovė.</p>
      <p>Daugelį metų Viktorija ir Artūras autostradą Vilnius – Kaunas laikė savaime suprantamu dalyku. Vėliau, kai pradėjo daugėti įsipareigojimų Kaune, šeima nakvynei apsistodavo pas tėvus.</p>
      <p>„Bet pastaruoju metu darbų laikinojoje sostinėje tikrai daug. Todėl nusprendėme grįžti į Kauną,“ – pasakojo pora. </p>
      <p>Ji neslėpė – atsisveikinti su namais Vilniuje yra sudėtinga.</p>
      <p>„Parduodame fantastišką aurą turintį butą Vilniuje, Žvėryne. Čia gimė dainos ir vaikai. Čia skambėjo juokas ir žydėjo meilė. Populiariausi ir talentingiausi Lietuvos žmonės čia irgi jautėsi kaip namuose. Iš čia sunku būdavo išeiti ir dar sunkiau sulaukti, kada pareisi. Vaikus čia traukė būti labiau, nei žaidimų kambariuose. Visi (tik 7) name gyvenantys kaimynai čia irgi buvo namiškiai. Jei čia buvo gera mums – čia gali būti ir tavo ateities laimė!“ – sako pora.</p>
      <p>Viktorija šypsosi – ji jau pati galėtų dirbti būstų prekybos agente, nes pastaruoju metu ją į šią sritį įsigilinti paskatino ir noras susikurti naujus namus Kaune. Dainininkė žino – jai reikia erdvaus, jaukaus gyvenamojo ploto su terasa ar nuosavu kiemeliu. Panašu, kad šįkart pora yra linkusi įsigyti namą, o ne butą.</p>
      <p>„Gabrielė užaugo, mažoji mūsų Angela irgi jau nori nuosavos teritorijos, dažna viešnia pas mus ir Gabrielės dukrelė Adrija. Puiku, kai vaikai junta žemę po kojomis, džiaugiasi žole, augintiniais, erdve,“ – pasakojo Viktorija.</p>
      <p>Ji įsitikinusi – kiekvienas gyvenimo etapas yra savitas ir ypatingas, tad, tereikia jį priimti bei prisitaikyti prie aplinkybių.</p>
    </article>
  </body>
</html>