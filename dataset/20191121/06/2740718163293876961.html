<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/naglio-sulijos-horoskopas-lapkricio-21-27-dienoms-gyvenimo-astrumu-bus-maziau.dbf3d629-0b89-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-21T06:42:00+00:00"/>
    <meta property="og:title" content="Naglio Šulijos horoskopas lapkričio 21–27 dienoms: gyvenimo aštrumų bus mažiau"/>
    <meta property="og:description" content="Mėnulio jaunatis įvyks antradienį. Iki tol palankiau ką nors svarbesnio baigti, o pradėti – po jaunaties. Penktadienį vakarop Saulė pereis iš Skorpiono į Šaulio ženklą – gyvenimo aštrumų bus mažiau, o optimizmo ir entuziazmo – daugiau. Merkurijus pagaliau ims daryti, ką reikia, pradės skatinti dalykinį aktyvumą. Reikalai pajudės."/>
  </head>
  <body>
    <article>
      <h1>Naglio Šulijos horoskopas lapkričio 21–27 dienoms: gyvenimo aštrumų bus mažiau</h1>
      <address><time datetime="2019-11-21T06:42:00+00:00">21 Nov 2019, 06:42</time> by <a rel="author">Žmonės.lt</a></address>
      <p>
        <b>Mėnulio jaunatis įvyks antradienį. Iki tol palankiau ką nors svarbesnio baigti, o pradėti – po jaunaties. Penktadienį vakarop Saulė pereis iš Skorpiono į Šaulio ženklą – gyvenimo aštrumų bus mažiau, o optimizmo ir entuziazmo – daugiau. Merkurijus pagaliau ims daryti, ką reikia, pradės skatinti dalykinį aktyvumą. Reikalai pajudės.</b>
      </p>
      <p>Avinas. <b>Nuotaika.</b> Savijauta, nuotaika gerės, bet kaip šia gera būsena pasinaudoti – nelabai aišku, mat darbe darbo bus ne per daugiausia, kitos savaitės viduryje ims labiau sektis nebent tiems, kurių veikla susijusi su grožio, patogumo kūrimu. Namie irgi viskas ramu, savo vietose. Palankus metas keliauti.</p>
      <p>Jautis. <b>Ana pusė</b><b>.</b> Bus svarbūs ne tik jūsų tikslai, bet ir ganėtinai artimų asmenų siekiai ir veiksmai. Gali būti, kad santykius teks aiškintis rimtai ir nuoširdžiai – tikėtina, savaitgalį. Paskui įtampa ims slūgti. Kai kas panašaus gali vykti ir dalykinėje srityje. Patartina atsargiau vairuoti, paisyti saugumo technikos reikalavimų.</p>
      <p>Dvyniai. <b>Visko daug.</b> Nedideli, tačiau gana svarbūs darbai plūs srauniu upeliu, bet tai neturėtų išvesti iš pusiausvyros. Geras metas tiems, kurie rūpinasi savo ar kitų sveikata. Nuo savaitgalio taps svarbūs ryšiai su kai kuriais artimais žmonėmis. Galimos ir naudingos pažintys. Palanku siekti teisingumo.</p>
      <p>Vėžys. <b>Rūpestėliai.</b> Profesijos srityje vyraus įprasti darbai. Dar bus daug asmeninių reikalų ir nuo šios savaitės pabaigos jų tik daugės. Tuomet prasidės palankus metas rūpintis sveikatos reikalais. Bus nemažai progų smagiai praleisti laiką, bet vyraus intelektinės ir sportinės pramogos. Būsite kūrybiški.</p>
      <p>Liūtas. <b>Kūryba.</b> Daugiau pastangų ir laiko pareikalaus namai, šeimynykščiai. Geras metas daugiau bendrauti su vaikais, vyraus tarpusavio supratimas. Būsite kūrybiški, lengvai kursite gražius dalykus, vis dėlto dabar kur kas parankiau pradėtą darbą baigti, o naujo imtis nuo trečiadienio ir vėliau.</p>
      <p>Mergelė. <b>Žinojimas.</b> Šeimos reikalams vėl teks skirti daugiau dėmesio ir pastangų. Žinoma, dėl to namie bus tvarkingiau ir gražiau. Kita savaitė bus svarbi ir palanki tiems, kurių veikla susijusi su žiniomis, informacija, – reikalai ims judėti sparčiau, supratimo, kaip viskas turi atrodyti, bus vis daugiau.</p>
      <p>Svarstyklės. <b>Nauda.</b> Vis svarbiau bus ne tai, kokie esate, o tai, kokios naudos galite turėti. Mat metas palankus rūpintis piniginiais reikalais. Akivaizdu, kad šioje srityje būsite vis veiklesni. Taip pat bus svarbu susitikti su draugais, keistis įspūdžiais ir patirtimi, geras laikas besimokantiems.</p>
      <p>Skorpionas. <b>Visa jėga.</b> Būsite veiklūs ir ryžtingi siekdami tikslo, kovodami dėl savo interesų, įsitvirtindami. Fizinių jėgų tik daugės, tai puiki žinia sportuojantiems – atrodys, kad laimėjimai patys jūsų ieško. Stiprios bus ir dalykinės savybės. Visa tai vainikuos gerėjantys piniginiai reikalai, gausite naudos.</p>
      <p>Šaulys. <b>Grožis.</b> Spinduliuosite žavesį ir kūrybiškumą, būsite atsipalaidavę. Ypač seksis tiems, kurių veikla susijusi su grožio, patogumo kūrimu. Save apdovanoti gražiais, smagiais dalykais irgi pavyks. Priežastį dar kartą atsiskleisti gali rasti jausmai. Po savaitgalio vis geriau klostysis ir dalykiniai reikalai.</p>
      <p>Ožiaragis. <b>Bendraminčiai.</b> Atrodo, nieko ypatinga nei darbe, nei namie nevyks. Taigi bus galima daugiau ilsėtis, dažniau užsiimti širdžiai maloniais dalykais. Vienas jų galėtų būti susijęs su artimais draugais – visiems kartu dabar būtų lengva imtis kokios nors veiklos, o galbūt ir nuotykių paieškoti.</p>
      <p>Vandenis. <b>Pasiekimai.</b> Darbe gali rastis vis daugiau darbo, rimtų užduočių. Nestigs ir noro bei jėgų viską gerai atlikti, todėl pasiekimai gali būti nemenki. Palanku imtis biurokratinių reikalų, gerai seksis tiems, kurių darbas susijęs su žiniomis, informacija. Savaitgalį paaiškės, kad bendrauti su draugais teks dažniau.</p>
      <p>Žuvys. <b>Rezultatas.</b> Po savaitgalio darbe gali būti dar daugiau veiklos – ji bus sėkminga. Vis dėlto palankiau ką svarbesnio baigti, o naujų dalykų geriau imtis antroje kitos savaitės pusėje. Gerai keliauti – galima aštresnių nuotykių pasiieškoti, tačiau pavyktų suderinti ir dalykinius bei pažintinius tikslus.</p>
    </article>
  </body>
</html>