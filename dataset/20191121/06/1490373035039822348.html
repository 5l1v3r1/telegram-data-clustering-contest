<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/ukrajina-impeachment-donald-trump-usa_1911210619_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T06:19:00+00:00"/>
    <meta property="og:title" content="Ukrajina věděla o pozastavení pomoci už v den Trumpova telefonátu, řekla šéfka odboru"/>
    <meta property="og:description" content="Cooperová vypověděla, že se o pozastavení pomoci dozvěděla v červenci. „Slyšela jsem, že prezident nařídil pozastavit pomoc kvůli obavám z korupce na Ukrajině,“ dodala."/>
  </head>
  <body>
    <article>
      <h1>Ukrajina věděla o pozastavení pomoci už v den Trumpova telefonátu, řekla šéfka odboru</h1>
      <address><time datetime="2019-11-21T06:19:00+00:00">21 Nov 2019, 06:19</time> by <a rel="author">ČTK</a></address>
      <p>
        <b>Ukrajinští vládní činitelé věděli už 25. července, že existuje problém s pozastavením americké vojenské pomoci Ukrajině. Vyplynulo to ze středeční výpovědi Laury Cooperové, která na americkém ministerstvu obrany řídí odbor Ukrajiny a Ruska a která vypovídala před výborem Sněmovny reprezentantů kvůli případnému impeachmentu prezidenta Donalda Trumpa.</b>
      </p>
      <p>Výpověď Cooperové podle CNN oslabila argument republikánů pro vyvrácení obvinění Trumpa, že vojenskou pomoc Ukrajině spojoval se zkompromitováním svého politického soka.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/ukrajinska-kauza-donald-trump-svedectvi-kongres-vysetrovani_1911202246_elev"/>
      </related>
      <p>Republikáni hájí Trumpa mimo jiné s tím, že v telefonátu s ukrajinským prezidentem Volodymyrem Zelenským 25. července na něj nemohl tlačit s pákou obnovení pozastavené vojenské pomoci Ukrajině.</p>
      <p>Republikáni tvrdí, že v té době Ukrajinci nevěděli, že je pomoc pozastavena. Za odblokování pomoci měl podle některých demokratů Trump požadovat, aby Ukrajina obnovila vyšetřování jeho politické soka Joea Bidena a jeho syna, jenž dříve působil ve vedení ukrajinské firmy v minulosti podezřelé z korupce.</p>
      <p>Cooperová ale ve středu při veřejném slyšení před výborem sněmovny uvedla, že ukrajinská ambasáda o pozastavení pomoci věděla už 25. července. „Jeden ze zaměstnanců mého odboru na ministerstvu obrany byl 25. července dotázán kontaktem z ukrajinské ambasády: co se děje s americkou vojenskou pomocí Ukrajině?“ uvedla Cooperová.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/washington-usa-impeachment-donald-trump-volodymyr-zelensky-ukrajina-vysetrovani_1911191817_cha"/>
      </related>
      <p>Cooperová také vypověděla, že se o pozastavení pomoci dozvěděla v červenci a že o ní nikdy přímo s Trumpem nehovořila. „Slyšela jsem, že prezident nařídil pozastavit pomoc kvůli obavám z korupce na Ukrajině,“ dodala.</p>
      <p>Před výborem Sněmovny reprezentantů pro kontrolu tajných služeb vypovídal ve středu i americký velvyslanec při Evropské unii Gordon Sondland, který prohlásil, že Trump naléhal na Ukrajinu s cílem dosáhnout vyšetřování Bidena a postupoval podle zásady quid pro quo (něco za něco).</p>
      <p>Sondland ale odmítl, že by mu Trump výslovně řekl, že vojenská pomoc Ukrajině je podmíněna vyšetřováním Bidena. Kompromitující informace o Bidenovi podle Sondlanda Trump vázal hlavně na souhlas s návštěvou Zelenského v Bílém domě.</p>
      <related>
        <h4>Související články</h4>
        <a href="https://www.irozhlas.cz/zpravy-svet/washington-impeachment-marie-yovanovitchova-donald-trump-kongres-slyseni_1911152057_cha"/>
        <a href="https://www.irozhlas.cz/zpravy-svet/donald-trump-usa-impeachment-ukrajina-kongres_1911140858_nkr"/>
        <a href="https://www.irozhlas.cz/zpravy-svet/impeachment-donald-trump-kongres_1911132311_zit"/>
      </related>
    </article>
  </body>
</html>