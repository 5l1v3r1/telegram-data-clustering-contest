<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019424/%D8%AF%D8%B1-%DA%AF%D8%A7%D9%85-%D8%AF%D9%88%D9%85-%D8%A7%D9%86%D9%82%D9%84%D8%A7%D8%A8-%D8%A2%D9%84-%D8%B3%D8%B9%D9%88%D8%AF-%D8%B1%D8%A7-%D9%86%D8%AE%D9%88%D8%A7%D9%87%DB%8C%D9%85-%D8%AF%D8%A7%D8%B4%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-21T06:18:51+00:00"/>
    <meta property="og:title" content="در گام دوم انقلاب &quot;آل سعود&quot; را نخواهیم داشت"/>
    <meta property="og:description" content="ایسنا/گیلان سخنگوی سپاه پاسداران انقلاب اسلامی گفت: در گام دوم انقلاب، رژیم منحوس &quot;آل سعود&quot; را نخواهیم داشت."/>
  </head>
  <body>
    <article>
      <h6 class="kicker">سخنگوی سپاه پاسداران انقلاب اسلامی:</h6>
      <h1>در گام دوم انقلاب "آل سعود" را نخواهیم داشت</h1>
      <address><time datetime="2019-11-21T06:18:51+00:00">21 Nov 2019, 06:18</time> by <a rel="author">رامین بشرویه</a></address>
      <p>ایسنا/گیلان سخنگوی سپاه پاسداران انقلاب اسلامی گفت: در گام دوم انقلاب، رژیم منحوس "آل سعود" را نخواهیم داشت.</p>
      <p>سردار رمضان شریف در یادواره ۱۶۶ شهید شهرستان آستارا که در مصلای بزرگ مسجد جامع این بندر مرزی برگزار شد، اظهار کرد: نظام مقدس جمهوری اسلامی، بیش از ۲۰۰ هزار شهید را برای تحقق آرمان های انقلاب تقدیم کرده است تا ثبات و امنیت را برای ملت برقرار کند.</p>
      <p>وی با بیان اینکه ما پس از اخراج خاندان پهلوی و سرنگونی گروهک ها، چهل سال مقاومت کردیم، ادامه داد: مردم ایران هیچ موقع جنایت های رژیم بعث عراق و تصرف و موشک باران بخش هایی از کشور را فراموش نمی کنند.</p>
      <p>وی به قرار گرفتن در گام دوم انقلاب اشاره کرد و افزود: با اقتدار می گوئیم که در حال حاضر در حوزه های امنیت و دفاعی قادر هستیم به شکل تمام و کمال از آرمان های انقلاب دفاع کنیم.</p>
      <p>مسئول روابط عمومی و تبلیغات سپاه پاسداران انقلاب اسلامی با اشاره به اینکه امروز قدرت های بزرگی مثل آمریکا توان مقابله با ما را ندارند، خاطرنشان کرد: سلطنت طلبان غارت گر و منافقین در نزد مردم ایران منفور هستند.</p>
      <p>وی به شهادت ۱۷ هزار نفر در کشورمان به دستان منافقین اشاره و تصریح کرد: تلاش های آمریکا، رژیم آل سعود، امارات و سایر هم پیمانانشان همه برای تأمین امنیت رژیم صهیونیستی می باشد.</p>
      <p>شریف به برخی حوادث و توطئه های ایجاد شده کشور در چهل گذشته اشاره کرد و یادآور شد: آمریکایی های میلیاردها ریال هزینه صدام، داعش، القاعده، طالبان و دموکرات ها کردند و هم اکنون چیزی دستگیرشان نشده است.</p>
      <p>وی از اقتدار نظام جمهوری اسلامی ایران در جهان سخن گفت و افزود: مردم ایران مطمئن باشند که در گام دوم چهل ساله انقلاب، رژیم منحوسی به نام "آل سعود" را نخواهیم داشت.</p>
      <p>سخنگوی سپاه پاسداران انقلاب اسلامی نسل جوان انقلاب را نسلی تیزهوش و با بصیرت دانست و ادامه داد: امروز کدام عقل سلیمی باور می کند که آمریکا دلسوز ملت ما است.</p>
      <p>وی در بخش پایانی سخنان خود با تأکید بر اینکه با اقتداری که سپاه در حوزه امنیتی و دفاعی دارد، هیچ کشوری اجازه تعرض به ما را ندارد، افزود: اگر در همه حوزه ها با مجاهدت وارد شویم، به طور یقین پیروز و موفق می شویم.</p>
      <p>انتهای پیام</p>
    </article>
  </body>
</html>