<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news/italia/2019/11/21/un-chilo-di-coca-e-migliaia-di-euroroma-cagliaritano-in-manette-137-955211.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-21T06:04:02+00:00"/>
    <meta property="og:title" content="Un kg di coca e migliaia di euro: Roma, cagliaritano in manette"/>
    <meta property="og:description" content="Cronaca - Approfondisci su L'Unione Sarda.it"/>
  </head>
  <body>
    <article>
      <h6 class="kicker">il blitz</h6>
      <h1>Un kg di coca e migliaia di euro: Roma, cagliaritano in manette</h1>
      <h2>Un 66enne di origine sarda arrestato dalla Polizia della Capitale: nascondeva droga e soldi in un vano segreto del bagno</h2>
      <address>
        <time datetime="2019-11-21T06:04:02+00:00">21 Nov 2019, 06:04</time>
      </address>
      <p>Il negozio che gestiva, a Roma, nel quartiere di Primavalle, era solo una copertura per ben altro tipo di attività: lo smercio di cocaina. Il "magazzino" per tenere la sostanza illegale era invece il suo appartamento.</p>
      <p>Ma ora la Polizia lo ha scoperto e arrestato: si tratta di un 66enne di Cagliari, che nel corso di un blitz è stato trovato in possesso di circa un chilo di sostanza stupefacente e di quasi 16mila euro in contanti, probabile frutto del giro di spaccio.</p>
      <p>Gli agenti sono arrivati a lui insospettiti dal continuo - e sospetto - viavai all'interno dell'attività commerciale.</p>
      <p>Dunque hanno deciso di far scattare un controllo, condotto con l'ausilio delle unità cinofile della Questura della Capitale.</p>
      <p>Prima è stato perquisito il negozio, dove sono saltati fuori sette involucri contenenti droga.</p>
      <p>Poi i poliziotti hanno passato al setaccio la sua abitazione, trovando altri sette etti di cocaina e il denaro contante.</p>
      <p>Ricerca non facile, in quanto il 66enne usava - per nascondere droga e soldi - uno stratagemma. Aveva creato infatti un vano nel bagno, invisibile a prima vista perché coperto da una piastrella, fissata alla parete con una calamita.</p>
      <p>Ma gli agenti sono riusciti a smascherare il trucco e a mettere le manette ai polsi dell'uomo, nei confronti del quale è stata disposta la custodia cautelare in carcere.</p>
      <p>(Unioneonline/l.f.)</p>
    </article>
  </body>
</html>