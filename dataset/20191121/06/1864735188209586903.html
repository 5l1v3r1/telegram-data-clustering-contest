<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/commento/reddito-di-cittadinanza-1.4898000"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-21T06:02:42+00:00"/>
    <meta property="og:title" content="Reddito di cittadinanza. L’illusione che lo Stato mantenga tutti"/>
    <meta property="og:description" content="Doveva essere un esperimento sociale tale da far impallidire tutto quello che è stato scritto e provato da Carlo Marx in avanti, compreso il new deal di Roosevelt. Il reddito di cittadinanza, 780 euro al mese per tutti i cittadini. Poi qualcuno ha fatto bene i conti e la platea si è ristretta. Oggi, la più grande rivoluzione sociale mai pensata al mondo (uno stipendio pubblico per tutti) si è ridotta a una specie di mancia e riguarda poco meno di un milione di persone. Ben distribuite, però. In pratica quasi solo al Sud: Napoli, Palermo, eccetera. In totale si tratta di 444 milioni al mese."/>
  </head>
  <body>
    <article>
      <h1>Reddito di cittadinanza. L’illusione che lo Stato mantenga tutti</h1>
      <address><time datetime="2019-11-21T06:02:42+00:00">21 Nov 2019, 06:02</time> by <a rel="author">GIUSEPPE TURANI</a></address>
      <p>Doveva essere un esperimento sociale tale da far impallidire tutto quello che è stato scritto e provato da Carlo Marx in avanti, compreso il new deal di Roosevelt. Il <a href="https://www.quotidiano.net/politica/reddito-di-cittadinanza-sud-1.4897997"><b>reddito di cittadinanza</b></a>, 780 euro al mese per tutti i cittadini. Poi qualcuno ha fatto bene i conti e la platea si è ristretta. Oggi, la più grande rivoluzione sociale mai pensata al mondo (uno stipendio pubblico per tutti) si è <b>ridotta a una specie di mancia</b> e riguarda poco meno di un milione di persone. Ben distribuite, però. In pratica <b>quasi solo al Sud</b>: Napoli, Palermo, eccetera. In totale si tratta di 444 milioni al mese.</p>
      <p>Quattrocento milioni buttati via per un <b>esperimento sociale </b>già fallito. Ma che diventano tanti in un paese in cui si fatica a trovare 30 milioni per sistemare un argine o 100 milioni per far volare ancora per qualche mese <b>Alitalia</b>.<br/>La cosa grottesca (e un po’ tragica) è che risulta quasi impossibile liberarsi da questo vincolo, e per una ragione molto semplice. I <b>5 stelle</b> hanno pensato a questo reddito di cittadinanza per dieci anni di fila. È stato <b>la loro più vistosa bandiera</b>. La loro promessa più forte: basta pensieri e angosce, tutti avrete uno stipendio e potrete concentrarvi sulla vostra vita. A voi penserà lo Stato. Comincia una nuova era.</p>
      <p>Come si fa a dirgli che la nuova era dovrebbe finire il prima possibile perché <b>sono solo soldi buttati </b>e, in più, non è cominciata alcuna nuova era. Senza considerare il sospetto (abbastanza fondato, a giudicare dagli episodi di cronaca di questi giorni) che questi soldi finiscano non solo in poche mani, ma anche <b>nelle mani sbagliate</b>. Secondo il governatore della Campania, De Luca, il reddito di cittadinanza nella sua regione serve soprattutto a sostenere la <b>manovalanza della camorra</b>, quella pagata poco. Basterebbe già questo, e alla Finanza servono due ore per accertare se De Luca ha ragione, per decidere di chiudere questo esperimento sgangherato e malfatto.</p>
      <p>Un conto è <b>aiutare giustamente chi ha bisogno </b>perché è stato sfortunato, un altro è dare soldi pubblici a chi non se li merita e gira magari in Porsche, strombettando felice a ogni curva. Però, insistere, proseguire nell’errore sarebbe ancora peggio. Forse è meglio chiudere questa pagina poco onorevole e passare a qualche altra idea.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>