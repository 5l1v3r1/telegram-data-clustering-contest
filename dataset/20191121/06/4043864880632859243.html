<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/21/7232599/"/>
    <meta property="og:site_name" content="Українська правда"/>
    <meta property="article:published_time" content="2019-11-21T06:00:47+00:00"/>
    <meta property="og:title" content="Головні новини середи і ночі: повернення катерів, судимість &quot;слуги народу&quot;"/>
    <meta property="og:description" content="Росіяни угробили українські кораблі, в ГПУ спочатку підтвердили, а потім спростували, що нардеп “Слуги народу” відсидів за зґвалтування — новини, які були актуальні 20 листопада."/>
  </head>
  <body>
    <article>
      <h1>Головні новини середи і ночі: повернення катерів, судимість "слуги народу"</h1>
      <address>
        <time datetime="2019-11-21T06:00:47+00:00">21 Nov 2019, 06:00</time>
      </address>
      <p>Росіяни угробили українські кораблі, в ГПУ спочатку підтвердили, а потім спростували, що нардеп "Слуги народу" відсидів за зґвалтування — новини, які були актуальні 20 листопада.</p>
      <p>
        <b>Про українські катери</b>
      </p>
      <p>Командувач Військово-морськими силами Ігор Воронченко <a href="https://www.pravda.com.ua/news/2019/11/20/7232511/">розповів</a>, що українські судна, затримані в Керченській протоці в листопаді 2018 року, повертаються в Україну на буксирі, бо росіяни їх фактично "угробили".</p>
      <p>Пізніше кораблі ВМС почали <a href="https://www.pravda.com.ua/news/2019/11/20/7232557/">прибувати</a> у військову гавань Очакова в Миколаївській області.</p>
      <p>Президент Володимир Зеленський після огляду повернених РФ катерів "Бердянськ" і "Нікополь" та буксира "Яни Капу" в Очакові <a href="https://www.pravda.com.ua/news/2019/11/21/7232590/">повідомив</a>, що на них не вистачає частини озброєння і обладнання, і заявив, що Україна вимагатиме від Росії повернути "все що там є".</p>
      <p>Тоді ж Зеленський повідомив, що повернення захоплених Росією <a href="https://www.pravda.com.ua/news/2019/11/21/7232589/">українських кораблів</a> обговорювалось разом із поверненням моряків та не вимагало ніяких умов.</p>
      <p>
        <b>Про судимість "слуги народу"</b>
      </p>
      <p>Генеральний прокурор Руслан Рябошапка на брифінгу <a href="https://www.pravda.com.ua/news/2019/11/20/7232544/">сказав</a>, що народний депутат "Слуги народу" Роман Іванісов має погашену судимість за обвинуваченням у зґвалтуванні неповнолітньої.</p>
      <p>Після цього у ГПУ <a href="https://www.pravda.com.ua/news/2019/11/20/7232565/">заявили</a>, що інформація щодо підтвердження погашеної судимості не є підтвердженою.</p>
      <p>Глава фракції "Слуга народу" Давид <a href="https://www.pravda.com.ua/news/2019/11/20/7232577/">Арахамія запропонував</a> призупинити членство народного депутата Романа Іванісова у фракції "Слуга народу" на час перевірки інформації про його судимість.</p>
      <p>В середу ввечері Іванісов написав у Facebook, що призупинив своє членство у фракції на час перевірки.</p>
      <p>Президент Володимир <a href="https://www.pravda.com.ua/news/2019/11/21/7232588/">Зеленський заявив</a>, що хоче розібратися зі скандалом стосовно судимості народного депутата "Слуги народу" Романа Іванісова і його причетності до зґвалтування.</p>
      <p>
        <b>Про телеграм-канал "Української правди"</b>
      </p>
      <p>Щойно стало відомо, що у "Української правди" є новинний телеграм-канал "<a href="https://cutt.ly/4eyAMVj">УП. Стрічка</a>". На нього вже підписалося більше чотирьох тисяч людей і кількість підписників стрімко зростає.</p>
      <p>Як повідомляють наші джерела, на каналі оперативно публікують найважливіші та найцікавіші новини з України та світу. Один зі співрозмовників УП дуже радив підписатись на цей <a href="https://cutt.ly/4eyAMVj">канал</a>.</p>
      <p>
        <b>Про інші важливі новини</b>
      </p>
      <p>Жорстоко побитий в ніч на 10 листопада ветеран АТО Ігор Панов у середу <a href="https://www.pravda.com.ua/news/2019/11/20/7232535/">помер</a> у лікарні.</p>
      <p>Президент Володимир Зеленський <a href="https://www.pravda.com.ua/news/2019/11/20/7232501/">заохотив</a> школярів розвиватися і включатися в розбудову держави словами про те, що нових народних депутатів вже час міняти.</p>
      <p>Нардеп Антон Поляков, якого виключили з фракції "Слуга народу", <a href="https://www.pravda.com.ua/news/2019/11/20/7232515/">опублікував</a> аудіо, на якому депутат Юрій Корявченков ("Юзік") нібито "вчив" криворізьких правоохоронців, як "вирішувати питання".</p>
      <p>Екологи <a href="https://www.pravda.com.ua/news/2019/11/20/7232487/">кажуть</a>, що ухвалений парламентом та підписаний президентом закон про заборону суцільної вирубки лісів в Карпатах насправді спрощує рубку деревини.</p>
      <p>Рада з питань захисту свободи слова і прав журналістів при президентові <a href="https://www.pravda.com.ua/news/2019/11/20/7232519/">засудила</a> тиск Андрія Портнова на програму розслідувань "Схеми" та закликала його не використовувати журналістське посвідчення.</p>
      <p>Президент Володимир Зеленський <a href="https://www.pravda.com.ua/news/2019/11/21/7232591/">прокоментував</a> заяву олігарха Ігоря Коломойського про "розворот в сторону Росії", заявивши, що це його пріоритет як очільника держави відповідати за міжнародний вектор України, а не Коломойського.</p>
      <p>Політична партія "Слуга народу" офіційно <a href="https://www.pravda.com.ua/news/2019/11/21/7232597/">не наймала</a> на роботу жодної людини та не витрачала коштів на заробітну плату.</p>
      <footer>Українська правда</footer>
    </article>
  </body>
</html>