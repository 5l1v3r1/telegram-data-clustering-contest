<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/21/society/sta-xarakomata-gia-ti-dieleysi-tou-trenou-stin-patra/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-21T06:55:03+00:00"/>
    <meta property="og:title" content="Στα «χαρακώματα» για τη διέλευση του τρένου στην Πάτρα"/>
    <meta property="og:description" content="Καραμανλής: Λύση ρεαλιστική και χρηματοδοτήσιμη - Πελετίδης: Θα επιμείνουμε στην υπογειοποίηση"/>
  </head>
  <body>
    <article>
      <h1>Στα «χαρακώματα» για τη διέλευση του τρένου στην Πάτρα</h1>
      <h2>Καραμανλής: Λύση ρεαλιστική και χρηματοδοτήσιμη – Πελετίδης: Θα επιμείνουμε στην υπογειοποίηση</h2>
      <address><time datetime="2019-11-21T06:55:03+00:00">21 Nov 2019, 06:55</time> by <a rel="author">Κλώντζα Ολγα</a></address>
      <p>Ούτε βήμα πίσω δεν έκαναν, όπως ήταν εξάλλου αναμενόμενο, ο υπουργός Υποδομών και Μεταφορών κ. Κώστας Αχ. Καραμανλής και ο δήμαρχος Πατρέων κ. Κώστας Πελετίδης για το φλέγον θέμα της διέλευσης του τρένου από την πόλη της Πάτρας. Με δηλώσεις τους αμφότεροι, μετά το πέρας της χθεσινής τους συνάντησης, ανέδειξαν τη σχεδόν απόλυτη διαφωνία τους. Ένα αδιέξοδο που έχει ούτως ή άλλως στοιχίσει πολύ ακριβά μέχρι σήμερα στο έργο που, όταν γίνει, θα ολοκληρώσει τον βασικό σιδηροδρομικό άξονα της χώρας βάζοντας στον ευρωπαϊκό πια χάρτη του διαμετακομιστικού εμπορίου το λιμάνι της Πάτρας.</p>
      <p>Η λύση την οποία προκρίνει η σημερινή ηγεσία του Υπουργείου Υποδομών, μεταξύ τριών εναλλακτικών προτάσεων, προβλέπει μόνο μερική υπογειοποίηση της σιδηροδρομικής γραμμής, βάσει παλαιότερης υπάρχουσας μελέτης (2013) η οποία και είχε γίνει τότε αποδεκτή από τους φορείς της πόλης. Πρόκειται για τη λεγόμενη μελέτη Ζέκου, όπως είπε ο Υπουργός πρόσφατα στη Βουλή, η οποία προέβλεπε τη συνύπαρξη τρένου και προαστιακού σιδηροδρόμου.</p>
      <p>
        <a href="https://www.in.gr/2019/11/21/economy/syntaksi-poioi-dimosioi-ypalliloi-vgainoun-noritera-se-syntaksi/">Σύνταξη : Ποιοι δημόσιοι υπάλληλοι βγαίνουν νωρίτερα σε σύνταξη</a>
      </p>
      <p>Συγκεκριμένα, περιελάμβανε επίγεια διέλευση με διπλή γραμμή από Ρίο ως Άγιο Διονύσιο, όπου χωροθετείται ο κεντρικός σταθμός της πόλης, με δύο ή τρεις «βυθίσεις» στα Μποζαΐτικα, την Παναχαϊκή και την Αγυιά. Από τον Άγιο Διονύσιο έως τον Άγιο Ανδρέα προέβλεπε μονή γραμμή (τύπου light-train) με μία βύθιση και μία μερική υπογειοποίηση με τη μορφή cut &amp; cover. Η εν λόγω μελέτη, η οποία χρειάζεται επικαιροποίηση, είχε προϋπολογισμό 200-250 εκατ. ευρώ.</p>
      <p>Από την άλλη πλευρά, η προηγούμενη ηγεσία είχε εξαγγείλει στα τέλη του 2018 ως τελική λύση την πλήρως υπογειοποιημένη διέλευση του τρένου από το Ρίο ως τον Άγιο Ανδρέα. Μάλιστα, ο τότε Υπουργός κ. Χρήστος Σπίρτζης είχε προαναγγείλει και την προκήρυξη του διαγωνισμού μέχρι τις αρχές του 2019…την οποία βεβαίως δεν είδαμε ποτέ. Οι εκτιμήσεις θέλουν αυτή η λύση να εκτοξεύει το κόστος από 750 εκατ. ως και άνω του 1 δισ. ευρώ. Σε αυτή τη λύση μένει πάντως αμετακίνητος ο δήμαρχος Πατρέων, ο οποίος υπενθυμίζεται ότι στην πρώτη εκλογή του επέμενε για περιφερειακή διέλευση του τρένου, προκειμένου αυτό να μην περνάει μέσα από την πόλη.</p>
      <p>Το κόστος πάντως σε συνάρτηση με τη βιωσιμότητα του έργου είναι αυτό που θα παίξει τον κυρίαρχο ρόλο στις διαπραγματεύσεις με την Κομισιόν για τη χρηματοδότησή του.</p>
      <p>
        <b>Καραμανλής: Λύση ρεαλιστική και χρηματοδοτήσιμη</b>
      </p>
      <p>Για μια ρεαλιστική λύση που μπορεί να εξασφαλίσει γρήγορα χρηματοδότηση έκανε λόγο ο Υπουργός κ. Καραμανλής, στη δήλωσή του μετά το πέρας της συνάντησης με τους φορείς της Πάτρας. «Σε αντίθεση με την προηγούμενη κυβέρνηση που έταζε στα λόγια “λύσεις” που δεν προχωρούσε στην πράξη. Η πραγματικότητα δυστυχώς είναι ότι για τη δήθεν “λύση” της πλήρους υπογειοποίησης, απλώς έλεγαν όμορφα λόγια του αέρα, αφού ουδεμία μελέτη είχαν εκπονήσει και ουδεμία πίστωση είχαν δεσμεύσει. Άλλωστε, ένας τέτοιος σχεδιασμός, εκτός του ότι θα καταργούσε στην πράξη τον Προαστιακό, δεν θα μπορούσε και ποτέ να προχωρήσει, γιατί ήταν ανεδαφικός τεχνικά και δεν μπορούσε να εξασφαλίσει χρηματοδότηση» σημείωσε.</p>
      <p>Υπογραμμίζοντας την αποφασιστικότητα του Υπουργείου να γίνει πραγματικότητα το έργο, ο υπουργός δεσμεύτηκε ότι το σχέδιο θα είναι  ρεαλιστικό και εφαρμόσιμο. Πρόκειται μάλιστα, στο αμέσως προσεχές διάστημα, να παρουσιαστεί αναλυτικά στους πολίτες, προκειμένου να ακολουθήσει ένας «ειλικρινής», όπως τον χαρακτήρισε, διάλογος. «Μελετούμε  συγκριτικά  τις υπάρχουσες προτάσεις ώστε να καταλήξουμε στη βέλτιστη λύση για την πόλη. Από τις λύσεις που εξετάζονται, η επικρατέστερη προβλέπει τη μερική υπογειοποίηση της γραμμής, σε έκταση συνολικά περίπου 2 χιλιομέτρων. Το σημαντικότερο: Δεσμευόμαστε η λύση που θα προχωρήσει, να ανοίγει την πόλη με μέτωπο προς τη θάλασσα, να περιλαμβάνει ουσιαστικές παρεμβάσεις αστικής ανάπλασης και να διατηρεί σε λειτουργία τον Προαστιακό» είπε.</p>
      <p>
        <b>Πελετίδης: Θα επιμείνουμε στην υπογειοποίηση</b>
      </p>
      <p>Από την άλλη πλευρά, όπως είχε διαμηνύσει τις προηγούμενες ημέρες, ο δήμαρχος Πατρέων δεν προτίθεται να κάνει βήμα πίσω από τη λύση της πλήρους υπογειοποίησης. «Η συνάντηση δεν είχε το αποτέλεσμα που θα θέλαμε. Η κυβέρνηση ενώ μιλάει για διάλογο ώστε να βρούμε μια λύση, ουσιαστικά έχει αποφασίσει ήδη. Αυτό φάνηκε και από τα όσα μας είπαν σήμερα. Επικαλούμενη οικονομικό ζήτημα, προτείνει μια μερική λύση υπογειοποίησης στο στενό κέντρο της πόλης και στην υπόλοιπη διαδρομή επιμένει σε επίγεια διέλευση. Εμείς θέσαμε το θέμα σύμφωνα με την απόφαση του Δημοτικού Συμβουλίου. Θέλουμε την υπογειοποίηση της σιδηροδρομικής γραμμής, τη λειτουργία του Προαστιακού, τη δημιουργία γραμμικού πάρκου και αναπλάσεων σε όλο το μήκος της επιφάνειας της γραμμής, και σε αυτό θα επιμείνουμε» δήλωσε χαρακτηριστικά.</p>
      <p>«Το πώς θα εξελιχθούν τα πράγματα θα εξαρτηθεί από την στάση που θα κρατήσει ο πατραϊκός λαός. Να μην ξεχνούμε ότι είμαστε η μοναδική πόλη στην οποία προτείνουν αυτού του είδους τις λύσεις, ενώ σε όλη την άλλη διαδρομή μέχρι την Πάτρα ακολουθήθηκαν αυτά που η κοινή λογική έλεγε» συμπλήρωσε.</p>
      <p>
        <a href="https://www.tovima.gr/2019/11/21/opinions/ena-pragmatika-kalo-neo/">Ενα πραγματικά καλό νέο!</a>
      </p>
    </article>
  </body>
</html>