<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/apner-opp-om-bruddet/71843997"/>
    <meta property="og:site_name" content="Dagbladet.no"/>
    <meta property="article:published_time" content="2019-11-21T06:35:59+00:00"/>
    <meta property="og:title" content="Åpner opp om bruddet"/>
    <meta property="og:description" content="Gunhild Stordalen vant prestisjepris i New York i natt. Dette var hennes første offentlige opptreden siden det ble kjent at hun og Petter Stordalen flytter fra hverandre."/>
  </head>
  <body>
    <article>
      <h1>Åpner opp om bruddet</h1>
      <h2>Gunhild Stordalen vant prestisjepris i New York i natt. Dette var hennes første offentlige opptreden siden det ble kjent at hun og Petter Stordalen flytter fra hverandre.</h2>
      <address><time datetime="2019-11-21T06:35:59+00:00">21 Nov 2019, 06:35</time> by <a rel="author">Vilde Holta Røssland</a></address>
      <p>Barack Obama (58), Angelina Jolie (44) og Jens Stoltenberg (60) har alle tidligere vunnet prisen «Global Leadership Award», som deles ut av United Nations Foundation, en privat stiftelse som jobber tett med FN.</p>
      <p>Nå føyer <a href="https://www.dagbladet.no/kjendis/gladnyhet---infeksjonsfri/71469372">Gunhild Stordalen (40)</a> seg i rekken av prisvinnere, da hun i natt fikk tildelt den prestisjetunge prisen.</p>
      <p>Det skriver <a href="https://www.nrk.no/urix/gunhild-stordalen-tildelt-prestisjetung-pris-1.14789782?fbclid=IwAR29FhChrgHdSQBGqGk-Tm_HDQsMVrCuK6Z2GaByl8ZBJTGq2uw6Dys_2d0">NRK</a>.</p>
      <p>Gunhild Stordalen er kvinnen bak Stordalen Foundations og <a href="https://www.dagbladet.no/mat/gunhilds-eat-rapport-sjokkerer---kjottmiddag-bare-to-ganger-i-maneden/70659994">EAT Forum</a>, som jobber for å få politikere, næringsliv og akademia til å samarbeide for en sunnere og mer bærekraftig matindustri. I juryens begrunnelse står det følgende:</p>
      <p>«Legen og miljøforkjemperen Gunhild Stordalen får sitt banebrytende arbeid med å forvandle det globale matsystemet og dets innvirkning på planeten, gjennom samarbeid mellom vitenskap, politikk og næringsliv uten profitt».</p>
      <h3>Første opptreden</h3>
      <p>40-åringen var selv til stede i New York for å motta prisen, og dette var hennes første offentlige opptreden siden det ble kjent at <a href="https://www.dagbladet.no/kjendis/flytter-fra-hverandre/71803017">hun og ektemannen, hotellkongen Petter Stordalen (56), flytter fra hverandre</a>.</p>
      <p>- Petter og jeg har vært gjennom mye. Han har stått der ved min side gjennom sykdom og helvete. Samtidig har han jobbet masse. Selv har jeg brukt all min tid og energi til å bygge opp organisasjonen EAT. Til slutt var det veldig lite tid til oss i forholdet og vi har bestemt at vi må flytte fra hverandre, sier hun til NRK.</p>
      <p>Det var i en pressemelding tidligere denne måneden at ekteparet delte nyheten om at de ikke lenger vil bo sammen. Der skrev de at de har hatt «14 fantastiske år sammen», men at det «ikke alltid går som det skal».</p>
      <p>
        <b>- Det føles rart å sende ut en informasjon om noe så privat, men for å unngå rykter og spekulasjoner velger vi å være åpne om at vi fra midten av november kommer til å flytte fra hverandre, skrev de.</b>
      </p>
      <h3>- Takk for de varme tankene</h3>
      <p>Stordalen-paret understreket også at de fortsatt er hverandres beste venner og støttespillere, til tross for at de ikke lenger skal bo sammen.</p>
      <p>Et par dager seinere tok de begge til Instagram og <a href="https://www.dagbladet.no/kjendis/takker-for-omtanken-etter-bruddet/71809965">takket for støtten</a>.</p>
      <figure>
        <embed-post data-src="https://www.instagram.com/p/B4w0xpghmTy" data-service="Instagram"/>
      </figure>
      <p>«Takk for alle de varme tankene. Vi går kanskje hver vår vei, men vi vil alltid støtte hverandre - som bestevenner og støttespillere», skrev Gunhild til et bilde av seg og Petter, som på sin side skrev følgende:</p>
      <figure>
        <embed-post data-src="https://www.instagram.com/p/B4w00kDjIP0" data-service="Instagram"/>
      </figure>
      <p>
        <b>«Tusen takk for alle hyggelige meldinger, støtte og omtanke de siste dagene. Det varmer. Det går fint med oss begge».</b>
      </p>
    </article>
  </body>
</html>