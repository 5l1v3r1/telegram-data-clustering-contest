<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/metra-kybernisis-prosfygiko-paraitisi-antidra-a-113616.html"/>
    <meta property="og:site_name" content="Epoli.gr"/>
    <meta property="article:published_time" content="2019-11-21T06:06:00+00:00"/>
    <meta property="og:title" content="Νέα μέτρα Κυβέρνησης για Προσφυγικό: Με παραίτηση αντιδρά ο Δήμαρχος Σάμου"/>
    <meta property="og:description" content="Με παραίτηση απειλεί ο Δήμαρχος Σάμου και το Δημοτικό Συμβούλιο της Ανατολικής Σάμου, μετά τις εξαγγελίες της Κυβέρνησης για το μεταναστευτικό / προσφυγικό."/>
  </head>
  <body>
    <article>
      <h1>Νέα μέτρα Κυβέρνησης για Προσφυγικό: Με παραίτηση αντιδρά ο Δήμαρχος Σάμου</h1>
      <address>
        <time datetime="2019-11-21T06:06:00+00:00">21 Nov 2019, 06:06</time>
      </address>
      <p>Με παραίτηση απειλεί ο Δήμαρχος Σάμου και το Δημοτικό Συμβούλιο της Ανατολικής Σάμου, μετά τις εξαγγελίες της Κυβέρνησης για το μεταναστευτικό / προσφυγικό.</p>
      <p>Σε έκτακτη συνεδρίαση του Δημοτικού Συμβουλίου, το απόγευμα της Τετάρτης 20 Νοεμβρίου, ο Δήμαρχος της Ανατολικής Σάμου κ. Γιώργος Στάντζος, αφού ενημέρωσε το σώμα για τις τελευταίες εξελίξεις, τόνισε με έμφαση ότι σε καμία περίπτωση δεν πρόκειται να δεχτεί η Δημοτική Αρχή και οι πολίτες του νησιού την δημιουργία μιας δομής, που θα φιλοξενεί 5.000 και πλέον ανθρώπινες ψυχές.</p>
      <p>Την πρόθεση του Δημάρχου να παραιτηθεί, ως μέσω πίεσης, επικρότησαν και υιοθέτησαν και άλλοι Δημοτικοί Σύμβουλοι από άλλες παρατάξεις καθώς και ο επικεφαλής της μείζονος αντιπολίτευσης κ. Νίκος Κατρακάζος.</p>
      <p>Με 23 ψήφους υπέρ, μετά από ονομαστική ψηφοφορία, αποφασίστηκε να ζητηθεί άμεσα από τον Πρωθυπουργό να δεχτεί αντιπροσωπεία αποτελούμενη από τον Δήμαρχο κ. Στάντζο, τον Βουλευτή του νησιού κ. Στεφανάδη, τον Αντιπεριφερειάρχη κ. Πανουράκη και τον Μητροπολίτη Σάμου κ.κ. Ευσέβιο, προκειμένου να του τεθούν τα προβλήματα που αντιμετωπίζει η Σάμος και να αλλάξει τον σχεδιασμό της Κυβέρνησης για το νησί.</p>
      <p>Στην περίπτωση της μη υλοποίησης των διεκδικήσεων θα υπάρξουν παραιτήσεις.</p>
      <p>ΠΗΓΗ: samotimes.gr</p>
    </article>
  </body>
</html>