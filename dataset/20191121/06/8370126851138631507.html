<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/siyaset/135603/kemal-kilicdaroglu-eytyi-biz-cozecegiz"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-21T06:06:00+00:00"/>
    <meta property="og:title" content="Kemal Kılıçdaroğlu: EYT’yi biz çözeceğiz"/>
    <meta property="og:description" content="Kılıçdaroğlu, işçiler ve sendikalarla görüşecek CHP’nin asgari ücretle ilgili yasa teklifini yenileyeceğini kaydetti."/>
  </head>
  <body>
    <article>
      <h1>Kemal Kılıçdaroğlu: EYT’yi biz çözeceğiz</h1>
      <h2>Kılıçdaroğlu, işçiler ve sendikalarla görüşecek CHP’nin asgari ücretle ilgili yasa teklifini yenileyeceğini kaydetti.</h2>
      <address>
        <time datetime="2019-11-21T06:06:00+00:00">21 Nov 2019, 06:06</time>
      </address>
      <p>CHP Genel Başkanı <b>Kemal Kılıçdaroğlu,</b> önceki gün TBMM’deki makamında DİSK Genel Başkanı Arzu Çerkezoğlu’nu kabul etti.</p>
      <p>Görüşmede; önümüzdeki ay belirlenecek 2020 yılı asgari ücreti, Türkiye’deki sendikalaşma oranları ve yeni vergi uygulamalarına ilişkin düzenlemeler ele alındı.<br/> </p>
      <p>Cumhuriyet'ten Mahmut Lıcalı'nın haberine göre, Kılıçdaroğlu, işçiler ve sendikalarla görüşecek CHP’nin asgari ücretle ilgili yasa teklifini yenileyeceğini kaydetti. Türkiye’de işsizliğin rekor kırdığına işaret eden Kılıçdaroğlu’nun, “İşsizlik kanayan bir yara haline geldi” dediği ifade edildi.</p>
      <p>Cumhurbaşkanı Tayyip Erdoğan’ın EYT konusundaki açıklamalarına atıf yapan Kılıçdaroğlu’nun “<b>Suriyelilere 35 - 40 milyar dolar harcandığını söylüyorlar. EYT’lilerin ise sorununu çözmüyorlar. Bu tercih meselesi. Kendi yandaşlarının borçlarını siliyor, vergisini düşürüyor; ama EYT’ye gelince bir şey yapmıyor. EYT çözülmeyecek bir mesele değil. EYT’lilerin talepleri bir haktır. EYT bir haktır. Onların kazandığı bir haktır. Bu sorunu biz çözeceğiz”</b> değerlendirmesini yaptığı öğrenildi.</p>
      <p>Asgari ücretin artık Türkiye’de olağan ücret haline geldiğine işaret eden Kılıçdaroğlu’nun “Türkiye’deki asgari ücreti, başka ülkelerin asgari ücretiyle karşılaştırmayın. Asgari ücret maalesef Türkiye’de olağan ücret konumunda. Asgari ücretle kendimiz de bir çalışma yapıyoruz. Artık işverenler de asgari ücretten vergi alınmasını istemiyor” değerlendirmesini yaptığı belirtildi. </p>
    </article>
  </body>
</html>