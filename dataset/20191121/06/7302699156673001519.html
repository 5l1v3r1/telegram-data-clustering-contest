<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/china/detail/9620000111716"/>
    <meta property="og:site_name" content="MGR Online"/>
    <meta property="article:published_time" content="2019-11-21T06:54:00+00:00"/>
    <meta property="og:title" content="สว. ฟิลิปปินส์หวั่นภัยความมั่นคง หลังพบจีนสามารถดับไฟทั้งประเทศได้เพียงกดสวิตซ์"/>
    <meta property="og:description" content="เซาท์ไชน่ามอร์นิ่งโพสต์ สื่อจีนรายงาน (21 พ.ย.) วุฒิสภาฟิลิปปินส์เรียกร้องให้ตรวจสอบความมั่นคงทางพลังงาน หลังได้รับรายงานว่า ปักกิ่งสามารถตัดกระแสไฟฟ้าทั้งประเทศให้มืดมิดได้เพียงแค่สับสวิตช์นาง Risa Hontiveros วุฒิสภาฟิลิปปินส์แส"/>
  </head>
  <body>
    <article>
      <h1>สว. ฟิลิปปินส์หวั่นภัยความมั่นคง หลังพบจีนสามารถดับไฟทั้งประเทศได้เพียงกดสวิตซ์</h1>
      <address><time datetime="2019-11-21T06:54:00+00:00">21 Nov 2019, 06:54</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011558801.JPEG"/>
        <figcaption>วุฒิสภาฟิลิปปินส์แสดงความห่วงกังวลต่อการให้วิศวกรจีนเป็นผู้ควบคุมและบริหารไฟฟ้า (แฟ้มภาพเอเอฟพี)</figcaption>
      </figure>
      <p><b>เซาท์ไชน่ามอร์นิ่งโพสต์ สื่อจีนรายงาน (21 พ.ย.) วุฒิสภาฟิลิปปินส์เรียกร้องให้ตรวจสอบความมั่นคงทางพลังงาน หลังได้รับรายงานว่า ปักกิ่งสามารถตัดกระแสไฟฟ้าทั้งประเทศให้มืดมิดได้เพียงแค่สับสวิตช์</b><br/><br/>นาง Risa Hontiveros วุฒิสภาฟิลิปปินส์แสดงความห่วงกังวลต่อการให้วิศวกรจีนเป็นผู้ควบคุมและบริหารไฟฟ้า ว่าอาจส่งผลต่อความมั่นคงทางพลังงานในอนาคต<br/><br/>ด้านนาย Melvin Matibag ประธานบริษัท National Transmission Corporation (TransCo) หน่วยงานกำกับดูแลด้านไฟฟ้าของรัฐบาลฟิลิปปินส์ยืนยันความเป็นไปได้ของสถานการณ์ดังกล่าว โดยแม้ว่า TransCo จะเป็นผู้กำกับดูแลบริษัท National Grid Corporation of the Philippines (NGCP) ผู้ผลิตไฟฟ้าสำคัญของประเทศ อย่างไรก็ดี บริษัทดังกล่าวถือหุ้นโดย State Grid Corporation ของจีนมากถึงร้อยละ 40 และทางการก็สามารถตรวจสอบได้ในวงจำกัด<br/><br/>รายงานระบุว่า ระบบการตรวจสอบและควบคุมกระแสไฟฟ้าของ NGCP อยู่ภายใต้การดูแลของบริษัท Nari Group ของจีน ซึ่งตั้งอยู่ที่เมืองหนันจิง โดยเป็นบริษัทที่ให้บริการดังกล่าวกับหลายประเทศ รวมถึงอินโดนีเซียและไทย<br/><br/>อย่างไรก็ดี นาย Sherwin Gatchalian ประธานคณะกรรมาธิการด้านพลังงานวุฒิสภาฟิลิปปินส์ระบุว่า TransCo ได้ศึกษาความเป็นไปได้และเตรียมการรับมือแล้ว <br/><br/>นอกจากนี้ หากเกิดเหตุการณ์ดังกล่าวขึ้นจริง วิศวกรของ TransCo ก็สามารถเข้าควบคุมระบบได้ ทั้งนี้ เขาจะเชิญผู้เชี่ยวชาญด้านความมั่นคงและสภาความมั่นคงร่วมวางแผนรับมือสถานการณ์ฉุกเฉิน<br/><br/>เจ้าหน้าที่ด้านพลังงานฟิลิปปินส์ให้ข้อมูลเพิ่มเติมว่า วิศวกรฟิลิปปินส์สามารถเข้าควบคุมระบบคืนได้โดยใช้เวลา 24 - 48 ชั่วโมง<br/><br/>ทั้งนี้ ข้อตกลงสัมปทานระหว่างฟิลิปปินส์กับ State Grid Corporation ให้อำนาจประธานาธิบดีฟิลิปปินส์เรียกคืนทรัพย์สินเกี่ยวกับพลังงานได้ทั้งหมดในสถานการณ์ที่เป็นภัยต่อสาธารณะ</p>
    </article>
  </body>
</html>