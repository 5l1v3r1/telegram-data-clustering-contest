<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/drustvo/aktuelno.290.html:831467-Danas-je-Arandjelovdan-Sveti-Arhangel-Mihailo-otkriva-kakvo-ce-biti-prolece-a-ovaj-praznik-je-posebno-vazan-za-bolesne"/>
    <meta property="og:site_name" content="Вечерње новости"/>
    <meta property="article:published_time" content="2019-11-21T06:52:00+00:00"/>
    <meta property="og:title" content="Danas je Aranđelovdan: Sveti Arhangel Mihailo otkriva kakvo će biti proleće, a ovaj praznik je posebno važan za bolesne"/>
    <meta property="og:description" content="Predstavljen je kako u svojoj desnoj ruci drži koplje kojim popire Lucifera, a u levoj palmovu grančicu"/>
  </head>
  <body>
    <article>
      <h1>Danas je Aranđelovdan: Sveti Arhangel Mihailo otkriva kakvo će biti proleće, a ovaj praznik je posebno važan za bolesne</h1>
      <address><time datetime="2019-11-21T06:52:00+00:00">21 Nov 2019, 06:52</time> by <a rel="author">Novosti Online</a></address>
      <p>
        <b>Predstavljen je kako u svojoj desnoj ruci drži koplje kojim popire Lucifera, a u levoj palmovu grančicu</b>
      </p>
      <p>Srpska pravoslavna crkva i pravoslavni vernici danas 21. novembra slave Sabor svetog Arhangela Mihaila ili Aranđelovdan. Govori se da u ovo vreme, Aranđel luta svetom obučen u prosjaka da izgrdi nevernike i pomogne nevoljnicima.</p>
      <p>Ovaj dan ustanovljen je kao praznik Arhangela Mihaila u vreme Silvestera Prvog Rimskog (314-335) i Patrijarha Aleksandra Aleksandrijskog (326). Izabran je novembar, jer se zna da je Bog stvarao svet na ovaj dan u martu, a kako ima devet činova anđelskih, počasni deveti mesec od marta do novembra posvećen je Arhangelu Mihailu.</p>
      <p>Arhangel Mihailo je prvi među Anđelima, i vojvoda anđelske, nebeske vojske. Njegovo ime na jevrejskom znači ravan Bogu.</p>
      <p>Mnoga su narodna verovanja ο ovom Anđelu. Kažu da on obilazi sve bolesnike i ako stane kod nogu – nije dobro, a ako je kod glave – bolesnik će ozdraviti.</p>
      <p>Arhangel Mihailo je predstavljen kako u svojoj desnoj ruci drži koplje kojim popire Lucifera, a u levoj palmovu grančicu. On se smatra čuvarem vere pravoslavne i borcem protiv jeresi.</p>
      <p>Jedno narodno verovanje kaže da se prema vremenskim uslovima na ovaj dan, može odrediti kakva će biti godina. Kaže se: Kakvo je vreme na Aranđelovdan, tako će biti tokom cele zime i proleća!</p>
      <p>U nekim krajevima Srbije, ovaj anđeo se slavi i kao zaštitnik stočara jer se verje da samo on može oterati vukove.</p>
      <p>Sveti arhanđeo Mihailo jedna je od najčešćih srpskih krsnih slava, bila je slava i srpske kraljevske loze Nemanjića.</p>
      <p>Prema narodnoj poeziji car Dušan slavio je je svetog arhangela Mihajla tako što je uvek dočekivao goste stojeći, dok mu je anđeo stajao na ramenu. Jedne godine, da li od umora, ili nemara, on se prevari pa sede, a anđeo se naljuti, udari ga po krilu, i odlete. Predanje kaže da je car nakon toga mesecima pokušavao da se umilostivi arhangelu Mihailu.</p>
      <p>Sveti arhangel Mihailo, prisutan ne samo u hrišćanstvu već i u svim religijama, obeležen je crvenim slovom u bogoslužbenom kalendaru SPC.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/drustvo/aktuelno.290.html:831520-Velika-je-zabluda-da-se-za-Arandjelovdan-ne-sprema-zito-a-evo-i-otkud-taj-obicaj"/>
        <a href="http://www.novosti.rs/vesti/naslovna/drustvo/aktuelno.290.html:697063-SAJ-obelezio-krsnu-slavu-Arandjelovdan"/>
        <a href="http://www.novosti.rs/vesti/srbija.73.html:577874-Slava-Nemanjica-nas-je-podigla"/>
        <a href="http://www.novosti.rs/vesti/naslovna/drustvo/aktuelno.290.html:520600-Danas-je-Arandjelovdan"/>
        <a href="http://www.novosti.rs/vesti/naslovna/drustvo/aktuelno.290.html:354421-Specijalci-obelezili-Arandjelovdan"/>
      </related>
    </article>
  </body>
</html>