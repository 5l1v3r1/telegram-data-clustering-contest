<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/21/picasso-kepet-hozhat-a-nyertes-sorsjegy"/>
    <meta property="og:site_name" content="infostart"/>
    <meta property="article:published_time" content="2019-11-21T06:47:59+00:00"/>
    <meta property="og:title" content="Picasso-képet hozhat a nyertes sorsjegy"/>
    <meta property="og:description" content="Értékes Picasso-képet lehet nyerni sorsjegyekkel Franciaországban. A jótékony célú játékban a résztvevők Pablo Picasso egymillió euró (333 millió forint) értékű alkotását nyerhetik meg."/>
  </head>
  <body>
    <article>
      <h1>Picasso-képet hozhat a nyertes sorsjegy</h1>
      <address><time datetime="2019-11-21T06:47:59+00:00">21 Nov 2019, 06:47</time> by <a rel="author">Infostart / MTI</a></address>
      <h3>Értékes Picasso-képet lehet nyerni sorsjegyekkel Franciaországban. A jótékony célú játékban a résztvevők Pablo Picasso egymillió euró (333 millió forint) értékű alkotását nyerhetik meg.</h3>
      <p>Az érdeklődők január 6-ig 100 euróért megvásárolhatják a 200 ezer darab sorsjegy egyikét - közölték a szervezők. A szerencsés nyertes a Csendélet (Natura morte) című 1921-es kép tulajdonosa lesz.</p>
      <p>A szervezők a projekttel összesen 20 millió eurót akarnak (6,6 milliárd forintot) összegyűjteni. A festmény tulajdonosa, David Nahmad műgyűjtő egymillió eurót megtart, a bevétel többi része pedig a Care in Africa nevű segélyszervezethez kerül.</p>
      <p>A jelenleg a párizsi Picasso Múzeumban kiállított festmény egy újság és egy abszintos üveg geometriai kompozícióját ábrázolja. A kép egy olyan korban született, amelyben Picasso "a realista és kubista áramlatokat szintetizálta" - mondta Laurent Le Bon múzeumigazgató.</p>
    </article>
  </body>
</html>