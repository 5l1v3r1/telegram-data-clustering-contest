<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/kereskedelem/jo-hirt-kapott-az-usa-bol-a-huawei-1882758/"/>
    <meta property="og:site_name" content="Világgazdaság"/>
    <meta property="article:published_time" content="2019-11-21T06:58:00+00:00"/>
    <meta property="og:title" content="Jó hírt kapott az USA-ból a Huawei"/>
    <meta property="og:description" content="Az amerikai kereskedelmi minisztérium ismét elkezdte engedélyek kiadását egyes amerikai termékek exportjához a kínai telekommunikációs óriásvállalatnak."/>
  </head>
  <body>
    <article>
      <h1>Jó hírt kapott az USA-ból a Huawei</h1>
      <address><time datetime="2019-11-21T06:58:00+00:00">21 Nov 2019, 06:58</time> by <a rel="author">MTI</a></address>
      <h4>Az amerikai kereskedelmi minisztérium szerdán ismét elkezdte engedélyek kiadását egyes amerikai termékek exportjához a Huawei kínai telekommunikációs óriásvállalat számára. Ezt a tárca jelentette be szerda este kiadott közleményében.</h4>
      <p>Korlátozott számú amerikai vállalatnak és „csak az amerikai nemzetbiztonságra és az Egyesült Államok külpolitikai érdekeire nem nagy kockázatot jelentő” termékekre adnak ki exportengedélyeket.</p>
      <p>A tárca nem ismertetett további részleteket: sem az érintett cégek és árucikkek számáról, sem a nevükről.</p>
      <p>Amerikai lapértesülések szerint mintegy háromszáz exportengedély-kérelmet adtak be, ezeknek körülbelül a felét fogadta be a minisztérium, és a befogadott kérelmeknek is csak az 50 százalékát bírálta el pozitívan.</p>
      <figure>
        <img src="https://www.vg.hu/wp-content/uploads/2019/02/felsomti-1.jpg"/>
        <figcaption>Fotó: MTI/Kovács Tamás</figcaption>
      </figure>
      <p>A The Wall Street Journal című lap úgy tudja, hogy a tárca mobiltelefon-alkatrészek és általában nem elektronikus alkatrészek exportját engedélyezte.</p>
      <aside>Az amerikai kormányzat májusban rendelt el exporttilalmat a Huaweinek szállítandó amerikai portékákra.</aside>
      <p>Az indoklás szerint olyan árucikkek kerültek tiltólistára, amelyeknek exportja veszélyeztette az amerikai nemzetbiztonságot. Donald Trump amerikai elnök azonban már júniusban jelezte, hogy fontolgatja egyes árucikkek exporttilalmának feloldását.</p>
      <p>Elemzők a mostani döntést az amerikai kormányzat Pekingnek tett gesztusaként értékelik az amerikai-kínai kereskedelmi tárgyalások közepette.</p>
      <p>Donald Trump szerdán az Apple texasi összeszerelő üzemében tett látogatásakor – amelyen jelen volt Tim Cook vezérigazgató is – azt mondta: gondolkodik rajta, hogy a kormányzat a cég termékeit mentesítse a Kínába exportált termékek megemelt vámtarifája alól.</p>
    </article>
  </body>
</html>