<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/21/zelenskyj-pospryyav-vydilennyu-kvartyr-15-sim-yam-peremishhenyh-osib-na-luganshhyni/"/>
    <meta property="og:site_name" content="Рубрика"/>
    <meta property="article:published_time" content="2019-11-21T06:57:42+00:00"/>
    <meta property="og:title" content="Зеленський посприяв виділенню квартир 15 сім'ям переміщених осіб на Луганщині"/>
    <meta property="og:description" content="Президент України Володимир Зеленський під час робочої поїздки до Луганської області зустрівся із сім’ями внутрішньо переміщених осіб, яким допоміг вирішити проблему з житлом. За інформацією прес-служби президента, ВПО поскаржилися, що втратили житло і все майно у 2018 році й були змушені переїхати на підконтрольну Україні частину м. Золотого. За їхніми словами, відтоді вони так і […]"/>
  </head>
  <body>
    <article>
      <h1>Зеленський посприяв виділенню квартир 15 сім'ям переміщених осіб на Луганщині</h1>
      <address><time datetime="2019-11-21T06:57:42+00:00">21 Nov 2019, 06:57</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/11/Volodymyr-Zelenskyj-860x580.jpeg"/>
      </figure>
      <p>
        <b>
          <b>Президент України Володимир Зеленський під час робочої поїздки до Луганської області зустрівся із сім’ями внутрішньо переміщених осіб, яким допоміг вирішити проблему з житлом.</b>
        </b>
      </p>
      <p>За інформацією <a href="https://www.president.gov.ua/news/volodimir-zelenskij-pospriyav-vidilennyu-kvartir-15-rodinam-58453">прес-служби</a> президента, ВПО поскаржилися, що втратили житло і все майно у 2018 році й були змушені переїхати на підконтрольну Україні частину м. Золотого. За їхніми словами, відтоді вони так і не отримали від держави жодної уваги і допомоги. Тому попросили президента посприяти у вирішенні житлової проблеми.</p>
      <p>Глава держави повідомив, що керівництво Луганської облдержадміністрації знайшло квартири в Золотому-1 і Карбоніті.</p>
      <p>“Ми не згадуємо про минуле, а що стосується нинішньої ситуації – ми знаємо вашу проблему. Всі документи вже є”, – заявив Зеленський.</p>
      <p>Зі свого боку голова Луганської ОДА Сергій Гайдай уточнив, що наразі розробляється проектна документація, і через кілька тижнів у приміщеннях розпочнуть ремонтні роботи.</p>
      <p>“На наступному тижні вже можемо показувати ваше майбутнє місце проживання. Потрібно декілька місяців, щоб зробити нормальний ремонт. Перші квартири ви отримаєте вже за три місяці”, – заявив Гайдай.</p>
      <p>Нагадаємо,<a href="https://rubryka.com/2019/11/20/zelenskyj-vidkryye-vidbudovanyj-mist-u-stanytsi-luganskij-video/"> Зеленський відкрив відбудований міст у Станиці Луганській: фото, відео.</a></p>
    </article>
  </body>
</html>