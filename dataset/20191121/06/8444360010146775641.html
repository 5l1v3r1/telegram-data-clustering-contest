<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/syriza-ta-yper-kai-ta-kata-tou-synedriou-ton-maio/2920214/"/>
    <meta property="og:site_name" content="Newsit.gr"/>
    <meta property="article:published_time" content="2019-11-21T06:05:37+00:00"/>
    <meta property="og:title" content="ΣΥΡΙΖΑ: Τα υπέρ και τα κατά του συνεδρίου τον Μάιο"/>
    <meta property="og:description" content="Τα υπέρ και τα κατά της απόφασης να πάει το συνέδριο του ΣΥΡΙΖΑ τον επόμενο Μάιο μετρούν στην Κουμουνδούρου τα στελέχη της αξιωματικής αντιπολίτευσης."/>
  </head>
  <body>
    <article>
      <h1>ΣΥΡΙΖΑ: Τα υπέρ και τα κατά του συνεδρίου τον Μάιο</h1>
      <h2>Τα υπέρ και τα κατά της απόφασης να πάει το συνέδριο του ΣΥΡΙΖΑ τον επόμενο Μάιο μετρούν στην Κουμουνδούρου τα στελέχη της αξιωματικής αντιπολίτευσης.</h2>
      <address><time datetime="2019-11-21T06:05:37+00:00">21 Nov 2019, 06:05</time> by <a rel="author">Ελένη Καλογεροπούλου</a></address>
      <p>Όπως λένε στελέχη του κόμματος απ’ τη μία η απόφαση αυτή δεν αποκλείεται να λειτουργήσει θετικά στη διαδικασία της διεύρυνσης, καθώς ο χρόνος θα αποκαλύψει την πολιτική της κυβέρνησης η οποία θα λειτουργήσει ως κίνητρο στους διστακτικούς και αναποφάσιστους ψηφοφόρους να οργανωθούν στον <b>ΣΥΡΙΖΑ</b>.</p>
      <p>Από την άλλη το τόσο μεγάλο χρονικό διάστημα δεν αποκλείεται να εντείνει τα κλίμα εσωστρέφειας και καχυποψίας μέσα στο κόμμα της αξιωματικής αντιπολίτευσης καθώς οι δυο πλευρές –οι προεδρικοί και οι κομματικοί- επιδιώκουν να κερδίσουν έδαφος εν όψη του συνεδρίου.</p>
      <p>Είναι χαρακτηριστικό άλλωστε ότι οι <b>53</b> με ένα ακόμα κείμενο τους κάνουν αυτοκριτική για “υποτονική και αμήχανη” πολλές φορές μετεκλογική στάση του ΣΥΡΙΖΑ, που είναι λανθασμένα εστιασμένη στα σκάνδαλα του παρελθόντος.</p>
      <p>
        <i>Click4more: <a href="https://www.newsit.gr/politikh/syriza-oxi-stin-allagi-onomatos-apo-tous-53/2919620/"><b>«Όχι» στην αλλαγή ονόματος από τους 53</b></a></i>
      </p>
      <p>Παράλληλα, ζητούν να γίνει “σοβαρός και οργανωμένος απολογισμός” και τάσσονται κατά οποιασδήποτε αλλαγής η συμπλήρωσης του ονόματος του κόμματος διότι “μπορεί να δημιουργήσει συγχύσεις”.</p>
      <p>Στελέχη της Κουμουνδούρου σχολιάζοντας το κείμενο αυτό λένε ότι οι αναφορές δεν έχουν στόχο την εσωκομματική αντιπαράθεση αλλά την εποικοδομητική κριτική ενόψει των εσωκομματικών εξελίξεων.</p>
      <p>Ο <b>Αλέξης Τσίπρας</b> εμφανίζεται πάντως να ακροβατεί ανάμεσα στις δύο τάσεις που υπάρχουν στο κόμμα του. Στη συνέντευξη που έδωσε στον τηλεοπτικό σταθμό OPEN εμφανίστηκε να κρατά ίσες αποστάσεις και από τις δύο πλευρές- τους προεδρικούς και τους κομματικούς- καθώς τα όσα ανέφερε για το πώς πρέπει να δημιουργηθεί το νέο κόμμα βρίσκονται πολύ κοντά στις απόψεις που έχει εκφράσει κατά καιρούς ο Πάνος Σκουρλέτης ενώ παράλληλα έδωσε και το ιδεολογικό στίγμα του νέου ΣΥΡΙΖΑ το οποίο βρίσκεται πιο κοντά σε αυτό που θέλει η προεδρική ομάδα.</p>
      <p>Για το θέμα της διεύρυνσης ο Αλέξης Τσίπρα είπε στη συνέντευξη που έδωσε στο OPEN: «Διαφωνώ κάθετα με το μοντέλο ανοιχτή βάση “μπάτε σκύλοι αλέστε”. Όταν η βάση θα έχει προσδιοριστεί, όταν τα μέλη θα είναι τα συγκεκριμένα μέλη, τότε είναι ένα αίτημα το οποίο εγώ το βλέπω με συμπάθεια- διότι βρισκόμαστε σε μια περίοδο όπου πρέπει να βαθύνουμε την εσωκομματική δημοκρατία και να δώσουμε και την αίσθηση σε όσους συμμετέχουν στην κομματική διαδικασία ότι δεν τους θέλουμε απλά χειροκροτητές και ψηφοφόρους, αλλά συνδιαμορφωτές».</p>
      <p>Αναφερόμενος στην εκλογή του από τη βάση, ο πρόεδρος του ΣΥΡΙΖΑ επεσήμανε ότι «το ότι δεν χρειάζομαι τέτοιου τύπου νομιμοποίηση είναι δεδομένο. Εγώ διαφώνησα με ένα μοντέλο εκλογής από μια βάση απροσδιόριστη. Δεν πιστεύω ότι είναι καλό για την κομματική δημοκρατία που είναι στοιχείο και της δημοκρατίας του πολιτικού μας συστήματος, διότι όταν έχουμε κόμματα που είναι αντιδημοκρατικά ή αυταρχικά είναι το πολιτικό σύστημα στρεβλό, δεν είναι καλό πράγμα να λες “ανοίξαμε και σας περιμένουμε” και να πηγαίνουν να ψηφίζουν ψηφοφόροι άλλων κομμάτων για τον πρόεδρο του άλλου κόμματος, όπως συνέβη».</p>
      <p>Παράλληλα ο πρόεδρος της αξιωματικής αντιπολίτευσης έδωσε το στίγμα που θα έχει το νέο κόμμα αναφερόμενος ακόμα και στην σοσιαλδημοκρατική αριστερά αν και γνωρίζει πολύ καλά ότι πολλά κομματικά στελέχη διαφωνούν με αυτή την προοπτική.</p>
      <p>«Εγώ πιστεύω ότι ο ΣΥΡΙΖΑ είναι ένα κόμμα εν κινήσει, όπου έχει ξεκινήσει από το χώρο της ριζοσπαστικής Αριστεράς ως ένα κόμμα διαμαρτυρίας και σήμερα έχει γίνει η κυβερνώσα Αριστερά και ένα κόμμα πρότυπο για την Αριστερά σε όλη την Ευρώπη -και για τη Σοσιαλδημοκρατική Αριστερά και για τη Ριζοσπαστική Αριστερά» είπε ο πρόεδρος του ΣΥΡΙΖΑ και πρόσθεσε: «από εκεί και πέρα τα κόμματα τα οποία είναι ανοιχτά και είναι εν κινήσει, αφήνουν όλα τα δεδομένα ανοιχτά να τα αποφασίζουν, ενσωματώνοντας τα γεγονότα και τις τρέχουσες διεργασίες».</p>
    </article>
  </body>
</html>