<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/21/gefsignostis/trigona-panoramatos/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-21T06:00:43+00:00"/>
    <meta property="og:title" content="Τρίγωνα Πανοράματος"/>
    <meta property="og:description" content="Φτιάχνουμε μόνοι μας στο σπίτι το παραδοσιακό γλυκό της Θεσσαλονίκης."/>
  </head>
  <body>
    <article>
      <h1>Τρίγωνα Πανοράματος</h1>
      <h2>Φτιάχνουμε μόνοι μας στο σπίτι το παραδοσιακό γλυκό της Θεσσαλονίκης.</h2>
      <address><time datetime="2019-11-21T06:00:43+00:00">21 Nov 2019, 06:00</time> by <a rel="author">Γιώργος Λέκκας</a></address>
      <p>
        <a href="https://www.in.gr/2019/11/21/greece/eksarxeia-ta-eksi-ypo-katalipsi-ktiria-pou-thelei-na-ekkenosei-el/">Εξάρχεια : Τα έξι υπό κατάληψη κτίρια που θέλει να εκκενώσει η ΕΛ.ΑΣ.</a>
      </p>
      <p>
        <b>Προετοιμασία-παρασκευή 1 ώρα, Ψήσιμο 30′</b>
      </p>
      <p>
        <b>Υλικά (για 36-42 τρίγωνα)</b>
      </p>
      <p>
        <b>Για το σιρόπι</b>
      </p>
      <p>400 γρ. ζάχαρη</p>
      <p>300 γρ. νερό</p>
      <p>Λίγες σταγόνες χυμός λεμονιού</p>
      <p>
        <b>Για την κρέμα</b>
      </p>
      <p>1 λίτρο φρέσκο γάλα, πλήρες</p>
      <p>4 κρόκοι αβγών</p>
      <p>300 γρ. ζάχαρη</p>
      <p>2 κάψουλες βανίλιας (βανιλίνη)</p>
      <p>150 γρ. αλεύρι για όλες τις χρήσεις</p>
      <p>100 γρ. κορν φλάουρ</p>
      <p>200 γρ. βούτυρο σε θερμοκρασία δωματίου</p>
      <p>
        <b>Για το φύλλο</b>
      </p>
      <p>1 πακέτο φύλλο κρούστας για γλυκά</p>
      <p>250 γρ. βούτυρο λιωμένο</p>
      <p>Φιστίκια Αιγίνης ή αμύγδαλα, τριμμένα (για πασπάλισμα)</p>
      <p>
        <b>Διαδικασία</b>
      </p>
      <p><b>Σιρόπι:</b> Ρίχνουμε όλα τα υλικά σε μια κατσαρόλα και τοποθετούμε σε δυνατή φωτιά. Αφού κοχλάσει το μείγμα, το αφήνουμε να βράσει για 4 λεπτά.</p>
      <p><b>Κρέμα:</b> Ρίχνουμε 800 ml από το γάλα σε μια κατσαρόλα και τη βάζουμε σε μέτρια φωτιά. Ρίχνουμε σε ένα μπολ τους κρόκους, τη ζάχαρη, το υπόλοιπο γάλα, τη βανίλια, το αλεύρι και το κορν φλάουρ και ανακατεύουμε με έναν αβγοδάρτη μέχρι να ομογενοποιηθούν. Αποσύρουμε το γάλα από τη φωτιά όταν έχει ζεσταθεί, αλλά πριν κοχλάσει. Αδειάζουμε στην κατσαρόλα σιγά-σιγά (για να μην κόψουν τα αβγά) το μείγμα των αβγών, ανακατεύοντας συνεχώς με τον αβγοδάρτη. Τοποθετούμε την κατσαρόλα σε μέτρια φωτιά και ανακατεύουμε μέχρι να δέσει η κρέμα, 3-4 λεπτά.</p>
      <p>Αποσύρουμε από τη φωτιά και αδειάζουμε την κρέμα σε ένα βαθύ ταψί ή μπολ. Σκεπάζουμε την κρέμα με μεμβράνη έτσι ώστε να εφάπτεται με την επιφάνειά της. Αφήνουμε να κρυώσει για περίπου 30 λεπτά και τη μεταφέρουμε στο ψυγείο για 3 ώρες. Σε αυτή τη φάση μπορεί να διατηρηθεί για 3 ημέρες στο ψυγείο. Οταν πρόκειται να τη χρησιμοποιήσουμε την ανακατεύουμε με έναν αβγοδάρτη για να αφρατέψει.</p>
      <p><b>Φύλλα:</b> Προθερμαίνουμε τον φούρνο στους 170°C.</p>
      <p>Ανοίγουμε τα φύλλα πάνω στον πάγκο εργασίας μας και τα κόβουμε κατά μήκος της μακριάς τους πλευράς σε 3 λωρίδες. Παίρνουμε μια λωρίδα φύλλου και τη βουτυρώνουμε καλά με ένα πινέλο. Βάζουμε από πάνω της άλλη μία λωρίδα και την αλείφουμε και αυτήν με βούτυρο. Διπλώνουμε σε τρίγωνο. Κόβουμε το τρίγωνο στη μέση ώστε να έχουμε 2 τρίγωνα, φροντίζοντας να μην πατάμε πολύ τα φύλλα και κολλήσουν μεταξύ τους. Βάζουμε στο άνοιγμά τους (στη σχισμή) ένα κομμάτι λαδόκολλα τσαλακωμένη σε μπάλα. Συνεχίζουμε την ίδια διαδικασία μέχρι να μας τελειώσουν τα φύλλα. Ντύνουμε ένα ταψί με λαδόκολλα και βάζουμε πάνω τα τρίγωνα. Τα ραντίζουμε με λιωμένο βούτυρο.</p>
      <p>Τα ψήνουμε για 25-30 λεπτά, μέχρι να ροδίσουν. Βγάζουμε τα χαρτάκια. Βουτάμε τα τρίγωνα στο σιρόπι για μερικά δευτερόλεπτα ώστε να σιροπιαστούν αλλά να παραμείνουν τραγανά. Τα βγάζουμε με μια τρυπητή κουτάλα και τα αφήνουμε πάνω σε μια σχάρα με ποδαράκι για να στραγγίξουν.</p>
      <p>Βάζουμε την κρέμα σε κορνέ και γεμίζουμε τα τρίγωνα. Αν θέλουμε, πασπαλίζουμε την κρέμα με τριμμένο αμύγδαλο ή φιστίκι.</p>
      <p><b>Tip:</b> Αν θέλουμε πιο αφράτη κρέμα ενσωματώνουμε 200 ml σαντιγί αφού τη βγάλουμε από το ψυγείο.</p>
      <p>
        <a href="https://www.tovima.gr/2019/11/21/finance/ethniko-sxedio-gia-tin-energeia-ependyseis-34-dis-eyro-se-10-imeres-i-diavouleysi/">Εθνικό σχέδιο για την ενέργεια : Επενδύσεις 34 δισ. ευρώ – Σε 10 ημέρες η διαβούλευση</a>
      </p>
    </article>
  </body>
</html>