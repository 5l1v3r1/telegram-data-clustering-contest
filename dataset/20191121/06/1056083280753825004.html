<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019422/%D8%A8%D8%A7%D8%B2%D8%AF%DB%8C%D8%AF-%DB%B2%DB%B7%DB%B8-%D9%87%D8%B2%D8%A7%D8%B1-%D9%86%D9%81%D8%B1-%D8%A7%D8%B2-%DB%8C%D8%A7%D8%AF%D9%85%D8%A7%D9%86-%D9%87%D8%A7-%D9%88-%D9%85%D9%86%D8%A7%D8%B7%D9%82-%D8%B9%D9%85%D9%84%DB%8C%D8%A7%D8%AA%DB%8C-%D8%AF%D9%81%D8%A7%D8%B9-%D9%85%D9%82%D8%AF%D8%B3-%DA%A9%D8%B1%D9%85%D8%A7%D9%86%D8%B4%D8%A7%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-21T06:15:33+00:00"/>
    <meta property="og:title" content="بازدید ۲۷۸ هزار نفر از یادمان‌ها و مناطق عملیاتی دفاع مقدس کرمانشاه"/>
    <meta property="og:description" content="ایسنا/کرمانشاه معاون هماهنگ‌کننده سپاه نبی اکرم(ص) استان کرمانشاه از بازدید ۲۷۸ هزار نفر از یادمان‌ها و مناطق عملیاتی دفاع مقدس استان از ابتدای سال راهیان نور تاکنون خبر داد."/>
  </head>
  <body>
    <article>
      <h1>بازدید ۲۷۸ هزار نفر از یادمان‌ها و مناطق عملیاتی دفاع مقدس کرمانشاه</h1>
      <address><time datetime="2019-11-21T06:15:33+00:00">21 Nov 2019, 06:15</time> by <a rel="author">زهرا مرادی</a></address>
      <p>ایسنا/کرمانشاه معاون هماهنگ‌کننده سپاه نبی اکرم(ص) استان کرمانشاه از بازدید ۲۷۸ هزار نفر از یادمان‌ها و مناطق عملیاتی دفاع مقدس استان از ابتدای سال راهیان نور تاکنون خبر داد.</p>
      <p>مجتبی بیاتی در جمع خبرنگاران با اشاره به آغاز سال راهیان نور کشور از اردیبهشت ماه و همزمان با سالروز عملیات بازی دراز، اظهار کرد: امسال این مراسم با حضور بیش از ۲۹ هزار نفری مردم که بیش از ۱۰ هزار نفر آنها از دیگر استانهای کشور آمده بودند، برگزار شد.</p>
      <p>بیاتی گفت: از ابتدای سال راهیان نور تاکنون ۲۷۸ هزار نفر در قالب کاروانهای راهیان نور دانش آموزی، دانشجویی، خانوادگی و خودجوش از یادمان ها و مناطق عملیاتی دفاع مقدس در استان کرمانشاه بازدید کرده‌اند.</p>
      <p>معاون هماهنگ کننده سپاه نبی اکرم(ص) استان کرمانشاه سپس با اشاره اعزام ۶۴۱۱ نفر دانش آموز دختر به اردوهای راهیان نور غرب کشور در استان کرمانشاه از ابتدای سال تحصیلی جدید تاکنون گفت: برای اعزام حدود هفت هزار دانش آموز پسر نیز برنامه‌ریزی شده است.</p>
      <p>بیاتی ادامه داد: امسال همچنین ۲۵ هزار و ۹۲۳ دانش آموز از استانهای گیلان، همدان، چهارمحال و بختیاری و تهران به مناطق عملیاتی دفاع مقدس در استان کرمانشاه اعزام شده‌اند که پیش بینی می شود این آمار به ۵۰ هزار نفر برسد.</p>
      <p>وی با اشاره به برگزاری رزم نمایش با افلاکیان به مدت ۴۵ شب در استان گفت: این ویژه برنامه در صورت مساعد بودن شرایط جوی برای کاروان های راهیان نور ادامه پیدا خواهد کرد.</p>
      <p>معاون هماهنگ کننده سپاه نبی اکرم(ص) استان کرمانشاه در ادامه اشاره ای هم به اجرای طرح مقابله با آسیب‌های اجتماعی در ۲۰ محله در کرمانشاه در قالب طرح کرامت داشت و ابراز امیدواری کرد: اجرای این طرح ها بتواند در کاهش آسیب‌های اجتماعی در سطح جامعه مفید واقع شود.</p>
      <p>انتهای پیام</p>
    </article>
  </body>
</html>