<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/21/society/mponous-syntaksis-meta-ta-30-xronia-ergasias-ti-fernei-to-neo-asfalistiko/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-21T06:55:01+00:00"/>
    <meta property="og:title" content="«Μπόνους» σύνταξης μετά τα 30 χρόνια εργασίας – Τι φέρνει το νέο Ασφαλιστικό"/>
    <meta property="og:description" content="Αυξάνονται από 8% έως 10% μετά την 30ετία τα ποσοστά αναπλήρωσης για τις νέες κύριες συντάξεις - Ποιοι οι κερδισμένοι"/>
  </head>
  <body>
    <article>
      <h1>«Μπόνους» σύνταξης μετά τα 30 χρόνια εργασίας – Τι φέρνει το νέο Ασφαλιστικό</h1>
      <h2>Αυξάνονται από 8% έως 10% μετά την 30ετία τα ποσοστά αναπλήρωσης για τις νέες κύριες συντάξεις – Ποιοι οι κερδισμένοι</h2>
      <address><time datetime="2019-11-21T06:55:01+00:00">21 Nov 2019, 06:55</time> by <a rel="author">Γεωργάκης Ηλίας</a></address>
      <p>Κλείδωσαν τα 30 συντάξιμα χρόνια ως βάση για την αύξηση της ανταποδοτικότητας των συντάξεων. Οσοι έχουν πάνω από 30 συντάξιμα χρόνια θα έχουν «μπόνους» στη σύνταξή τους και μάλιστα με αναδρομική ισχύ από 4/10/2019.</p>
      <p>Σύμφωνα με ασφαλείς πληροφορίες των «ΝΕΩΝ», το σενάριο που επιλέγεται είναι να αυξηθούν οι σημερινοί συντελεστές του νόμου Κατρούγκαλου κατά 8%-10% μετά τα 30 έτη ασφάλισης, όπου και παρατηρούνται οι μεγαλύτερες μειώσεις συντάξεων ανεξαρτήτως μισθού, σε σχέση με τα ποσά συντάξεων πριν από τον νόμο 4387/2016. Η αύξηση θα είναι κλιμακωτή όσο αυξάνονται τα συντάξιμα έτη. Στο τραπέζι βρίσκεται και η αύξηση της εθνικής σύνταξης, πάντα για όσους έχουν πάνω από 30 έτη ασφάλισης.</p>
      <p>
        <a href="https://www.in.gr/2019/11/21/economy/syntaksi-poioi-dimosioi-ypalliloi-vgainoun-noritera-se-syntaksi/">Σύνταξη : Ποιοι δημόσιοι υπάλληλοι βγαίνουν νωρίτερα σε σύνταξη</a>
      </p>
      <p>Επισημαίνεται ότι το τελικό σχέδιο – το οποίο θα επιλεγεί μέχρι το τέλος του χρόνου – θα βασιστεί σε οικονομική μελέτη από την Εθνική Αναλογιστική Αρχή, η οποία θα αποτυπώνει τα βασικά σενάρια με τους νέους συντελεστές και τις επιπτώσεις (δαπάνη) που προκαλούν στο ασφαλιστικό σύστημα. Το νέο ασφαλιστικό νομοσχέδιο ετοιμάζεται από το υπουργείο Εργασίας με στόχο να κατατεθεί στις αρχές Ιανουαρίου. Τα αναδρομικά τόσο στις κύριες όσο και στις επικουρικές συντάξεις θα δοθούν με έναρξη την 4η Οκτωβρίου 2019, ημέρα δημοσίευσης των αποφάσεων του ΣτΕ, ενώ εκτιμάται ότι θα καταβληθούν Φεβρουάριο ή Μάρτιο.</p>
      <p>Ετσι, με τα ως τώρα δεδομένα και τα υπό επεξεργασία νέα ποσοστά αναπλήρωσης, κερδισμένοι βγαίνουν όσοι έχουν πάνω 30 χρόνια εργασίας και ακόμη περισσότερο όσοι έχουν 35 έτη και αποδοχές άνω των 1.700 ευρώ.</p>
      <p>Τονίζεται πάντως ότι ωφελημένοι, είτε με αύξηση σύνταξης είτε με μείωση και μηδενισμό της προσωπικής διαφοράς, βγαίνουν και 2 εκατ. παλαιοί συνταξιούχοι (πριν από τον νόμο 4387/2016) διότι οι συντάξεις τους θα επανυπολογιστούν ξανά με τα νέα ποσοστά αναπλήρωσης και θα πάρουν μεγαλύτερα ποσά από αυτά που έβγαλε ο επανυπολογισμός των συντάξεών τους με τα ποσοστά του νόμου Κατρούγκαλου που καταργούνται με την απόφαση του ΣτΕ.</p>
      <p>Οσον αφορά τις εκκρεμείς κύριες συντάξεις, έρχονται αυξήσεις δύο ταχυτήτων. Σύμφωνα με τα στοιχεία του ΕΦΚΑ, σήμερα εκκρεμούν 189.851 κύριες συντάξεις. Η δημοσίευση των αποφάσεων του ΣτΕ στις 4 του περασμένου Οκτωβρίου τράβηξε μια διαχωριστική γραμμή και για τις εκκρεμείς συντάξεις, τουλάχιστον για όσους έχουν αποχωρήσει με περισσότερα από 30 έτη ασφάλισης.</p>
      <p>Τα αναδρομικά των εν λόγω συντάξεων που θα εκδοθούν στο προσεχές μέλλον πρέπει να υπολογιστούν με διπλό τρόπο:</p>
      <p>Για την περίοδο από την υποβολή της αίτησης συνταξιοδότησης και μέχρι τις 4 Οκτωβρίου 2019, τα αναδρομικά της σύνταξης πρέπει να υπολογιστούν με τα παλαιά ποσοστά αναπλήρωσης του νόμου Κατρούγκαλου του 2016.<br/>Για την περίοδο από τις 4η Οκτωβρίου και μέχρι την έκδοση της οριστικής συνταξιοδοτικής απόφασης, τα αναδρομικά της σύνταξης πρέπει να υπολογιστούν με τα νέα ποσοστά αναπλήρωσης, τα οποία αναμένεται να θεσμοθετηθούν τον ερχόμενο Ιανουάριο.</p>
      <h4>Τo παράδειγμα</h4>
      <p>Το Συμβούλιο της Επικρατείας, πάντως, στην ετυμηγορία του φωτογράφισε κάποιες από τις αυξήσεις στα ποσοστά αναπλήρωσης, φέρνοντας το παράδειγμα της 40ετίας. Στο επίμαχο απόσπασμα της υπ. αριθμόν 1891/2019 απόφασής του αναφέρει ότι το σύστημα Κατρούγκαλου δεν είναι ανταποδοτικό, γιατί στα 40 χρόνια το ποσοστό αναπλήρωσης της ανταποδοτικής σύνταξης είναι στα 42,8% του μισθού και υπολείπεται σημαντικά από το 50% των αποδοχών των ασφαλισμένων.<br/>Είπε δηλαδή ότι ένας ασφαλισμένος με μισθό 2.000 ευρώ και με ποσοστά 42,8% από τον νόμο Κατρούγκαλου παίρνει 856 ευρώ ανταποδοτική σύνταξη και 1.240 ευρώ συνολικά με την εθνική σύνταξη των 384 ευρώ, ενώ θα έπρεπε να έχει ανταποδοτική σύνταξη ίση με το 50% των αποδοχών του, δηλαδή 1.000 ευρώ, και με τα 384 ευρώ της εθνικής να παίρνει 1.384 ευρώ σύνταξη. Με το νέο σύστημα δηλαδή θα πρέπει να πάρει 144 ευρώ περισσότερα στη σύνταξη.</p>
      <h3>Οι επικουρικές</h3>
      <p>Οσον αφορά τις επικουρικές, περίπου 450.000 επικουρικές συντάξεις, όπως ο ίδιος ο υπουργός Εργασίας Γιάννης Βρούτσης έχει δηλώσει, θα αυξηθούν κατά μέσο όρο 30%. Συνολικά το πλήθος των καταβαλλόμενων επικουρικών συντάξεων ανέρχεται σε 1,2 εκατομμύρια. Συνεπώς μία στις τρεις επικουρικές συντάξεις θα δει αύξηση.<br/>Οι αυξήσεις αυτές θα δοθούν στις αρχές του επόμενου έτους, αλλά θα έχουν αναδρομική ισχύ από τον Οκτώβριο. Ειδικότερα την ημερομηνία που θα ψηφιστεί ο νέος ασφαλιστικός νόμος (εκτιμάται ότι θα ψηφιστεί τον Ιανουάριο 2020) θα γίνει από το ΕΤΕΑΕΠ η τρέχουσα καταβολή των νέων αυξημένων επικουρικών και θα ακολουθήσει και η αναδρομική καταβολή (από 4/10/2019) χωρίς να απαιτείται η προσφυγή σε δικηγόρους και σε αγωγές.</p>
      <p>
        <a href="https://www.tovima.gr/2019/11/21/opinions/ena-pragmatika-kalo-neo/">Ενα πραγματικά καλό νέο!</a>
      </p>
    </article>
  </body>
</html>