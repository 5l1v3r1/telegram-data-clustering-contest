<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2822469-turecka-policia-zatrimala-spivrobitnika-posolstva-nimeccini-pidozrue-u-spigunstvi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T06:37:00+00:00"/>
    <meta property="og:title" content="Турецька поліція затримала співробітника посольства Німеччини — підозрює у шпигунстві"/>
    <meta property="og:description" content="Турецька поліція затримала співробітника німецького посольства, якого звинувачують у шпигунстві."/>
  </head>
  <body>
    <article>
      <h1>Турецька поліція затримала співробітника посольства Німеччини — підозрює у шпигунстві</h1>
      <h2>Турецька поліція затримала співробітника німецького посольства, якого звинувачують у шпигунстві.</h2>
      <address>
        <time datetime="2019-11-21T06:37:00+00:00">21 Nov 2019, 06:37</time>
      </address>
      <p>Про це повідомляє <a href="https://intelnews.org/2019/11/21/01-2672/">Intelnews</a>.</p>
      <p>"Турецька влада затримала адвоката, який працює в посольстві Німеччини в Анкарі, за звинуваченням у шпигунстві, що ще більше ускладнює й без того напружені відносини між двома державами — союзниками по НАТО", - йдеться у повідомленні.</p>
      <p>Зазначається, що адвокат був найнятий німецьким посольством для отримання інформації про турецьких громадян, які подавали заяви на отримання притулку в Німеччині. Німецькі органи регулярно надавали адвокату інформацію стосовно заявників. Потім адвокат уточнював у турецькій поліції, чи заявники мали незавершені кримінальні справи та не були у розшуку, не брали участі у злочинній діяльності. Посольство Німеччини направляло інформацію, зібрану адвокатом, до Федерального управління з питань міграції та біженців Німеччини, яке затверджувало або відхиляло запити турецьких громадян про надання притулку.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2814775-ekspolkovnika-armii-avstrii-zvinuvacuut-u-spigunstvi-na-rf.html">Експолковника армії Австрії звинувачують у шпигунстві на РФ</a>
      </blockquote>
      <p>Після арешту адвоката німецька влада висловила стурбованість тим, що уряд Туреччини вилучив інформацію про щонайменше 50 турецьких претендентів на отримання політичного притулку в Німеччині. Деякі з цих заявників, як повідомляється, є членами переслідуваної в Туреччині курдської меншини. Інші є ймовірними прихильниками Фетхуллаха Гюлена, колишнього політичного союзника президента Туреччини Реджепа Таїпа Ердогана, якого Туреччина звинувачує в тому, що він організував невдалий військовий переворот 2016 року проти правління Ердогана.</p>
      <p>Адвоката затримали ще у вересні, але відомо про це стало лише 20 листопада.</p>
    </article>
  </body>
</html>