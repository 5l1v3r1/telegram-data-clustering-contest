<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-morskyi-sud-sluhannya/30284002.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T06:45:05+00:00"/>
    <meta property="og:title" content="Україна проти Росії: у четвер заплановані перші слухання Морського суду ООН"/>
    <meta property="og:description" content="У четвер, 21 листопада, в Гаазі відбудуться перші слухання арбітражного трибуналу у справі України проти Росії про порушення імунітету трьох українських військово-морських суден і 24 членів їх екіпажі"/>
  </head>
  <body>
    <article>
      <h1>Україна проти Росії: у четвер заплановані перші слухання Морського суду ООН</h1>
      <address>
        <time datetime="2019-11-21T06:45:05+00:00">21 Nov 2019, 06:45</time>
      </address>
      <p>У четвер, 21 листопада, в Гаазі відбудуться перші слухання арбітражного трибуналу у справі України проти Росії про порушення імунітету трьох українських військово-морських суден і 24 членів їх екіпажів Конвенції ООН з морського права.</p>
      <p>Як повідомляла заступник міністра закордонних справ України Олена Зеркаль, перші слухання будуть процесуальними.</p>
      <p>Зеркаль повідомляла, що після цих слухань <a href="https://www.radiosvoboda.org/a/news-zerkal-pojasnyla-prychyny-vidstavky/30282347.html">має намір піти у відставку</a>.</p>
      <p>Росія <a href="https://www.radiosvoboda.org/a/29620112.html">захопила три кораблі</a> ВМС України і 24 українських військовослужбовців – моряків і працівників СБУ – 25 листопада 2018 року неподалік Керченської протоки з застосуванням зброї в міжнародних водах, що за міжнародним правом визнається як акт агресії.</p>
      <p>Москва відмовилася визнавати за захопленими статус військовополонених і намагалася судити їх за кримінальними статтями на кшталт «незаконного перетину російського кордону».</p>
      <p>Міжнародний трибунал із морського права наказав Росії негайно звільнити військових і повернути кораблі. Москва відмовилася це зробити.</p>
      <p>Моряків урешті передали Україні не за рішенням трибуналу, а в рамках <a href="https://www.radiosvoboda.org/a/news-spysok-zvilnenykh-rosieu-ukraintsiv/30151572.html">обміну утримуваними</a>. При цьому Росія <a href="https://www.radiosvoboda.org/a/news-moriaky-kvartyry-odesa/30195651.html">відпустила моряків </a>формально під «особисте зобов’язання» за першим викликом з’явитися до Росії на суд над ними у справі, яку там так і не закрили.</p>
      <p>18 листопада Росія передала Україні затримані біля Керченської протоки кораблі. 20 листопада <a href="https://www.radiosvoboda.org/a/news-kater-povernennia/30283027.html">вони прибули у порт Очаків</a>.</p>
    </article>
  </body>
</html>