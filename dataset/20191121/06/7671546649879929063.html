<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914613"/>
    <meta property="og:site_name" content="Dnevnik"/>
    <meta property="article:published_time" content="2019-11-21T06:00:00+00:00"/>
    <meta property="og:title" content="Kokedama: Trend rastline v mahovi krogli"/>
    <meta property="og:description" content="Umetnost kokedame – “mahove krogle” je v zadnjem času znova našla prostor v sodobno opremljenem domu. Osnovna oblika temelji na gmoti zemlje, v katero vstavimo zeleno rastlinje, kot je praprot, bambus ali celo bršljan."/>
  </head>
  <body>
    <article>
      <h1>Kokedama: Trend rastline v mahovi krogli</h1>
      <address><time datetime="2019-11-21T06:00:00+00:00">21 Nov 2019, 06:00</time> by <a rel="author">Vesna Levičnik</a></address>
      <p>
        <b>Umetnost kokedame – “mahove krogle” je v zadnjem času znova našla prostor v sodobno opremljenem domu. Osnovna oblika temelji na gmoti zemlje, v katero vstavimo zeleno rastlinje, kot je praprot, bambus ali celo bršljan.</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/20/1221993.jpg"/>
          <figcaption>
            <cite>Foto: iStock</cite>
          </figcaption>
        </figure>
        <figure>
          <img src="https://www.dnevnik.si/i/ag/2019/11/20/1221994.jpg"/>
          <figcaption>Vrvico večkrat ovijemo okoli krogle, da se mah poveže z zemljo in glino.<cite>Foto: iStock</cite></figcaption>
        </figure>
      </slideshow>
      <p>V naše domove se počasi vračajo manj znane, pa vendar izredno atraktivne obešanke, ki obogatijo in okrasijo prazne stene ali pa visijo z visokih stropov v svetlih prostorih.</p>
      <h3>Izbira pravih lončkov</h3>
      <p>V kakšnem okrasnem lončku bomo gojili viseče rastline, je seveda odločitev posameznika, prav je tudi, da je usklajen s podobo prostora. Ne smemo pozabiti niti na zahtevnost oziroma ustrezne rastne razmere, ki jih rastlina ima. Keramični lončki so boljši za rastline, ki potrebujejo bolj vlažna tla, glineni so primernejši za rastline, ki potrebujejo le rahlo vlažno prst. Po drugi strani pa bodo prav v širokih in plitvih loncih lepo uspevale kompaktnejše rastline z večjimi listi. Mednje zagotovo sodi tudi poprovkasta pileja (<i>Pilea peperomioides</i>) iz družine kopriv, bolj znana kot kitajska rastlina denarja. Ker hitro raste, bo ob zalivanju enkrat na teden in v svetlem prostoru brez neposredne sončne svetlobe odlično uspevala. Za rastline, ki tvorijo dolge in nežne poganjke in jih prav zato lahko obesimo višje, da prosto rastejo in pridejo bolj do izraza, pa izberemo ozke in visoke lončke. Kot denimo obešanko <i>Peperomia rotundifolia</i>, slepi žad, za katerega so značilni majhni, okrogli listi ter dolga, tanka in nežna stebla. Če želite nežno, a trpežno visečo rastlino brez robustnih listov, je to odlična izbira.</p>
      <h3>Japonska tradicija kroglic iz prsti in mahu</h3>
      <p>Tudi pri nas je vedno bolj modno gojenje visečih rastlin v nosilcih, pletenih iz vrvi, v stilu makramejev, prav tako v japonskem stilu kokedama, kjer rastline rastejo v kroglici prsti, obdane z mahom. Z malo packanja lahko kroglico iz prsti naredimo tudi sami, izdelek pa lahko brez težav izročimo naprej kot darilo. Tradicionalna japonska umetnost izdelovanja kokedame sloni na skrbno sestavljeni gmoti zemlje, v kateri sta še glina in šotna mahovina, ki zadržuje vlago, kot bi to počela vaza ali lonček. Zemljo s potrebnim substratom in majhno količino gline zmešamo, dobro navlažimo in z obema rokama naredimo ogromno gmoto, ki jo je treba dobro stisniti, da se povežejo vse sestavine, ter oblikujemo kroglo. Nežno vdolbemo prostor za izbrano rožo in jo posadimo v kroglo, nato znova vse skupaj močno stisnemo. Če ocenite, da nalogi ne boste kos, lahko kroglo razpolovite, vmes postavite rože in nato polovici znova združite v celoto. Za kokedamo je najprimernejše, da uporabimo zeleno rastlinje, kot je praprot, bambus ali celo bršljan. Izogibamo pa se rastlin, ki ne uspevajo v vlažni podlagi, torej sukulent in kaktusov. Glineno zemljo popolnoma prekrijemo z mahom. Vrvico večkrat ovijemo okoli krogle, da se mah poveže z zemljo in glino. Ko je krogla čvrsta, odvečno vrvico odrežemo.</p>
      <p>Kroglo lahko obesimo, lahko pa jo postavimo na podstavek iz lesa ali stekla, lično deluje tudi keramika. Nikar kokedame ne postavljajmo v vazo ali lonček. Vsekakor nam bo pri zalivanju prišlo prav razpršilo, saj kokedame ne morete zalivati kot običajno, ker bi v tem primeru mahova krogla hitro razpadla.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042911233/magazin/dom/vrt-in-okolica/da-bodo-sobne-loncnice-uspevale-tudi-pozimi"/>
        <a href="https://www.dnevnik.si/1042897139/magazin/dom/vrt-in-okolica/kako-do-svojih-breskev-in-nektarin"/>
      </related>
    </article>
  </body>
</html>