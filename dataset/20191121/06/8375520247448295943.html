<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/nevidomiy-shumaher-proletiv-po-kijevu-zi-shvidkistyu-288-kmgod--641354.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T06:17:04+00:00"/>
    <meta property="og:title" content="Невідомий «шумахер» пролетів по Києву зі швидкістю 288 км/год"/>
    <meta property="og:description" content="Більшість водіїв перевищують дозволену для зимового періоду швидкість на Столичному шосе"/>
  </head>
  <body>
    <article>
      <h1>Невідомий «шумахер» пролетів по Києву зі швидкістю 288 км/год</h1>
      <address>
        <time datetime="2019-11-21T06:17:04+00:00">21 Nov 2019, 06:17</time>
      </address>
      <h4>Більшість водіїв перевищують дозволену для зимового періоду швидкість на Столичному шосе</h4>
      <p>Електронна система TruSign зафіксувала на Столичному шосе новий антирекорд перевищення швидкості: одна з автівок проїхала зі швидкістю, яку інакше, ніж вбивчою, не назвеш – 288 км/год.</p>
      <p>Сталося це серед білого дня – о 14:32, до того ж у туманну погоду, повідомляє Центр організації дорожнього руху.</p>
      <p>Подібні порушення правил дорожнього руху, що призводять до найтрагічніших наслідків, є регулярними. Статистика засвідчила, що більше половини водіїв перевищують дозволену для зимового періоду швидкість на Столичному шосе.</p>
      <p>Центр організації дорожнього руху звернув увагу Патрульної поліції на кричущі факти порушення ПДР на Столичному шосе.</p>
      <p>Нагадаємо, у Києві на Столичному шосе <a href="https://glavcom.ua/kyiv/news/elektronni-tablo-na-stolichnomu-shose-fiksuyut-shvidkist-avtomobiliv-foto-640602.html">працюють три електронні табло, які вимірюють швидкість та накопичують дані про інтенсивність руху автомобілів.</a></p>
      <p>Як повідомлялося, 18 листопада електронна система TruSign <a href="https://glavcom.ua/kyiv/news/stolichnim-shose-avtomobil-promchavsya-zi-shvidkistyu-222-kmgod-640987.html">зафіксувала на Столичному шосе перевищення швидкості - 222 км/год.</a></p>
      <p>З 1 листопада максимально допустима швидкість руху шляхами Києва становить 50 км/год.</p>
      <p>Обмеження запроваджується на семи столичних автошляхах, де в теплий період дозволялось їхати до 80 км/год:</p>
      <ul>
        <li>просп. Шухевича (від Північного мосту до вул. О. Бальзака)</li>
        <li>вул. Набережно-Рибальська (від Гаванського мосту до вул. Електриків)</li>
        <li>Наддніпрянське шосе</li>
        <li>Набережне шосе (від Поштової площі до Наддніпрянського шосе)</li>
        <li>Столичне шосе (до вул. Академіка Заболотного)</li>
        <li>вул. Саперно-Слобідська (від вул. М. Грінченка до Південного мосту)</li>
        <li>просп. М. Бажана (від Південного мостового переходу до Харківської площі)</li>
      </ul>
      <p>Столична влада <a href="https://glavcom.ua/kyiv/news/u-kijevi-zbilshitsya-perelik-vulic-de-mozhna-rozganyatisya-do-80-kmgod-592425.html">планує розширити перелік доріг, де буде дозволена швидкість руху 80 км/год</a>.</p>
      <related>
        <a href="https://glavcom.ua/news/v-ukrajini-pochav-diyati-zakon-pro-avtokrisla-vse-shcho-potribno-znati-641069.html"/>
        <a href="https://glavcom.ua/kyiv/news/stolichnim-shose-avtomobil-promchavsya-zi-shvidkistyu-222-kmgod-640987.html"/>
        <a href="https://glavcom.ua/news/kilkist-radariv-trucam-na-dorogah-ukrajini-zbilshat-do-115--640888.html"/>
      </related>
    </article>
  </body>
</html>