<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/megszunnek-az-okj-s-kepzesek/187048"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-21T06:30:00+00:00"/>
    <meta property="og:title" content="Megszűnnek az OKJ-s képzések"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Megszűnnek az OKJ-s képzések</mark>
      </h1>
      <address><time datetime="2019-11-21T06:30:00+00:00">21 Nov 2019, 06:30</time> by <a rel="author">BoBe</a></address>
      <p>
        <b>Még most jelentkezzen a kiszemelt OKJ-s képzésre, mert előfordulhat, hogy lecsúszik a kinézett szakmáról. Iskolarendszerben tanítják majd a szakembereket. </b>
        <b>Még most jelentkezzen a kiszemelt OKJ-s képzésre, mert előfordulhat, hogy lecsúszik a kinézett szakmáról. Iskolarendszerben tanítják majd a szakembereket.</b>
      </p>
      <p>Régóta kering a levegőben az OKJ-s képzések átalakítása, ám most már biztos, hogy radikális változásokra kell számítani. Ha tervezte, hogy elsajátít egy plusz szakmát akkor legyen résen és még most jelentkezzen, mert 2021. januárjától már csak a töredéke marad a jelenlegi képzéseknek.</p>
      <blockquote><b>Pincér helyett vendégtéri szakember</b> <br/>Az autószerelő helyett gépjármű-mechatronikai technikus képzésre lehet majd jelentkezni, felszolgáló helyett pedig vendégtéri szakembereket fognak képezni. Kozmetikusnak és fodrásznak pedig alapítványi, állami, vagy egyházi iskolákban lehet majd tanulni, OKJ-s tanfolyamokon nem. Úgy kell ezt elképzelni, hogy a képzések ritkításával szélesebb alapszakmákat határoztak meg, amelyeken belül specializálódhatnak a tanulók. Például aki ápoló szeretne lenni, a szakképző iskolában először választja az ápoló képzést, majd azon belül például az onkológiai szakirányt.</blockquote>
      <p>
        <b>Szakmák tűnnek el</b>
      </p>
      <p>Egyelőre 760 képzésből válogathat kedvére. Ezt a számot csökkenteni fogják 196 alapszakmára. Ezeket nappali tagozaton 3–6 évig kell majd teljesítenie, estin viszont 2–3 év alatt is elvégezheti. Mint azt korábban a Bors megírta, a legfelkapottabb képzések után szinte álomfizetést kaphatnak a végzősök. A CAD-CAM informatikusokra ugyanakkora a kereslet, mint a kétkezi munkásokra, a targoncavezetőkre vagy például az asztalosokra. Rengetegen választják még az ingatlanközvetítést, a boltvezetést vagy a rendezvényszervezést. A felsorolt hiányszakmák egyike sem található meg az új jegyzékben. A megkérdezett szakértők még maguk sem tudják pontosan, hogy milyen formában sajátíthatók majd el pontosan ezek a szakmák.</p>
      <figure>
        <img src="http://media.borsonline.hu/cikk/20/192655/big-lead/650x360/2029994_shutterstock-388630330.jpg"/>
        <figcaption>Az Országgyűlés 119 igen, 40 nem szavazattal és 25 tartózkodással elfogadta a szakképzési törvény teljes átalakítását, amelynek része- ként megszűnik az OKJ, és a szülő kötelessége lesz gyerekét 18 éves koráig vagy egy részszakma megszerzésig taníttatni © Shutterstock</figcaption>
      </figure>
      <blockquote><b>Elfogadják a régit </b><br/>Elfogadják a régit Ne izguljon, a korábban megszerzett szakmai végzettsége nem veszik el, ugyanolyan teljes értékű szakmai bizonyítványnak számít majd. A képzéseket megtekintheti a www.nive.hu internetes oldalon, ahol az Országos Képzési Jegyzék teljes adatbázisát megtalálja.</blockquote>
      <p>
        <b>Vissza az iskolapadba</b>
      </p>
      <p>Jelenleg csak 27 olyan OKJ-s képzés van, amit kötelezően iskolarendszerben kell elsajátítani. A változásokkal az új jegyzékben szereplő 196 alapszakma mindegyikét ilyen módon lehet elvégezni.</p>
      <p>– Akik érettségivel rendelkeznek, azoknak kétéves lesz a képzés, akiknek viszont nincs, azoknak három évet kell az iskolapadban ülniük – mondta el a Borsnak egy felnőttképzéssel foglalkozó vállalat tanfolyamszervezője.</p>
      <p>
        <b>25 év alatt ingyenes</b>
      </p>
      <p>2020. december 31-én indulhatnak az utolsó régi rendszerű képzések, vagyis ez az utolsó időpont arra, hogy például elvégezzen egy rendezvényszervezői képzést, mert aztán megszűnnek. Egyetlen feltételhez van kötve ez a késői dátum, hogy a vizsgákat és a pótvizsgákat legkésőbb 2022. december 31-ig be kell fejeznie. Ezért érdemes minél előbb jelentkeznie, mert az új képzési rendszer miatt rohamos túljelentkezésre számítanak a felnőttképzéssel foglalkozó cégek.</p>
      <p>– Jelenleg 25 év alatt mindenkinek két ingyenes képzés jár, ebből a másodikat csak esti tagozaton lehet elvégezni. Természetesen ez együtt jár azzal, hogy több órán kell részt venniük. Én úgy gondolom, hogy ez az új rendszerben is meg­marad, de egy munkahely mellett nehéz összeegyeztetni a megnövekedett óraszámokat – mondta el a szakember a Borsnak.</p>
      <p>És, hogy mi lesz az erre szakosodott cégekkel, a felnőttképzéseket nyújtó OKJ-s iskolákkal a jövőben? – Egyelőre úgy néz ki, hogy ezeknek a vállalkozásoknak véget ér ez a munka – mondta el a tanfolyamszervező. A jövőben az alapszakmákat ugyanis csak főként állami, vagy egyházi fenntartású szakképző centrumokban lehet majd tanulni.</p>
    </article>
  </body>
</html>