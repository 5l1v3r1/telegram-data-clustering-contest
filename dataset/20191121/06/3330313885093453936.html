<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904565/immers-houdt-zich-in-of-ik-moet-in-laatste-minuut-winnende-tegen-ajax-maken-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-21T06:57:00+00:00"/>
    <meta property="og:title" content="'Als ik dit karakter niet had gehad, dan had ik gewoon bij de amateurs gespeeld'"/>
    <meta property="og:description" content="Lex Immers is met zijn 33 jaar een van de oudere spelers in de Eredivisie. De ADO Den Haag-speler geeft aan zich nog jeugdig te voelen en kijkt terug op een aantal momenten uit zijn carrière, met name tijdens de wedstrijden tegen Ajax. Immers herinnert zich zijn eerste doelpunt voor ADO in het betaalde voetbal, tegen Cambuur Leeuwarden, nog goed. &quot;Het begin van een mooie carrière, nu moet ik hem nog goed afsluiten. Ik ging natuurlijk helemaal uit mijn dak, dit was een jongensdroom om zo te scoren&quot;, begint hij in gesprek met het Algemeen Dagblad. &quot;Ik was toen heel anders dan nu. Zo uitbundig zou ik nu niet meer juichen. Ja, of ik moet in de laatste minuut de winnende tegen Ajax maken.&quot;"/>
  </head>
  <body>
    <article>
      <h1>'Als ik dit karakter niet had gehad, dan had ik gewoon bij de amateurs gespeeld'</h1>
      <address>
        <time datetime="2019-11-21T06:57:00+00:00">21 Nov 2019, 06:57</time>
      </address>
      <p>
        <b>Lex Immers is met zijn 33 jaar een van de oudere spelers in de Eredivisie. De ADO Den Haag-speler geeft aan zich nog jeugdig te voelen en kijkt terug op een aantal momenten uit zijn carrière, met name tijdens de wedstrijden tegen Ajax.</b>
      </p>
      <p>Immers herinnert zich zijn eerste doelpunt voor ADO in het betaalde voetbal, tegen Cambuur Leeuwarden, nog goed. "Het begin van een mooie carrière, nu moet ik hem nog goed afsluiten. Ik ging natuurlijk helemaal uit mijn dak, dit was een jongensdroom om zo te scoren", begint hij in gesprek met het <i>Algemeen Dagblad</i>. "Ik was toen heel anders dan nu. Zo uitbundig zou ik nu niet meer juichen. Ja, of ik moet in de laatste minuut de winnende tegen Ajax maken."</p>
      <p>Immers is blij met de carrière die hij tot nu toe heeft gehad. "Ik snap dat er mensen zijn die zeggen dat ik in mijn handen mag knijpen met zo'n carrière. Dat doe ik ook. Ik ben eigenlijk een voetballer op basis van nooit verzaken en altijd doorgaan. Als ik dit karakter niet had gehad, dan had ik gewoon bij de amateurs gespeeld."</p>
      <p>De middenvelder kreeg gedurende zijn loopbaan veel kritiek en dat deed hem wel wat. "In het begin bij Feyenoord zei Jan Everse dingen over mij, waarvan ik dacht: wie ben jij om dat te zeggen? Als coach ben je overal door het ijs gezakt en dan ga je dingen roepen over andere mensen. Natuurlijk moeten we dingen vergeten, ik heb ook fouten gemaakt in het leven. Zoals toen met Ajax, dat ik dingen geroepen heb."</p>
      <p>"Ik werd er door iedereen over aangesproken. Ik kreeg een boete en moest op gesprek. Ik vond het allemaal overdreven. Ik bedoelde het niet zo. Ik liet me meevoeren in het moment. Jeugdigheid", aldus een schuldbewuste Immers.</p>
    </article>
  </body>
</html>