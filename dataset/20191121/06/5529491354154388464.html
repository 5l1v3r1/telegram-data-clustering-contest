<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/opinioni/vincenzo-vita-opinioni/mediaset-cambia-vita-vincenzo-3119664/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-21T06:00:05+00:00"/>
    <meta property="og:title" content="Mediaset cambia vita"/>
    <meta property="og:description" content="Il presidente Fedele Confalonieri con il gruppo dirigente di Mediaset si è recato a Bruxelles per celebrare il trentennale di ACT, l’associazione europea delle televisioni commerciali. Ma da quando, sul finire degli anni ottanta, fu pensata quella struttura, il mondo è completamente cambiato. In tutti i sensi. A cavallo con gli anni novanta scoppiò la bolla commerciale, santificata dalla legge Mammì dell’epoca. Battaglia frontale a suon di ascolti con la Rai, con tanto di accaparramento dei “divi” alla calciomercato. Pubblicità a go go, interrompendo film e usando i siparietti delle telepromozioni. Il servizio pubblico reagì con il rilancio della terza rete, che attrasse fasce di consumo nuove e sollevò la qualità complessiva.Il fascino indiscreto di “Report”Amazon e i suoi fratelli, le regole valgono per tutti. La politica intervenga Comunque, quella gara costrinse entrambi i protagonisti del duopolio a cercare di darsi un tono. Così, Mediaset faceva scorrere nel flusso il terribile Tg4 di Emilio Fede, ma pure…"/>
  </head>
  <body>
    <article>
      <h1>Mediaset cambia vita</h1>
      <address><time datetime="2019-11-21T06:00:05+00:00">21 Nov 2019, 06:00</time> by <a rel="author">Vincenzo Vita</a></address>
      <figure>
        <img src="https://static.blitzquotidiano.it/wp/wp-content/uploads/2019/11/confalonieri-1.jpg"/>
        <figcaption>Fedele Confalonieri (Foto Ansa)</figcaption>
      </figure>
      <p>Il presidente <b>Fedele Confalonieri</b> con il gruppo dirigente di<b> Mediaset</b> si è recato a Bruxelles per celebrare il trentennale di ACT, l’associazione europea delle televisioni commerciali. Ma da quando, sul finire degli anni ottanta, fu pensata quella struttura, il mondo è completamente cambiato. In tutti i sensi.</p>
      <p>A cavallo con gli anni novanta scoppiò la bolla commerciale, santificata dalla<b> legge Mammì</b> dell’epoca. Battaglia frontale a suon di ascolti con la <b><a href="https://www.blitzquotidiano.it/tv/la-nuova-rai-al-tempo-di-renzi-la-leopolda-1906194/">Rai</a>,</b> con tanto di accaparramento dei “divi” alla calciomercato. Pubblicità a go go, interrompendo film e usando i siparietti delle telepromozioni. Il servizio pubblico reagì con il rilancio della terza rete, che attrasse fasce di consumo nuove e sollevò la qualità complessiva.</p>
      <figure>
        <a href="https://www.blitzquotidiano.it/opinioni/vincenzo-vita-opinioni/fascino-indiscreto-report-3116908/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/opinioni/vincenzo-vita-opinioni/fascino-indiscreto-report-3116908/">
          <img src="https://static.blitzquotidiano.it/wp/wp-content/uploads/2019/11/report-logo-1-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/opinioni/vincenzo-vita-opinioni/fascino-indiscreto-report-3116908/">Il fascino indiscreto di “Report”</a>
      </h3>
      <figure>
        <a href="https://www.blitzquotidiano.it/opinioni/vincenzo-vita-opinioni/amazon-fratelli-regole-politica-3114319/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/opinioni/vincenzo-vita-opinioni/amazon-fratelli-regole-politica-3114319/">
          <img src="https://static.blitzquotidiano.it/wp/wp-content/uploads/2019/11/amazon-ansa-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/opinioni/vincenzo-vita-opinioni/amazon-fratelli-regole-politica-3114319/">Amazon e i suoi fratelli, le regole valgono per tutti. La politica intervenga</a>
      </h3>
      <p>Comunque, quella gara costrinse entrambi i protagonisti del duopolio a cercare di darsi un tono. Così, Mediaset faceva scorrere nel flusso il terribile Tg4 di Emilio Fede, ma pure Italia uno con Carlo Freccero o i programmi di Gregorio Paolini e Michele Santoro.</p>
      <p>Democratico Berlusconi? Tutt’altro. Basti pensare all’orrendo<b> “editto bulgaro” del 2002,</b> che mise alla gogna Enzo Biagi, Daniele Luttazzi e lo stesso Santoro. Però, pur nel fuoco delle vicende giudiziarie e nell’angosciante permanenza del conflitto di interessi, un’idea di televisione si appalesava. Che rimane di tutto quello?</p>
      <p>Confalonieri usa dare la colpa dei mali del mondo agli “Over The Top”, da <b>Google a Facebook,</b> pericolosissimi oligarchi del sistema. Ha solo in parte ragione. Il sommovimento nell’infosfera, il trionfo della rete e delle piattaforme digitali ha reso via via secondario il territorio della<b> televisione generalista.</b> Quest’ultima può decidere di spegnersi lentamente, ovvero di interagire con i giganti mettendosi alla testa di un movimento che costringa la sfera pubblica a pretendere trasparenza degli algoritmi, negoziandone la morfologia. Ciò vale per tutti, ovviamente.</p>
      <p>Il caso di Mediaset merita, però, una specifica riflessione politica. Fintanto che la luce berlusconiana splendeva, i canali di Mediaset reggevano. Se si guarda l’attuale offerta del palinsesto non c’è di che rallegrarsi. A parte il caso molto particolare di <b>Maria De Filippi</b>, che è a sua volta un’azienda che vende programmi, il resto non affascina. La conclamata trasformazione moderata di Rete4 non ha funzionato. Anzi. I talk in voga hanno certamente contribuito al declino elettorale di Forza Italia, portando consensi alla Lega di Salvini. Di quella temperie antica i testimonial in campo rimangono la<b> D’Urso</b> e le televendite?</p>
      <p>Che sia un “naturale” trascinamento della situazione o un accordo in vista di un possibile futuro buio non è dato sapere. Certamente, però, lo stacco tra la televisione edonista dell’epoca e l’urlo populista di oggi è proprio forte. I dati, del resto, parlano chiaro: dal 2010 al 2018 l’ascolto nel prime time è diminuito dal 37,5% al 32% e la raccolta pubblicitaria è passata da 2.866 milioni di euro a 2.112.</p>
      <p>Non per caso Mediaset sta costruendo un progetto europeo (MFE), vale a dire una holding con sede legale in Olanda, con un portafogli incrementato dalle presenze spagnole e dalla partecipazione nella tedesca Prosiebensat. C’è lo scoglio di Vivendi, che dispone di una forte minoranza di blocco.</p>
      <p>La società di Bolloré è in lite giudiziaria da qualche anno, a cominciare dalla vicenda di Mediaset Premium. Sembra che la trattativa sia ormai agli sgoccioli. E c’è da scommettere che si risolverà in un compromesso. Nel capitalismo funziona così: si litiga a insulti e si portano facilmente le carte in tribunale. Quando l’interesse chiama il sereno ritorna, con misurate passioni. E sembra questo il caso.</p>
    </article>
  </body>
</html>