<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/makedonci-in-izraelci-se-upajo"/>
    <meta property="og:site_name" content="Primorske novice"/>
    <meta property="article:published_time" content="2019-11-21T06:00:00+00:00"/>
    <meta property="og:title" content="Makedonci in Izraelci še upajo"/>
    <meta property="og:description" content="Skupinski del kvalifikacij za evropsko prvenstvo 2020 v nogometu ni postregel s presenečenji. Med 20 znanimi udeleženci, ki čakajo na žreb 30. novembra, so dejansko vse nogometne (vele)sile. Končni seznam vseh 24 reprezentanc bo znan po zaključnih turnirjih lige narodov marca prihodnje leto."/>
  </head>
  <body>
    <article>
      <h1>Makedonci in Izraelci še upajo</h1>
      <address><time datetime="2019-11-21T06:00:00+00:00">21 Nov 2019, 06:00</time> by <a rel="author">Aleš Sorta</a></address>
      <p>
        <b>Skupinski del kvalifikacij za evropsko prvenstvo 2020 v nogometu ni postregel s presenečenji. Med 20 znanimi udeleženci, ki čakajo na žreb 30. novembra, so dejansko vse nogometne (vele)sile. Končni seznam vseh 24 reprezentanc bo znan po zaključnih turnirjih lige narodov marca prihodnje leto.</b>
      </p>
      <figure>
        <img src="https://static.primorske.si/foto/highres/gnweb/720598_nogomet.jpg"/>
        <figcaption>Foto: STA</figcaption>
      </figure>
      <p><b>EVROPA</b> &gt; Že ob bežnem pogledu na izbrane vrste, ki se bodo potegovale za preostale štiri vstopnice na evropskem prvenstvu (EP) lahko Slovenija obžaluje razplet skupinskega dela kvalifikacij, še bolj pa razvoj dogodkov v ligi narodov (LN). Dvajset reprezentanc z vozovnico za prvenstvo stare celine bo kmalu začelo izbirati pripravljalne baze in tekmece, s katerimi bodo na začetku prihodnje pomladi izpeljali prvi sklop ogrevalnih dvobojev. Za 16 ekip pa bo tekmovalna napetost od 26. do 31. marca že na vrhuncu, saj se bodo na turnirjih LN potegovale za preostala štiri mesta na EP.</p>
      <h3>Evropska razdrobljenost</h3>
      <p>Slovenija bo žal med 19 preostalimi reprezentancami pod okriljem evropske nogometne zveze, ki v naslednjem letu ne bodo igrale števnih tekem, torej bo v družbi nogometnih obstrancev, kot je Latvija. Možnost za uvrstitev na EP sta iz kvalifikacijske skupine G namreč ohranila tako Severna Makedonija kot Izrael. Makedonci že pred jutrišnjim žrebom zaključnih turnirjev LN poznajo svojega tekmeca. V vročem sosedskem obračunu bodo v izločilnem obračunu gostili Kosovo.</p>
      <blockquote><b>Seznam znanih udeležencev EP:</b><br/>Italija, Belgija, Nemčija, Anglija, Ukrajina, Španija, Francija, Poljska, Švica, Hrvaška, Nizozemska, Rusija, Portugalska, Turčija, Avstrija, Danska, Švedska, Češka, Finska in Wales.</blockquote>
      <p>Obema reprezentancama se ponuja enkratna priložnost za uvrstitev na prvo veliko tekmovanje. Zmagovalka se bo za evropsko vozovnico pomerila z boljšim iz dvoboja Gruzija : Belorusija. V vsakem primeru bomo torej na EP, ki bo med 12. junijem in 12. julijem v dvanajstih mestih oziroma dvanajstih državah, spremljali vsaj dve novinki oziroma novinca. Prek skupinskega dela se je na EP namreč prvič prebila Finska.</p>
      <p>Tretji novinec bi lahko bil Izrael, ki pa bo svojega tekmeca dobil jutri na žrebu. Tako kot Bolgarija, Romunija in Madžarska še ne ve, na katerem turnirju LN bo zaigral in s kom se bo pomeril v polfinalu. Tri od naštetih reprezentanc bodo pristale na A turnirju z Islandijo, četrta pa v skupini C, kjer se bo pomerila s Škotsko. Boljša iz tega para se bo za vozovnico na EP soočila z zmagovalcem dvoboja med Norveško in Srbijo. Znana sta tudi polfinalna obračuna turnirja B. Bosna in Hercegovina bo gostila Severno Irsko, Slovaška pa Republiko Irsko. Na žrebu v Nyonu bodo določili tudi gostitelje finalnih dvobojev.</p>
      <h3>Vse poti vodijo v Rim</h3>
      <p>Če že sistem repasaža za uvrstitev na EP 2020 ni preprost, so še bolj zapletena izhodišča pred žrebom šestih štiričlanskih skupin na zaključnem turnirju prvenstva stare celine. Razpršen bo od Londona, ki bo gostil tudi polfinalna dvoboja in finale, do Bakuja. Prav azerbajdžanska prestolnica si bo z Rimom razdelila skupino A, kjer bo gotovo Italija. Naši zahodni sosedi bodo v večnem mestu 12. junija tudi odprli EP. Sicer pa je pred žrebom 30. novembra v Bukarešti še vrsta določil in omejitev, zavoljo katerih gre počakati na ples kroglic.</p>
      <p>Kakorkoli, naslov bo branila Portugalska s <b>Cristianom Ronaldom</b>, ki je prav v zadnjih kvalifikacijah vpisal 99. zadetek za reprezentanco. Njegov nič manj posebni rojak <b>Jose Mourinho</b> pa je včeraj sprejel četrti trenerski izziv na Otoku. Po Chelseaju (dvakrat) in Manchester Unitedu bo vodil finalista zadnje lige prvakov, londonski Tottenham, ki se je zahvalil <b>Mauriciu Pochettinu</b>. To pa so že klubske teme, ki so medtem znova stopile v ospredje.</p>
    </article>
  </body>
</html>