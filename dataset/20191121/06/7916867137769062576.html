<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134847-dalase-didziausias-warriors-pralaimejimas-per-46-metus-ir-fantastiskas-donciciaus-trigubas-dublis.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-21T06:35:00+00:00"/>
    <meta property="og:title" content="Dalase – didžiausias „Warriors“ pralaimėjimas per 46 metus ir fantastiškas Dončičiaus trigubas dublis"/>
    <meta property="og:description" content="„Golden State Warriors“ (3-13) Nacionalinės krepšinio asociacijos (NBA) rungtynėse Dalase su vietos „Mavericks“ (9-5) vertėsi vos 8 žaidėjų rotacija, o tai lėmė didžiausią klubo pralaimėjimą per pastaruosius 46 metus. Luka Dončičiaus vedami šeimininkai 142:94 (44:16, 30:22, 30:26, 38:30) nušlavė NBA vicečempionus ir iškovojo trečiąją pergalę paeiliui. Tai buvo didžiausias „Warriors“ pralaimėjimas nuo 1973-ųjų, kai patyrė Los ..."/>
  </head>
  <body>
    <article>
      <h1>Dalase – didžiausias „Warriors“ pralaimėjimas per 46 metus ir fantastiškas Dončičiaus trigubas dublis</h1>
      <address>
        <time datetime="2019-11-21T06:35:00+00:00">21 Nov 2019, 06:35</time>
      </address>
      <p>Nuotr.: Reuters - Scanpix</p>
      <figure>
        <a href="https://www.basketnews.lt/paveikslelis-207376-any1000x1000.jpg">
          <img src="https://www.basketnews.lt/paveikslelis-207376-any630x500.jpg"/>
        </a>
      </figure>
      <p>Nuotr. Reuters - Scanpix</p>
      <p>„Golden State Warriors“ (3-13) Nacionalinės krepšinio asociacijos (NBA) rungtynėse Dalase su vietos „Mavericks“ (9-5) vertėsi vos 8 žaidėjų rotacija, o tai lėmė didžiausią klubo pralaimėjimą per pastaruosius 46 metus.</p>
      <p>Luka Dončičiaus vedami šeimininkai <a href="https://www.basketnews.lt/rungtynes/ziureti/83398-dallas-mavericks-golden-state-warriors.html"><b>142:94</b> (44:16, 30:22, 30:26, 38:30)</a> nušlavė NBA vicečempionus ir iškovojo trečiąją pergalę paeiliui.</p>
      <p>Tai buvo didžiausias „Warriors“ pralaimėjimas nuo 1973-ųjų, kai patyrė Los Andželo „Lakers“ sutriuškinimą atkrintamsiose – 70:126.</p>
      <p>„Mavs“ rungtynių likimą išsprendė jau per pirmąsias 12 minučių, kai ketvirtį laimėjo 44:16, o Dončičius per jį įmetė 22 taškus, atkovojo 5 kamuolius ir atliko tiek pat rezultatyvių perdavimų.</p>
      <figure>
        <iframe src="https://www.youtube.com/embed/7Jk-_TKeKks" width="630" height="354" data-service="Youtube" scrolling="no"/>
      </figure>
      <p>Iš viso slovėnas per pirmąją rungtynių pusę pelnė 33 taškus, o šeimininkai tyčiojosi iš savo oponentų – 74:38.</p>
      <p>Po pertraukos Rickas Carlisle'as davė daugiau pasireikšti atsarginiams krepšininkams, tačiau Dončičiui užteko 25 minučių, kad spėtų užfiksuoti jau septintąjį trigubą dublį šį sezoną.</p>
      <p>Antrus metus lygoje žaidžiantis atletas spėjo pelnyti 35 taškus (5/8 dvit., 6/10 trit., 7/8 baud.), atkovoti 10 kamuolių ir atlikti 11 rezultatyvių perdavimų.</p>
      <p>„Mavericks“ šioje dvikovoje užfiksavo klubo pataikytų tritaškių rekordą, kai realizavo 22 tolimus metimus iš 38 bandymų.</p>
      <p>„Warriors“ rungtynėse vertėsi be didžiausių savo žvaigždžių – Klay Thompsono, Stepheno Curry, D'Angelo Russello ir Draymondo Greeno.</p>
      <p>
        <i>„Mavericks“: Luka Dončičius 35 (6/10 trit., 7/8 baud., 10 atk. kam., 11 rez. perd.), Timas Hardaway 20 (4/4 trit.), Jalenas Brunsonas 15, Kristaps Porzingis 14 (10 atk. kam.), Courtney Lee 12, Bobanas Marjanovičius 10.</i>
      </p>
      <p>
        <i>„Warriors“: Ericas Paschallis 22, Ky Bowmanas 16, Alecas Burksas, Jordanas Poole'as, Omaris Spellmanis ir Marquese'as Chrissas po 11.</i>
      </p>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-204144-crop100x150.jpg"/>
      </figure>
      <p><a href="https://www.basketnews.lt/zaidejai/18340-luka-doncic.html">Luka Doncic</a> Taškai: 35 Naudingumas: 43 Atkovoti kamuoliai: 10 Rezultatyvūs perdavimai: 11</p>
    </article>
  </body>
</html>