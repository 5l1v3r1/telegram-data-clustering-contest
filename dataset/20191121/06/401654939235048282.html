<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aajtak.intoday.in/story/no-proposal-waive-agr-penalties-on-telcos-ravi-shankar-prasad-share-market-sensex-nifty-tut-1-1139218.html"/>
    <meta property="og:site_name" content="aajtak.intoday.in"/>
    <meta property="article:published_time" content="2019-11-21T06:28:21+00:00"/>
    <meta property="og:title" content="टेलीकॉम कंपनियों को सरकार ने दी राहत, फिर भी निवेशक निराश क्‍यों?"/>
    <meta property="og:description" content="बीते 4 कारोबारी दिनों से टेलीकॉम इंडस्‍ट्री की दो दिग्‍गज कंपनी वोडाफोन-आइडिया और एयरटेल के शेयर में तेजी देखने को मिल रही थी. इस तेजी पर गुरुवार को अचानक ब्रेक लग गया."/>
  </head>
  <body>
    <article>
      <h1>टेलीकॉम कंपनियों को सरकार ने दी राहत, फिर भी निवेशक निराश क्‍यों?</h1>
      <h2>बीते 4 कारोबारी दिनों से टेलीकॉम इंडस्‍ट्री की दो दिग्‍गज कंपनी वोडाफोन-आइडिया और एयरटेल के शेयर में तेजी देखने को मिल रही थी. इस तेजी पर गुरुवार को अचानक ब्रेक लग गया.</h2>
      <address>
        <time datetime="2019-11-21T06:28:21+00:00">21 Nov 2019, 06:28</time>
      </address>
      <ul>
        <li>सरकार ने स्पेक्ट्रम किस्त का भुगतान 2 साल के लिए टाला</li>
        <li>टेलीकॉम कंपनियों को 42,000 करोड़ की राहत की उम्‍मीद</li>
      </ul>
      <p>वैसे तो केंद्र सरकार ने टेलीकॉम कंपनियों को राहत देते हुए उनके लिए स्पेक्ट्रम किस्त का भुगतान 2 साल के लिए टालने के प्रस्ताव को मंजूरी दे दी है. लेकिन सरकार के इस फैसले के बावजूद टेलीकॉम कंपनियों के निवेशकों में निराशा देखने को मिल रही है.</p>
      <p>
        <b>क्‍या है निराशा की वजह?</b>
      </p>
      <p>दरअसल, केंद्रीय मंत्री रविशंकर प्रसाद ने सदन को बताया है कि टेलीकॉम कंपनियों को एडजस्टेड ग्रॉस रेवेन्यू (एजीआर) मामले में पेनल्टी और ब्याज में छूट देने के प्रस्ताव पर सरकार फिलहाल कोई विचार नहीं कर रही. यहां बता दें कि वोडाफोन-आइडिया और एयरटेल सरकार से पेनल्टी और ब्याज माफ करने की अपील की थी. इसका मतलब यह हुआ कि टेलीकॉम कंपनियों की मुख्‍य मांग फिलहाल नहीं मानी गई है. यही वजह है कि गुरुवार को शुरुआती कारोबार के दौरान एयरटेल के शेयर में 3 फीसदी के करीब की गिरावट दर्ज की गई जबकि वोडाफोन-आइडिया के शेयर 4 फीसदी तक लुढ़क गए.</p>
      <p>
        <b>आखिर क्‍या चाहती हैं टेलीकॉम कंपनियां?</b>
      </p>
      <p>दरअसल, टेलीकॉम कंपनियों पर सरकार का 1 लाख करोड़ रुपये से अधिक का बकाया है. यह बकाया एडजस्टेड ग्रॉस रेवेन्यू (AGR) का है. एजीआर संचार मंत्रालय के दूरसंचार विभाग (DoT) द्वारा टेलीकॉम कंपनियों से लिया जाने वाला यूजेज चार्ज और लाइसेंसिग फीस है. इस बकाये की रकम के खिलाफ टेलीकॉम कंपनियों ने सुप्रीम कोर्ट का दरवाजा खटखटाया. लेकिन सुप्रीम कोर्ट ने भी सरकार की मांग को जायज माना था.</p>
      <p>इसके बाद टेलीकॉम कंपनियों ने सरकार से इस बकाये रकम में राहत की गुहार लगाई है. बता दें कि एजीआर की वजह से एयरटेल और वोडाफोन-आइडिया को दूसरी तिमाही में अब तक का सबसे बड़ा घाटा हुआ है. वोडाफोन-आइडिया को अकेले ही इस तिमाही में 50,921 करोड़ रुपए का घाटा हुआ. वहीं एयरटेल 23 हजार करोड़ के नुकसान में है.</p>
      <p>
        <b>सरकार ने क्‍या दी है राहत?</b>
      </p>
      <p>वित्तीय संकट से जूझ रही टेलीकॉम कंपनियों को सरकार ने सिर्फ स्पेक्ट्रम किस्त का भुगतान 2 साल के लिए टालने के प्रस्ताव को मंजूरी दी है. इसके तहत कंपनियों को 2020-21 और 2021-22 दो साल के लिए स्पेक्ट्रम किस्त भुगतान से छूट दी गई है. हालांकि कंपनियों को स्पेक्ट्रम के टले भुगतान पर लागू होने वाले ब्याज का भुगतान करना होगा.</p>
      <p>हालांकि सरकार के इस फैसले से एयरटेल, वोडाफोन आइडिया और रिलायंस जियो को करीब 42,000 करोड़ रुपये की राहत मिलने की उम्‍मीद है. बता दें कि 31 अगस्त 2017 के आंकड़ों के मुताबिक टेलीकॉम सेक्टर पर 7.88 लाख करोड़ रुपये का भारी भरकम कर्ज है . इसमें से भारतीय कर्ज कुल 1.77 लाख करोड़ रुपये और विदेशी कर्ज 83,918 करोड़ रुपये शामिल हैं.</p>
      <p>
        <b>टेलीकॉम सेक्‍टर को मिलेगा फायदा!</b>
      </p>
      <p>टेलीकॉम इंडस्‍ट्री से संबंधित संस्था सीओएआई ने कहा है कि सरकार द्वारा स्पेक्ट्रम बकाया के लिए दो साल की मोहलत देने सहित विभिन्न उपायों से कर्ज से दबे इस क्षेत्र को राहत मिलेगी. भारतीय सेल्युलर ऑपरेटर संघ (सीओएआई) के महानिदेशक राजन मैथ्यू ने कहा कि मोबाइल कॉल और डेटा दरों में प्रस्तावित बढ़ोतरी से तनाव को कम करने में कुछ हद तक मदद मिलेगी. मैथ्यू ने कहा, “ स्पेक्ट्रम भुगतान में दो साल की मोहलत और शुल्क दरों में प्रस्तावित बढ़ोतरी से टेलीकॉम सेक्‍टर को फिर से खड़ा करने में मदद मिलेगी. ”</p>
      <figure>
        <video src="https://aajtak-pdelivery.akamaized.net/aajtak/video/2019_07/02_jul_19_modi_modal_1024_512.mp4"/>
      </figure>
      <related>
        <h4>संबंधि‍त ख़बरें</h4>
        <a href="https://aajtak.intoday.in/story/essel-group-sell-stake-zee-entertainment-to-financial-investors-dat-1-1139202.html"/>
        <a href="https://aajtak.intoday.in/story/share-market-sensex-nifty-bse-nse-airtel-voda-idea-tut-1-1139199.html"/>
        <a href="https://aajtak.intoday.in/story/crude-oil-price-delhi-mumbai-petrol-diesel-rate-list-tut-1-1139177.html"/>
        <a href="https://aajtak.intoday.in/story/action-on-onion-prices-cabinet-approves-import-of-lakh-ton-dat-1-1139166.html"/>
      </related>
    </article>
  </body>
</html>