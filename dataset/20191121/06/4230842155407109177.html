<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191121-den-gidnosti-ta-svobody-istoriya-i-tradytsiyi/"/>
    <meta property="og:site_name" content="ФАКТИ"/>
    <meta property="article:published_time" content="2019-11-21T06:29:29+00:00"/>
    <meta property="og:title" content="День Гідності та Свободи: історія і традиції свята"/>
    <meta property="og:description" content="21 листопада Україна відзначає День Гідності та Свободи, що об’єднав дві знакові події у новітній історії країни – Помаранчеву революцію 2004 року та Революцію Гідності 2013 року."/>
  </head>
  <body>
    <article>
      <h1>День Гідності та Свободи: історія і традиції свята</h1>
      <address>
        <time datetime="2019-11-21T06:29:29+00:00">21 Nov 2019, 06:29</time>
      </address>
      <p>21 листопада Україна відзначає День Гідності та Свободи, що об’єднав дві знакові події у новітній історії країни – Помаранчеву революцію 2004 року та Революцію Гідності 2013 року.</p>
      <p>День Гідності та Свободи встановлений указом резидента України Петра Порошенка від 13 листопада 2014 року.</p>
      <p>Метою запровадження пам’ятної дати стало донесення до сучасного і майбутніх поколінь об’єктивної інформації про доленосні події в Україні початку XXI століття, а також віддання належної шани патріотизму й мужності громадян, які стали на захист демократичних цінностей, прав і свобод людини, національних інтересів нашої держави та її європейського вибору.</p>
      <h3>З чого все почалося</h3>
      <p><b>22 листопада 2004 року</b> – початок Помаранчевої революції в Україні, загальнонаціональних протестів, мітингів та інших акцій громадянської непокори. Останньою краплею стало оголошення Центральною виборчою комісією результатів другого туру президентських виборів. Через фальсифікації під час голосування і підрахунку голосів Віктор Янукович випередив Віктора Ющенка. Українці тоді вперше вийшли на Майдан і добилися повторних виборів.</p>
      <p>
        <b>Через рік, у листопаді 2005 року, Ющенко заснував свято – День Свободи.</b>
      </p>
      <p>Однак, влада, встановлена в Україні на той момент, так і не змогла реалізувати більшості очікувань, покладених на неї народом.</p>
      <figure>
        <img src="https://fakty.com.ua/wp-content/uploads/2017/11/20/2.png?1542710957"/>
      </figure>
      <p>Згодом, наступним Президентом України став Віктор Янукович. Він скасував День Свободи і об’єднав його з Днем Соборності Указом від 30 грудня 2011 року.</p>
      <p>У <b>листопаді 2013 року</b> українці знову вийшли на Майдан. П’ять років тому, увечері 21 листопада, на майдані Незалежності почали збиратися учасники мітингу, незабаром їх було вже 1500, а 24 листопада – понад 100 тисяч прихильників євроінтеграції. Протести відбулися також у Львові та Харкові.</p>
      <figure>
        <img src="https://fakty.com.ua/wp-content/uploads/2017/11/20/3.png?1542710937"/>
      </figure>
      <p>Потім відбувся загальностудентський страйк, а 29 листопада на Євромайдані влаштували великий мітинг із закликами до відставки уряду та дострокових виборів у парламент.</p>
      <p>Кривавою стала <b>ніч на 30 листопада.</b> Тоді для розгону майданівців злочинна влада застосувала силу. І це був тільки початок. Протести перетворилися з проєвропейських на антиурядові та стали значно масштабнішими.</p>
      <p><b>18-20 лютого</b> – пік Революції гідності. Відбулися криваві сутички в центрі Києва, підпалено Будинок профспілок та вбито багатьох євромайданівців, які стали Героями Небесної сотні.</p>
      <p>У <b>ніч з 21 на 22 лютого</b> Янукович втік з України, а Росія незабаром анексувала Крим та без оголошення війни вторглася на Донбас.</p>
      <h3>День Гідності та Свободи 2019</h3>
      <p>У столиці України в День гідності та свободи в Колонній залі КМДА відбудуться заходи, приурочені пам’ятній даті.</p>
      <p>О 13.00 відкриється фотовиставка, присвячена подіям листопада 2013 року, а в 14.00 всім охочим покажуть кінострічку Київ незламний.</p>
      <p>
        <b>Читайте: </b>
        <a href="https://fakty.com.ua/ua/proisshestvija/20191120-provokator-za-zavdannyam-spetssluzhb-rf-zaklykav-do-teraktiv-u-den-gidnosti-ta-svobody/">Провокатор за завданням спецслужб РФ закликав до терактів у День Гідності та Свободи</a>
      </p>
      <p>На Майдані Незалежності відкриється фотовиставка Два століття – одна війна.</p>
      <p>На місці майбутнього Музею Революції Гідності 21 листопада в Києві відкриється виставковий простір Майдан. Меморіал. Музей. Офіційне відкриття – о 17.00.</p>
      <p>Крім пам’ятних і святкових заходів, у річницю початку революції Гідності в Києві анонсували дві акції протесту.</p>
      <p>Одна з них присвячена зупинці розслідувань щодо розстрілу Небесної Сотні.</p>
      <p>Раніше Факти ICTV писали, що <a href="https://fakty.com.ua/ua/ukraine/20191106-mozhlyva-vtrata-materialiv-sprav-majdanu-gpu-pochala-rozsliduvannya/">Генпрокуратура розпочала службове розслідування</a> за фактом можливої втрати матеріалів кримінального провадження про злочини, пов’язані з масовими протестами і вбивствами в 2013-2014 роках.</p>
    </article>
  </body>
</html>