<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-good-news-for-kosi-region-people-trains-will-run-between-saharsa-to-supaul-from-december-2860903.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T06:58:09+00:00"/>
    <meta property="og:title" content="कोसीवासियों के लिए गुड न्यूज! सहरसा से सुपौल के बीच दिसंबर से दौड़ेगी ट्रेन"/>
    <meta property="og:description" content="कोसीवासियों के लिए खुशखबरी है। सहरसा से सुपौल के बीच अगले महीने से ट्रेन दौड़ने लगेगी। इस रेलखंड पर 25 दिसंबर 2016 से ट्रेन सेवा बंद थी। ट्रेन परिचालन बंद कर बड़ी रेललाइन में परिवर्तित करने का काम..."/>
  </head>
  <body>
    <article>
      <h1>कोसीवासियों के लिए गुड न्यूज! सहरसा से सुपौल के बीच दिसंबर से दौड़ेगी ट्रेन</h1>
      <address><time datetime="2019-11-21T06:58:09+00:00">21 Nov 2019, 06:58</time> by <a rel="author">सहरसा, निज प्रतिनिधि। </a></address>
      <p>कोसीवासियों के लिए खुशखबरी है। सहरसा से सुपौल के बीच अगले महीने से ट्रेन दौड़ने लगेगी। इस रेलखंड पर 25 दिसंबर 2016 से ट्रेन सेवा बंद थी।</p>
      <p>ट्रेन परिचालन बंद कर बड़ी रेललाइन में परिवर्तित करने का काम किया जा रहा था। ईस्टर्न सर्किल कोलकाता के सीआरएस लतीफ खान के साथ बुधवार की शाम निरीक्षण कर सहरसा लौटे डीआरएम ने कहा कि दो से तीन सप्ताह के अंदर सहरसा से सुपौल तक ट्रेन परिचालन शुरू हो जाएगा। समस्तीपुर मंडल के डीआरएम अशोक माहेश्वरी ने कहा कि गढ़ बरुआरी से सुपौल तक प्लेटफॉर्मों के पूरी तरह सुव्यवस्थित होने तक अभी एक पैसेंजर ट्रेन चलाई जाएगी। </p>
      <p>सहरसा से गढ़ बरुआरी तक चल रही पैसेंजर ट्रेन का ही विस्तार सुपौल तक किया जाएगा। उन्होंने कहा कि सीआरएस निरीक्षण में ट्रैक पर स्पीड ट्रायल सफल रहा। सीआरएस की रिपोर्ट आने के बाद जो भी जरूरी काम बताए जाएंगे उसे पूरा कराया जाएगा। सीआरएस ने कहा कि गढ़ बरुआरी से सुपौल का पूस ट्रॉली और सुपौल से गढ़ बरुआरी तक स्पेशल ट्रेन से स्पीड ट्रायल किया गया। निरीक्षण की रिपोर्ट रेलवे बोर्ड को भेजी जाएगी। </p>
      <p><b>120 की रफ्तार से दौड़ी सीआरएस स्पेशल</b><br/>सुपौल से गढ़ बरुआरी तक सीआरएस स्पेशल 120 किमी प्रति घंटा की रफ्तार से दौड़ी। शाम 4.02 बजे शुरू हुई स्पीड ट्रायल मात्र 11 मिनट में 4.13 बजे पूरी हुई। ट्रेन के गार्ड आर डी मंडल, चालक रंजीत कुमार, सहायक चालक शेखर अमित, एलआई जे के सिंह थे।</p>
      <p><b>सहरसा से 60 की रफ्तार में दौड़ी थी स्पेशल ट्रेन</b><br/>सुबह 8.45 बजे सीआरएस स्पेशल सहरसा से गढ़ बरुआरी तक 60 की स्पीड से चली थी। गढ़ बरुआरी से सुपौल 100 की स्पीड से गई थी। <br/>मार्च में सहरसा से जुड़ेगा सरायगढ़: सहरसा मार्च 2020 में सरायगढ़ से जुड़ेगा। सीएओ ने कहा कि अगले साल के मार्च तक सरायगढ़ तक बड़ी रेललाइन से जोड़ने की योजना है।</p>
    </article>
  </body>
</html>