<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/dionysis-verveles/o-kosmos-toy-olympiakou-niwthei-prodomenos.5643748.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-21T06:25:00+00:00"/>
    <meta property="og:title" content="Ο κόσμος του Ολυμπιακού νιώθει προδομένος"/>
    <meta property="og:description" content="Οι αντιδράσεις είναι πολλές γιατί ο Σωκράτης Κόκκαλης χτύπησε εκεί που ζητούσε να μην… αγγίζουν. Η διαφορά στη δήλωση με τον Βαγγέλη Μαρινάκη και η πιθανότητα εμφυλίου . Γράφει ο Διονύσης Βερβελές."/>
  </head>
  <body>
    <article>
      <h1>Ο κόσμος του Ολυμπιακού νιώθει προδομένος</h1>
      <h2>Οι αντιδράσεις είναι πολλές γιατί ο Σωκράτης Κόκκαλης "χτύπησε" εκεί που ζητούσε να μην… αγγίζουν. Η διαφορά στη δήλωση με τον Βαγγέλη Μαρινάκη και η πιθανότητα "εμφυλίου". Γράφει ο Διονύσης Βερβελές.</h2>
      <address><time datetime="2019-11-21T06:25:00+00:00">21 Nov 2019, 06:25</time> by <a rel="author">Διονύσης Βερβελές</a></address>
      <p>Περίεργες ημέρες για την οικογένεια του Ολυμπιακού. Για κάθε οπαδό. Και πολύ περισσότερο για τον άνθρωπο που τρέχει την ομάδα, τον Βαγγέλη Μαρινάκη. Αυτός βλέπετε, είναι που πρέπει να αποφασίσει και για το μέλλον. Αυτός που ζει τις δυσκολίες του σήμερα και είναι εδώ για τον Ολυμπιακό.</p>
      <p>Την ίδια ώρα, ο Σωκράτης Κόκκαλης πήρε την απόφαση να φέρει στο προσκήνιο <a href="https://www.sport24.gr/football/omades/Olympiakos/olympiakos-o-kokkalhs-petaei-tis-akadhmies-apo-to-renth.5642963.html">ένα θέμα που θα μπορούσε να έχει λυθεί ή θα μπορούσε να πάει και πιο πίσω</a>. Όταν μιλάς με εταιρείες, όμως, για δουλειές, για πώληση ακινήτου, είσαι και κυνικός. Επαγγελματίας. Η "ΙΝΤΡΑΚΑΤ" γνωστοποίησε τις επαφές της με τον Γιάννη Βρέντζο, αλλά η πλειοψηφία του κόσμου του Ολυμπιακού δεν δείχνει να το παίρνει με καλό μάτι όλο αυτό το σκηνικό.</p>
      <h3>"ΓΙΑ ΠΑΝΤΑ ΣΤΗΝ ΠΑΕ ΟΛΥΜΠΙΑΚΟΣ"</h3>
      <p>Ένα οικόπεδο ήταν αυτό που σήμερα αποτελεί την καρδιά των Ακαδημιών του Ολυμπιακού. Άνηκε στην "ΘΡΥΛΟΣ ΑΕ" και το 2006 ο Σωκράτης Κόκκαλης το μεταβίβασε στην "ΙΝΤΡΑΚΑΤ". Ακόμη και σήμερα, προκαλεί ερωτήματα αυτή του η απόφαση. Όλα αυτά, ενώ συνεχώς από το ρεπορτάζ του Ολυμπιακού προκύπτει πως ότι γίνεται πλέον στην ομάδα, θα παραμείνει στο σύλλογο.</p>
      <p>Στη <a href="https://www.sport24.gr/football/omades/Olympiakos/h-apanthsh-toy-marinakh-ston-kokkalh.5643540.html">χθεσινή δήλωση του Βαγγέλη Μαρινάκη</a> άλλωστε, αυτό αποτελεί ξεκάθαρο μήνυμα προς την πλευρά του Σωκράτη Κόκκαλη. <i>"Ξέρεις πολύ καλά, ότι παρέλαβα ένα απλό προπονητικό κέντρο, για το οποίο ξόδεψα εκατομμύρια ευρώ, ώστε να δημιουργηθεί ένα από τα πιο σύγχρονα προπονητικά κέντρα της Ευρώπης. Ένα προπονητικό κέντρο, που μεταβίβασα δωρεάν και πλέον ανήκει για πάντα στην ΠΑΕ ΟΛΥΜΠΙΑΚΟΣ και όχι σε εταιρεία συμφερόντων του μεγαλομετόχου, όπως επί των ημερών σου"</i>, το μήνυμα του ηγέτη των "ερυθρόλευκων". Δεν χρειάζεται περισσότερη ανάλυση. Μόνο ότι πάνω στο οικόπεδο ο Μαρινάκης επένδυσε. Έριξε λεφτά. Έκανε εγκαταστάσεις για να παίζουν οι μικροί της ομάδας, παιδιά που μπορεί να αποτελέσουν το μέλλον. Ο κάθε… Ρέτσος.</p>
      <h3>ΚΑΚΟ ΤΟ ΤΑΪΜΙΝΓΚ</h3>
      <p>Προξένησε μεγάλη εντύπωση το χρονικό σημείο που έγινε όλο αυτό. Ο Ολυμπιακός πριν λίγες ημέρες, <a href="https://www.sport24.gr/football/omades/Olympiakos/epistolh-olympiakou-se-aygenakh-den-synexizoyme-xwris-isonomia.5641027.html">δημοσιοποίησε την επιστολή του στον Υφυπουργό Αθλητισμού, Λευτέρη Αυγενάκη</a>. Στην ατζέντα του, σημαντικά προβλήματα του ελληνικού ποδοσφαίρου, <a href="https://www.sport24.gr/football/omades/Olympiakos/olympiakos-var-ked-epo-kai-peitharxikes-diwkseis.5641608.html">η ΕΠΟ, η ΚΕΔ, η χρήση του VAR</a> και πολλά άλλα ακόμη. Πάνω που η κουβέντα είχε πάει εκεί, φέρνοντας μάλιστα και τις αντιδράσεις από την πλευρά του αντιπάλου (ΠΑΟΚ), έρχεται ο… εμφύλιος.</p>
      <p>Η κουβέντα για 12 στρέμματα στο Ρέντη, επιστολές από "ΙΝΤΡΑΚΑΤ" και "ΘΡΥΛΟΣ ΑΕ" και στη συνέχεια οι δηλώσεις <a href="https://www.sport24.gr/football/omades/Olympiakos/epistolh-kokkalh-se-marinakh.5643427.html">Σωκράτη Κόκκαλη</a> και <a href="https://www.sport24.gr/football/omades/Olympiakos/h-apanthsh-toy-marinakh-ston-kokkalh.5643540.html">Βαγγέλη Μαρινάκη</a>. Το τάιμινγκ, ήταν κακό. Κάκιστο. Βέβαια, ένας επιχειρηματίας πλέον, το αντιμετωπίζει με άλλη προσέγγιση. Δεν θα "ζυγίσει" αν η ομάδα έχει μπροστά της ένα εικοσαήμερο που μπορούν να κριθούν πολλά σε Ευρώπη και Ελλάδα. Είναι, όμως, μία σημαντική παράμετρος και για τον κόσμο.</p>
      <h3>ΔΕΝ ΤΟ ΧΩΝΕΥΕΙ Ο ΚΟΣΜΟΣ</h3>
      <p>Γιατί, όμως, φτάνουμε στο σημείο να μπει ο κόσμος ενεργά σε αυτή την κόντρα που ξέσπασε για τα καλά και στο μέγιστο ως τώρα βαθμό; Γιατί στη… μέση είναι ο Ολυμπιακός. Είναι η ομάδα που αγαπάει, που στηρίζει. Είτε πρόεδρος είναι ο Κόκκαλης είτε ο Μαρινάκης. Είτε ήταν κάποτε ο Κοσκωτάς είτε μελλοντικά ένας άλλος… Ο Ολυμπιακός θα είναι εκεί. Με τα 44 του πρωταθλήματα και διεκδικώντας το 45ο. Πρώτος είναι στη βαθμολογία, σε μια χρονιά που απέναντί του δεν έχει και λίγους. Δεν μπορεί να το χωνέψει ο κόσμος, ότι ο Κόκκαλης, έκανε αυτό που δεν ήθελε. Πως… άγγιξε τον Ολυμπιακό, τις εγκαταστάσεις του. Ναι, τυπικά, νομικά, ο χώρος ανήκει στην "ΙΝΤΡΑΚΑΤ". Τα αναλύσαμε τι και πως. Ο οπαδός, όμως, ζει με το συναίσθημα. Όπως θα πανηγυρίσει και θα πικραθεί στην εξέδρα, βλέπει αυτή τη στιγμή τον Κόκκαλη που φώναζε "κάτω τα χέρια από τον Ολυμπιακό", να στέλνει ξεκάθαρα μηνύματα στην πλευρά Μαρινάκη.</p>
      <h3>Ο ΝΥΝ ΕΙΝΑΙ ΙΣΧΥΡΟΣ…</h3>
      <p>Βασικό στοιχείο στο όλο θέμα. Αυτή τη στιγμή στον Ολυμπιακό δεν γίνεται… έρανος. Κάποτε μάζευαν λεφτά οπαδοί, για να μπουν στο λεωφορείο ο Αναστόπουλος, ο Μητρόπουλος και οι υπόλοιποι, για να πάνε να παίξουν. Για να μην εκτεθεί η ομάδα. Ακόμη και αν το ματς στράβωνε. Ο κόσμος προσπαθούσε να στηρίξει οικονομικά, να αναπνεύσει ο σύλλογος με ελπίδα να βρεθεί αυτός που θα φέρει το οξυγόνο. Οι μάχες με διοικήσεις, γνωστές. Ναι, ο Σωκράτης Κόκκαλης βοήθησε τα μέγιστα. Πήρε τον Ολυμπιακό από δύσκολες στιγμές και τον έβαλε στο δρόμο των επιτυχιών. Πήρε πρωταθλήματα, Κύπελλα, έγινε μπροστάρης. Κανείς δεν το αμφισβητεί αυτό. Όπως όλοι γνωρίζουν πλέον και την κατάσταση στην οποία άφησε την ομάδα. Καθόλου καλή, με πολλά χρέη και ο Μαρινάκης φρόντισε γι’ αυτά.</p>
      <p>Αυτό είναι κάτι πολύ βασικό στην κουβέντα. Ο νυν ηγέτης του Ολυμπιακού, είναι δυνατός. Δεν είναι ένας επιχειρηματίας της… σειράς. Στην Ελλάδα του 2019, δεν διστάζει να ανοίξει δουλειές. Ακόμη και στο δύσκολο χώρο των media. Παράλληλα, είναι ξεχωριστός στο χώρο της ναυτιλίας και έχει πολύ δυνατό όνομα και στο εξωτερικό. Αυτά, τα γνωρίζει ο κόσμος. Δεν είναι κάτι νέο. Ο οπαδός του Ολυμπιακού, τον ηγέτη του, τον άνθρωπο που έχει την ομάδα, τον θέλει δυνατό. Και όσο θα συμβαίνει αυτό, θα τον στηρίζει. Δεν έκρυψε ότι έχει κάνει λάθη, τέτοια δεν κάνει όποιος δεν προσπαθεί. Είναι εδώ, όμως και με στόχο να ξαναφέρει τον Ολυμπιακό στην κορυφή, χωρίς να διστάζει να κοντραριστεί.</p>
      <h3>ΔΕΝ ΘΑ ΕΡΘΕΙ ΔΙΧΑΣΜΟΣ</h3>
      <p>Παίρνω πολλά μηνύματα από φίλους του Ολυμπιακού που ανησυχούν. Εμφύλιος; Διχασμός; Εκτίμησή μου, δεν θα υπάρξει τίποτα στο τέλος… Ο οπαδός του Ολυμπιακού έχει δοκιμαστεί τόσο, που γνωρίζει πλέον τα κατατόπια. Δεν θα μπει στη διαδικασία του διχασμού. Ο Κόκκαλης δεν δείχνει διατεθειμένος να προσφέρει κάτι στον Ολυμπιακό πλέον. Αυτή τη στιγμή, μόνο εμπόδια μπορεί να φέρει με τον τρόπο που διαχειρίστηκε καταστάσεις. Ξέρετε, τα χρόνια περνούν. Δεν μιλάμε για τον Κόκκαλη που ήταν 60 χρονών και… γλεντούσε κόσμο. Μεγάλωσε, δοκιμάστηκε πολύ.</p>
      <p>Έχασε το γιο του, ένα πανέξυπνο παιδί που αγαπούσε τον Ολυμπιακό και πιστεύω πως θα μπορούσε αυτή τη στιγμή να τον… καλμάρει. Ο Πέτρος Κόκκαλης πάντως, τη θέση του τη διαχώρισε εδώ και καιρό, με το να ταχθεί στο πλευρό του ΣΥΡΙΖΑ, την ώρα που πολεμούσε τον Βαγγέλη Μαρινάκη. Βουλευτές του ξεκάθαρα τόνιζαν πως ο Μαρινάκης πρέπει να καταδικαστεί, τι άλλο να περιμέναμε; Θα μπορούσε να δει αλλιώς αυτή την κίνηση; Που για εμένα είναι κομβική στις μετέπειτα εξελίξεις… Δεν υπήρχε περίπτωση να ταχθεί στο πλευρό του Τσίπρα ο Πέτρος, αν δεν έδινε το "οκ" ο Σωκράτης…</p>
      <p>Διχασμός αυτή τη στιγμή θα μπορούσε να υπάρξει με τον Κόκκαλη ενεργό. Να υπάρχει σύγκριση στα μάτια κάποιων. Να έμπαινε για παράδειγμα στην ομάδα μπάσκετ, να έριχνε λεφτά, να της άλλαζε επίπεδο. Τίποτα άλλο… Τον Απρίλη του 2019 πάντως, είχε διαψεύσει με δήλωσή του τα τότε σενάρια.</p>
      <h3>Η ΜΕΓΑΛΗ ΔΙΑΦΟΡΑ</h3>
      <p>Την Τετάρτη (20/11) είχαμε τις δηλώσεις Σωκράτη Κόκκαλη και Βαγγέλη Μαρινάκη. Κι εδώ, όμως, διαπιστώνουμε μια μεγάλη διαφορά. Στην επιστολή του Κόκκαλη, ο επίλογος: <i>"Ο Ολυμπιακός ανήκει στο λαό του, είναι πιο μεγάλος από μένα και σίγουρα από σένα. Μην συνεχίζεις να τον μικραίνεις". </i>Στη δήλωση του Μαρινάκη, ο επίλογος: <i>"Σε καλώ ακόμα και τώρα να απαρνηθείς τους εχθρούς μας και να ξεκινήσεις ΝΑ ΟΝΕΙΡΕΥΕΣΑΙ ΜΑΖΙ ΜΑΣ ΓΙΑ ΤΟ ΜΕΓΑΛΕΙΟ ΤΟΥ ΟΛΥΜΠΙΑΚΟΥ ΜΑΣ".</i></p>
      <p>Μεγάλη διαφορά. Του πέταξε την μπάλα ο Βαγγέλης Μαρινάκης και μοιάζει απίθανο να κάνει… κοντρόλ ο Σωκράτης Κόκκαλης. Τι θα κάνει δηλαδή; Πίσω στα έργα των εταιρειών του; Την ώρα που βουίζει η Θεσσαλονίκη ότι μπορεί να είναι "συμπαίκτης" του Ιβάν Σαββίδη στο λιμάνι της πόλης;</p>
      <h3>ΘΑ ΠΕΣΟΥΝ ΟΙ ΤΟΝΟΙ…</h3>
      <p>Οι επόμενες ημέρες, λογικά θα φέρουν τους τόνους πιο χαμηλά. Ο Ολυμπιακός έχει να δει και την ουσία. Χώρο, θα βρει. Δεν θα μείνει έτσι. Δεν είναι αυτό το πρόβλημά του. Άλλο αν τροποποιείται ο προγραμματισμός του. Έχει ματς στη Νέα Σμύρνη το Σάββατο, ταξίδι στο Λονδίνο τη Δευτέρα, εκεί που θα βρίσκεται και ο Βαγγέλης Μαρινάκης για τον αγώνα της Τρίτης με την Τότεναμ του Μουρίνιο. Στη συνέχεια ο ΠΑΟΚ και πάει… φουλ το πρόγραμμα. Οι τόνοι πρέπει να πέσουν γιατί ο Ολυμπιακός είναι για να πρωταγωνιστεί μέσα στο γήπεδο. Και όσο και αν αισθάνεται προδομένος και πικραμένος ο κόσμος του Ολυμπιακού, θα είναι στο πλευρό της ομάδας του, γιατί αυτή τον ενδιαφέρει. Όχι οι business των επιχειρηματιών…</p>
      <p>
        <i>
          <b>Photo Credits: Eurokinissi</b>
        </i>
      </p>
    </article>
  </body>
</html>