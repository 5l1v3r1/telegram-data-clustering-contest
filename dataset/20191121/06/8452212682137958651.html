<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/lupte-de-strada-la-fetesti/"/>
    <meta property="og:site_name" content="Cotidianul"/>
    <meta property="article:published_time" content="2019-11-21T06:43:40+00:00"/>
    <meta property="og:title" content="(VIDEO) Lupte de stradă la Feteşti"/>
    <meta property="og:description" content="Luptătorii Serviciului Acțiuni Speciale au intervenit într-un cartier din Fetești, după ce polițiștii chemați la fața locului nu au putut să calmeze mai multe persoane care s-au luat la bătaie. Mascații au aruncat grenade cu gaze și au folosit spray-uri lacrimogene"/>
  </head>
  <body>
    <article>
      <h1>(VIDEO) Lupte de stradă la Feteşti</h1>
      <address><time datetime="2019-11-21T06:43:40+00:00">21 Nov 2019, 06:43</time> by <a rel="author">(R.C.)</a></address>
      <p>Luptătorii Serviciului Acțiuni Speciale au intervenit într-un cartier din Fetești, după ce polițiștii chemați la fața locului nu au putut să calmeze mai multe persoane care s-au luat la bătaie. Mascații au aruncat grenade cu gaze și au folosit spray-uri lacrimogene pentru a dispersa scandalagii.</p>
      <p>Intervenția luptătorilor Serviciului Acțiuni Speciale într-un cartier din Fetești, care au acționat pentru calmarea unor scandalagii înarmați cu bâte și alte obiecte contondente, a fost filmată de un martor.</p>
      <p>Filmul a fost postat pe pagina de Facebook a Sindicatului Polițiștilor din România „Diamantul”.</p>
      <p>În imagini se observă cum mai multe persoane, strânse în două grupuri, se ceartă și se amenință cu bâtele, chiar dacă mai mulți polițiști se aflau la fața locului și încercau să îi liniștească.</p>
      <p>De asemenea, în clipul postat pe Facebook se observă cum mai mulți copii asistă la scenele de violență.</p>
      <p>În scurt timp, luptătorii SAS au venit în ajutorul polițiștilor pentru a calma situația. Aceștia au fost nevoiți să arunce cu o grenadă cu gaze și să folosească spray-urile lacrimogene din dotare pentru a dispersa mulțimea.</p>
      <p>„Sunt necesare legi care corespund realității, proceduri mai eficiente, resurse. Ce faceti domnule Vela, concret, pentru îmbunătățirea serviciului de poliție, în beneficiul societății? Ce planuri aveți?”, este mesajul care însoțește imaginile video postate pe pagina de Facebook a Sindicatului Polițiștilor din România „Diamantul”.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fsprdiamantul.oficial%2Fvideos%2F437630980278758%2F&amp;show_text=&amp;width=640" width="640" height="1133" data-service="Facebook" scrolling="no"/>
      </figure>
    </article>
  </body>
</html>