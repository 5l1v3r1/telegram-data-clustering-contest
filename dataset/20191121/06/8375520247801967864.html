<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/na-izrajil-ochikuyut-novi-vibori-u-kneseti-ne-zmogli-sformuvati-koaliciyu-641359.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T06:43:13+00:00"/>
    <meta property="og:title" content="На Ізраїль очікують нові вибори: у Кнесеті не змогли сформувати коаліцію"/>
    <meta property="og:description" content="У ніч на 21 листопада спливає відведений 28-денний термін на формування урядової коаліції"/>
  </head>
  <body>
    <article>
      <h1>На Ізраїль очікують нові вибори: у Кнесеті не змогли сформувати коаліцію</h1>
      <address>
        <time datetime="2019-11-21T06:43:13+00:00">21 Nov 2019, 06:43</time>
      </address>
      <h4>У ніч на 21 листопада спливає відведений 28-денний термін на формування урядової коаліції</h4>
      <p>Голова блоку партій «Кахоль-Лаван» Бені Ганц, який вважається головним опонентом нинішнього прем'єрміністра Ізраїлю Біньяміна Нетаньягу, не зміг сформувати урядову коаліцію. У середу, 20 листопада, про це заявила опозиційна до Нетаньяху політична сила, передає агенція новин Reuters.</p>
      <p>Саме в ніч на 21 листопада спливає відведений 28-денний термін на формування урядової коаліції. Раніше цього дня Нетаньягу востаннє звернувся до Ганца з пропозицією створити уряд національної єдності. Ганц у відповідь звинуватив Нетаньягу, що саме той «знехтував єдністю» через свою позицію, передає агенція новин AFP.</p>
      <p>Тож Ганц має повернути мандат на створення нового уряду президенту Ізраїлю Реувену Рівліну.</p>
      <p>Раніше аналогічна спроба Нетаньягу так само завершилася нічим. Тепер на країну, найімовірніше, чекають треті парламентські вибори протягом року.</p>
      <p>Нагадаємо, після парламентських виборів у квітні Нетаньягу не зміг у відведений законом термін домовитися про створення коаліції, тож Кнесет довелося розпустити й призначити повторне голосування на 17 вересня.</p>
      <p>У <a href="https://glavcom.ua/world/observe/vibori-v-izrajili-cvk-ogolosila-oficiyni-rezultati-627821.html">результаті виборів до Кнесету блок партій «Кахоль-Лаван» отримав на одне місце більше</a>, ніж партія Нетаньягу «Лікуд». Згідно з остаточними результатами голосування, «Лікуд» здобув 32 мандати, а «Кахоль-Лаван» - 33. Водночас Натаньягу мав більшу підтримку в парламенті - за його кандидатуру на посаду глави нового уряду висловилися 55 депутатів, а на підтримку Ганца - 54.</p>
      <p>Після цього <a href="https://glavcom.ua/world/observe/prezident-izrajilyu-doruchiv-netanyagu-sformuvati-noviy-uryad-627895.html">президент Ізраїлю закликав</a> обидві найбільші партії до формування широкої коаліції. Біньямін Нетаньягу також запропонував «Кахоль-Лавану» сформувати коаліцію, зазначивши, що іншого варіанту не існує. Однак Бені Ганц заявив, що його політична сила отримала в Кнесеті на одне місце більше, тому <a href="https://glavcom.ua/news/politichna-kriza-v-izrajili-peregovori-shchodo-formuvannya-uryadu-znovu-provalilisya-641107.html">посаду голови уряду має обійняти саме він</a>. Він також відхилив можливість формування уряду на чолі з Нетаньягу, назвавши як причину обвинувачення проти чинного прем'єра в корупції.</p>
      <footer>Джерело: <a href="http://www.dw.com/">DW</a></footer>
      <related>
        <a href="https://glavcom.ua/news/politichna-kriza-v-izrajili-peregovori-shchodo-formuvannya-uryadu-znovu-provalilisya-641107.html"/>
        <a href="https://glavcom.ua/world/observe/pompeo-poyasniv-riznicyu-mizh-viznannyam-golanskih-visot-i-krimu-640295.html"/>
        <a href="https://glavcom.ua/news/izrajil-ta-islamskiy-dzhihad-uzgodili-peremirya-afp-639831.html"/>
      </related>
    </article>
  </body>
</html>