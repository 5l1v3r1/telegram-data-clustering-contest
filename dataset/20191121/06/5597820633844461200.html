<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/lu-rektora-pienakumus-atkal-pildis-gvido-straube.a339099/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T06:21:00+00:00"/>
    <meta property="og:title" content="LU rektora pienākumus atkal pildīs Gvido Straube"/>
    <meta property="og:description" content="Saistībā ar trešdienas tiesas lēmumu, kas atļauj valdībai iecelt jaunu Latvijas Universitātes (LU) rektora pienākumu izpildītāju, šajā amatā no 1. decembra sāks strādāt LU Vēstures un filozofijas fakultātes profesors un bijušais dekāns Gvido Straube. To Latvijas Televīzijas raidījumā &quot;Rīta panorāma&quot; apstiprināja izglītības un zinātnes ministre Ilga Šuplinska (Jaunā konservatīvā partija)."/>
  </head>
  <body>
    <article>
      <h1>LU rektora pienākumus atkal pildīs Gvido Straube</h1>
      <address><time datetime="2019-11-21T06:21:00+00:00">21 Nov 2019, 06:21</time> by <a rel="author" href="https://www.lsm.lv/autors/lsmlv-zinu-redakcija/" target="_blank">LSM.lv Ziņu redakcija</a></address>
      <p>
        <b>Saistībā ar trešdienas tiesas lēmumu, kas atļauj valdībai iecelt jaunu Latvijas Universitātes (LU) rektora pienākumu izpildītāju, šajā amatā no 1. decembra sāks strādāt LU Vēstures un filozofijas fakultātes profesors un bijušais dekāns Gvido Straube. To Latvijas Televīzijas raidījumā "Rīta panorāma" apstiprināja izglītības un zinātnes ministre Ilga Šuplinska (Jaunā konservatīvā partija).</b>
      </p>
      <p>Straube jau iepriekš pildīja LU rektora pienākumus, kad valdība neapstiprināja amatā Indriķi Muižnieku. Tomēr tiesa lēma Muižnieku amatā atjaunot.</p>
      <p>Šuplinska stāstīja, ka rektora vēlēšanu process LU tiek sakārtots. Jau panākts tas, ka pieņemts uzlabots Satversmes sapulces nolikums.</p>
      <p>
        <b>KONTEKSTS:</b>
      </p>
      <p>Administratīvā apgabaltiesa <a href="https://www.lsm.lv/raksts/zinas/latvija/saglabajot-aizliegumu-rikot-jaunas-velesanas-tiesa-lauj-iecelt-jaunu-lu-rektora-vietas-izpilditaju.a339048/">saglabājusi </a>pirmās instances noteikto liegumu rīkot jaunas Latvijas Universitātes (LU) rektora vēlēšanas, tomēr tiesa atzinusi, ka valdībai ir tiesības noteikt rektora vietas izpildītāju, līdz ar to Ministru kabinetam dota iespēja nomainīt pašreizējo rektora vietas izpildītāju Indriķi Muižnieku - tas izriet no šodienas tiesas lēmuma.</p>
      <p>Valdība 27. augustā pēc ilgām diskusijām nolēma neapstiprināt Muižnieku LU rektora amatā, jo Izglītības un zinātnes ministrijas skatījumā rektora vēlēšanās ir pārkāpta Augstskolu likumā un likumā "Par Latvijas Universitātes Satversmi" noteiktā LU rektora ievēlēšanas kārtība un noteikumi.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/latvija/suplinska-grib-mazak-studentu-bet-gudrakus.a339102/"/>
        <a href="https://www.lsm.lv/raksts/dzive--stils/vesture/ka-uzbuvet-valsti-latvijas-universitates-dibinasana.a339087/"/>
        <a href="https://www.lsm.lv/raksts/zinas/latvija/tris-latvijas-universitates-iekluvusas-starptautiska-dzivibas-un-fizikalo-zinatnu-augstskolu-reitinga.a339055/"/>
        <a href="https://www.lsm.lv/raksts/zinas/latvija/saglabajot-aizliegumu-rikot-jaunas-velesanas-tiesa-lauj-iecelt-jaunu-lu-rektora-vietas-izpilditaju.a339048/"/>
        <a href="https://www.lsm.lv/raksts/sports/sporta-politika/sporta-stipendijas-sanem-21-sporta-veida-parstavji.a338968/"/>
        <a href="https://www.lsm.lv/raksts/zinas/latvija/vai-doktora-darbiem-jabut-latviski-bazijas-par-zinatniskas-valodas-nakotni.a338935/"/>
        <a href="https://www.lsm.lv/raksts/zinas/latvija/suplinska-rosina-augstskola-budzeta-vietas-uznemt-tikai-skolenus-ar-atzimem-virs-7.a338473/"/>
        <a href="https://www.lsm.lv/raksts/zinas/ekonomika/budzets-2020-saeima-cel-azartspelu-nodokli-brivpusdienas-1-4klasem-ari-uz-vietvaru-pleciem.a338185/"/>
      </related>
    </article>
  </body>
</html>