<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/39/156/Artykul/2217504,Jurek-Bitschan-mlody-i-dzielny-Obronca-Lwowa"/>
    <meta property="og:site_name" content="Polskie Radio"/>
    <meta property="article:published_time" content="2019-11-21T06:10:00+00:00"/>
    <meta property="og:title" content="Jurek Bitschan - młody i dzielny Obrońca Lwowa"/>
    <meta property="og:description" content="Był jednym z najmłodszych Orląt Lwowskich. Bez wiedzy rodziców dołączył do polskich oddziałów walczących z Ukraińcami o miasto. Zginął w czasie walk na Cmentarzu Łyczakowskim 21 listopada 1918 roku."/>
  </head>
  <body>
    <article>
      <h1>Jurek Bitschan - młody i dzielny Obrońca Lwowa</h1>
      <address>
        <time datetime="2019-11-21T06:10:00+00:00">21 Nov 2019, 06:10</time>
      </address>
      <p>
        <b>Był jednym z najmłodszych Orląt Lwowskich. Bez wiedzy rodziców dołączył do polskich oddziałów walczących z Ukraińcami o miasto. Zginął w czasie walk na Cmentarzu Łyczakowskim 21 listopada 1918 roku.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/727dbfd7-b1b9-4790-bf16-86aa57527ace.mp3"/>
          </figure>
          <p>O Jurku Bitschanie mówił prof. Janusz Odziemkowski w audycji Doroty Truszczak "Ludzie Niepodległości. Jurek Bitschan". (PR, 29.01.2017)</p>
        </li>
      </ul>
      <p>Urodził się w 1904 roku w Piaskach koło Sosnowca. Wychowywał się w patriotycznej atmosferze. Jego matką była Aleksandra Zagórska, żona lwowskiego lekarza, która związała się z ruchem niepodległościowym jeszcze przed I wojną światową.</p>
      <p>- To była bardzo ciekawa postać, wielka patriotka. Jurek brał z niej przykład - mówił prof. Janusz Odziemkowski z UKSW. – W momencie, gdy syn uciekł do wojska, była dowódcą Legii Kobiet Lwowskich.</p>
      <p>
        <b>Walki o Lwów</b>
      </p>
      <p>Kiedy 1 listopada 1918 roku wybuchły walki o Lwów, Jurek Bitschan był czternastoletnim uczniem jednego z miejscowych gimnazjów. W szkole dostawał wysokie oceny, szczególnie z przedmiotów przyrodniczych. Był także harcerzem IX Drużyny Lwowskiej. Przynależność do tej organizacji rozbudziła jego uczucia patriotyczne.</p>
      <p>- Organizacje harcerskie pod zaborami pracowały nad zaszczepieniem idei niepodległościowych wśród dzieci i młodzieży. Do harcerstwa przystąpiło wielu młodych lwowian. Po odbytym przeszkoleniu młodzież była świetnym materiałem na przyszłego żołnierza - dodał prof. Janusz Odziemkowski w audycji "Ludzie Niepodległości. Jurek Bitschan" z 2017 roku.</p>
      <p>
        <b>Jaki był wkład harcerzy w obronę Lwowa? Posłuchaj audycji "Ludzie Niepodległości. Jurek Bitschan".</b>
      </p>
      <p>
        <b>Odważny żołnierz</b>
      </p>
      <p>W trzecim tygodniu walk o Lwów Jurek postanowił dołączyć do żołnierzy. W nocy z 20 na 21 listopada 1918 roku zostawił na stole list informujący rodziców o tym, że otrzymał już staranne wykształcenie i nadszedł czas, by wstąpił do wojska. Po ucieczce z domu dołączył do oddziału porucznika Stanisława Petry'ego.</p>
      <p>Według relacji świadków Jurek odważnie nacierał na wroga w pierwszym szeregu wraz z dorosłymi żołnierzami. Uczestniczył w walkach na Cmentarzu Łyczakowskim. Pomimo ukrycia się za jednym z pomników na terenie nekropolii, został postrzelony w nogi i głowę. W wyniku doznanych obrażeń zmarł 21 listopada 1918 roku. Dzień później ciało chłopca odnalazł jego ojciec.</p>
      <p>
        <b>Kobiety i dzieci w obronie miasta</b>
      </p>
      <p>Powołanie 1 listopada 1918 roku Zachodnioukraińskiej Republiki Ludowej było dla zamieszkujących Lwów Polaków dużym zaskoczeniem. Nikt nie spodziewał się takiego ruchu ze strony Ukraińców, a tym bardziej tego, że pod miasto ściągną regularne oddziały wojska. Jeszcze tego samego dnia młodzież szkolna i studenci jako pierwsi w mieście zaczęli zrywać ukraińskie flagi z ulic.</p>
      <p>
        <b>Dlaczego doszło do walk o Lwów? Posłuchaj audycji "Ludzie Niepodległości. Jurek Bitschan".</b>
      </p>
      <p>- Na wszystkich Obrońców Lwowa 1/4 z nich nie miała ukończonych 17 lat. Na 400 poległych jesienią 1918 roku było 120 uczniów szkół lwowskich i 76 studentów. To są ogromne liczby, zważywszy na to, że wtedy studenci byli elitą – wyjaśnił prof. Janusz Odziemkowski.</p>
      <p>Pomimo tego, że w mieście byli obecni polscy żołnierze i działały organizacje niepodległościowe, do walk przystąpiły także kobiety.</p>
      <p>- Kobiety stanowią piękny przykład w dziejach walk o niepodległość. W obronie Lwowa poległo ich dwanaście. To niesłychane, ale potrafiły walczyć wręcz. W tego typu walkach wsławiła się np. Helena Bujwidówna. Straciła nawet dwa zęby, ale nie poddała się do końca walki – dodał prof. Janusz Odziemkowski.</p>
      <p>
        <b>Co spowodowało, że kobiety i dzieci postanowiły walczyć? Dowiedz się tego z audycji.</b>
      </p>
      <p>
        <b>Orlęta Lwowskie</b>
      </p>
      <p>Dzieci i młodzież, która ochotniczo postanowiła bronić miasta, została nazwana Orlętami Lwowskimi. Z bronią w ręku lub w służbach pomocniczych walczyło około 2600 osób, które nie miały ukończonego 25. roku życia. Najmłodszy z Orląt miał zaledwie 9 lat. W obronie Lwowa poległo blisko 200 Orląt. 13-letni Antoś Petrykiewicz został najmłodszym w historii Polski Kawalerem Orderu Virtuti Militari. Zmarł w wyniku odniesionych ran w styczniu 1919 roku.</p>
      <p>W okresie międzywojennym Jurek Bitschan stał się postacią legendarną. Rozsławiła go "Ballada o Jurku Bitschanie" skomponowana do słów poetki Anny Fisher. Jego postawę dawano za wzór do naśladowania dzieciom i młodzieży dorastającej w realiach II Rzeczypospolitej.</p>
      <p>seb</p>
      <related>
        <a href="https://www.polskieradio.pl/39/156/Artykul/980851,Obrona-Lwowa-poszli-do-walki-jak-w-taniec"/>
      </related>
      <related>
        <a href="https://www.polskieradio.pl/9/396/Artykul/2209692,Lwow-1918-Konflikt-ktory-wyprzedzil-niepodleglosc"/>
      </related>
      <related>
        <a href="https://www.polskieradio.pl/39/156/Artykul/2246998,Antos-Petrykiewicz-najmlodszy-z-Orlat-Lwowskich-najmlodszy-kawaler-Virtuti-Militari"/>
      </related>
    </article>
  </body>
</html>