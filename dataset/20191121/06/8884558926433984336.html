<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/srednja-primorska/z-znanjem-do-boljsega-zdravja"/>
    <meta property="og:site_name" content="Primorske novice"/>
    <meta property="article:published_time" content="2019-11-21T06:00:00+00:00"/>
    <meta property="og:title" content="Z znanjem do boljšega zdravja"/>
    <meta property="og:description" content="Limfedem je kronično obolenje, ki pa ga je mogoče nadzorovati. Vendar pa, opažajo v Slovenskem strokovnem združenju za limfedem, dobijo bolniki premalo informacij. Zato v združenju po vsej Sloveniji organizirajo predavanja o tej bolezni in tečaje samopovijanja, med drugim tudi v Sežani, kjer se je srečanja udeležila desetina bolnic."/>
  </head>
  <body>
    <article>
      <h1>Z znanjem do boljšega zdravja</h1>
      <address><time datetime="2019-11-21T06:00:00+00:00">21 Nov 2019, 06:00</time> by <a rel="author">Petra Mezinec</a></address>
      <p>
        <b>Limfedem je kronično obolenje, ki pa ga je mogoče nadzorovati. Vendar pa, opažajo v Slovenskem strokovnem združenju za limfedem, dobijo bolniki premalo informacij. Zato v združenju po vsej Sloveniji organizirajo predavanja o tej bolezni in tečaje samopovijanja, med drugim tudi v Sežani, kjer se je srečanja udeležila desetina bolnic.</b>
      </p>
      <figure>
        <img src="https://static.primorske.si/foto/highres/srednja/720585_270-povijanje-pem.jpg"/>
        <figcaption>V Sežani so se tako učili “umetnosti” samopovijanja v primeru limfedema. Foto: Petra Mezinec</figcaption>
      </figure>
      <p><b>SEŽANA</b> &gt; “Po operaciji je človek prevečkrat prepuščen sam sebi. Informacije in znanje je ključno za nadaljnje okrevanje,” so povedale udeleženke torkove delavnice za samopovijanje, namenjene bolnikom z limfedemom. Delavnica v Sežani je bila že peta letošnja, ki so jo organizirali v Slovenskem strokovnem združenju za limfedem, je pojasnila predsednica združenja ter mednarodna inštruktorica za limfno drenažo in limfedeme <b>Silva Uršič</b>, ki je skupaj s fizioterapevtkami-domačinko <b>Majo Cerkvenik</b> ter <b>Aleksandro Baruca</b> iz Kopra in <b>Zofko Mrak</b> iz Tolmina uporabnice vodila skozi najpomembnejše korake pri samopovijanju, ki je ključno za nadzorovanje oteklin, ki so posledica limfedema.</p>
      <h3>Obvladljivo obolenje</h3>
      <p>Limfedem je kronično obolenje različnih oblik in vzrokov, za katerim boleha na milijone ljudi po vsem svetu. Nekateri se z njim rodijo, drugi ga pridobijo kasneje v življenju, pogosto se pojavi po odstranitvi pazdušnih ali dimeljskih bezgavk. Lahko se pojavi na hitro ali pa nastaja počasi, lahko je že takoj obsežen ali pa zlagoma narašča. Ko pa se enkrat pojavi, potem običajno ostane do konca življenja. Vendar pa je limfedem obvladljivo obolenje, zato je pomembno zgodnje odkrivanje in prepoznavanje bolezni, je poudarila predsednica združenja.</p>
      <p>“Pomembno je, da imajo bolniki primerno terapijo, ki zajema štiri elemente, in sicer manualno limfno drenažo, kompresijo, terapevtske vaje in nego kože. Zelo pomembno pa je, da bolnik sam skrbi za limfedem,” je povedala Silva Uršič in dodala: “Limfedem resda skozi leta napreduje, vendar ob rednih terapijah in negi ne zmanjšuje kakovosti življenja.”</p>
      <h3>Ko se človek odloči, ni nič težko</h3>
      <p>Bolnice so se na tečaju učile večplastnega kompresijskega povijanja. Običajno tovrstno povijanje izvajajo fizioterapevti, a zaradi dolgih čakalnih vrst in možnosti poslabšanja v tem času, je koristno, da se ga priučijo tudi oboleli za limfedemom.</p>
      <p>Na delavnicah so tako spoznavali osnove povijanja, pa tudi koristne vaje. In odziv? “Tečaja sem se udeležila na povabilo moje fizioterapevtke. Mislim, da mi bo pridobljeno znanje koristilo. Samopovijanje sicer ni enostavno, a ko se človek enkrat odloči, ni več težko,” je povedala ena od udeleženk.</p>
    </article>
  </body>
</html>