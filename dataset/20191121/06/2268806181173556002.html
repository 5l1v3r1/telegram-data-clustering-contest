<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/cska/kristiano-dzhareta-krushchich-e-otlichen-variant-za-trenyor-shte-bade-greshka-ako-go-zamenim-s-drug.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-21T06:31:47+00:00"/>
    <meta property="og:title" content="Кристиано Джарета: Крушчич е отличен вариант за треньор, ще бъде грешка, ако го заменим с друг"/>
    <meta property="og:description" content="&quot;Нашият успех като отбор е в краката на футболистите, така че те са най-важният елемент&quot;"/>
  </head>
  <body>
    <article>
      <h1>Кристиано Джарета: Крушчич е отличен вариант за треньор, ще бъде грешка, ако го заменим с друг</h1>
      <address>
        <time datetime="2019-11-21T06:31:47+00:00">21 Nov 2019, 06:31</time>
      </address>
      <p>Спортният директор на ЦСКА - Кристиано Джарета е изключително доволен от работата на наставника Милош Крушчич. Според шефа ще бъде голяма грешка, ако сръбският специалист бъде освободен през зимата. Ето какво още каза той пред колегите от "Меридиан Мач".</p>
      <p>"<b>Опитваме се всички в клуба да се променим към по-добро. На първо място след треньорската рокада говорихме лично с всички играчи с категоричен тон</b>. Желанието ни е да променим манталитета им на първо място - начина, по който мислят за тренировките и за работата им. <b>От моята гледна точка Милош е отличен вариант на първо място, защото е млад</b>. Има огромно желание да учи, да се развива, да налага идеите си, гладен е за успехи. А няма нищо по-лесно от това да предаваш идеите си на играчите чрез млад и амбициозен треньор", призна Джарета.</p>
      <p>"Уверявам ви, никак не е лесно да се промени начина на мислене на футболистите тук, да се промени отношението им към мачовете и тренировките, да се повдигне нивото на професионализъм. Ето това искаме да постигнем. Затова проведохме сериозни разговори с футболистите и щаба. <b>А щабът от своя страна положи още старание да уточни някои детайли с играчите и да подобри отношенията с тях. В крайна сметка, нашият успех като отбор е в краката на футболистите, така че те са най-важният елемент</b>. Първата ни мисъл сутрин трябва да бъде състоянието на играчите, последната ни мисъл преди да си легнем трябва да бъде също състоянието на играчите. Това е бавен процес, който изисква време, но имахме волята да го започнем преди месец и половина - два. И виждам, че някои неща започват да се променят и да се случват. И не говоря за резултатите, които трябва да бъдат приятното последствие. Говоря за отношението на футболистите към тренировките и мачовете, за промяна и в тренировъчния процес. Давам конкретен пример - контролата с Арис в Солун по време на паузата".</p>
      <p><b>"Опитахме се да покажем на играчите, че за тях терминът "приятелски мач" не съществува. В тяхната глава трябва да съществува само възможността да подобрят състоянието си и да блеснат с представянето си в очите на треньора.</b> Точно това е основното нещо, което се опитваме да подобрим в ЦСКА. И това е възможно, защото ръководството предоставя най-добрите условия. Радвам се, че голяма част от футболистите ни го разбират. <b>Защото за голяма част от тях ЦСКА е може би най-големият успех в кариерата им, най-високото ниво. ЦСКА е голямо име. Те не идват от Ювентус или Реал Мадрид, а тук им даваме възможност да постигнат много.</b> И те вече го осъзнават. Но това изисква и максимално себераздаване", обясни италианецът.</p>
      <p>"<b>Със сигурност смятам, че Крушчич може да бъде точният треньор за ЦСКА</b>. Познаваме го още от края на лятото, когато дойде като асистент на Люпко Петрович. Всъщност, Люпко му даваше възможност да води тренировките и веднага забелязах, че <b>той го прави много добре - има висок и силен глас, но най-вече добри идеи за футбола. </b>Чрез него се опитваме да предадем манталитета и духа на победител в ЦСКА. Това е голям клуб. На мен ми харесва, когато отборът играе в половината на съперника, когато атакува. Не очакваме да се защитаваме и да чакаме нещо да се случи. Милош работи много добре в тази насока. <b>И както всички млади треньори, които пробиват, той знае, че му се предоставя уникален шанс.</b> Посветил се е изцяло на това да успее. Мисля, че в бъдеще той може да стане чудесен треньор. Така че аз не гледам на Кручшич като временно решение, а като постоянен треньор. <b>Сега, какво ще стане до края на сезона, не мога да кажа, защото нямам кристална топка. Но за нас и за всички наши футболисти той е нашият треньор.</b> И всички трябва да мислим така, а не, че ще има друг, защото ще направим голяма грешка", категоричен беше Кристиано Джарета.</p>
    </article>
  </body>
</html>