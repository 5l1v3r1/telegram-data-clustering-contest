<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019413/%D8%AF%D8%B1-%D8%AD%D9%88%D8%A7%D8%AF%D8%AB-%D8%A8%D9%86%D8%B2%DB%8C%D9%86%DB%8C-%D8%A7%D8%AE%DB%8C%D8%B1-%D8%A8%D8%B3%DB%8C%D8%AC%DB%8C%D8%A7%D9%86-%D8%AF%D8%B1-%DA%A9%D9%86%D8%A7%D8%B1-%D9%86%DB%8C%D8%B1%D9%88%D9%87%D8%A7%DB%8C-%D9%86%D8%B8%D8%A7%D9%85%DB%8C-%D9%88-%D8%A7%D9%86%D8%AA%D8%B8%D8%A7%D9%85%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-21T06:00:58+00:00"/>
    <meta property="og:title" content="در حوادث بنزینی اخیر بسیجیان در کنار نیروهای نظامی و انتظامی، پاسداران امنیت شدند"/>
    <meta property="og:description" content="ایسنا/کرمانشاه فرماندار کرمانشاه گفت: در حوادث بنزینی اخیر، بسیجیان در کنار نیروهای نظامی و انتظامی، پاسداران امنیت شدند."/>
  </head>
  <body>
    <article>
      <h6 class="kicker">فرماندار کرمانشاه:</h6>
      <h1>در حوادث بنزینی اخیر بسیجیان در کنار نیروهای نظامی و انتظامی، پاسداران امنیت شدند</h1>
      <address><time datetime="2019-11-21T06:00:58+00:00">21 Nov 2019, 06:00</time> by <a rel="author">زهرا مرادی</a></address>
      <p>ایسنا/کرمانشاه فرماندار کرمانشاه گفت: در حوادث بنزینی اخیر، بسیجیان در کنار نیروهای نظامی و انتظامی، پاسداران امنیت شدند.</p>
      <p>فضل الله رنجبر در جلسه شورای اداری شهرستان کرمانشاه با اشاره به برپایی میز خدمت در مسجد جامع کرمانشاه به مناسبت هفته بسیج از ساعت ۱۰ و نیم صبح روز جمعه(اول آذر)، گفت: مدیران و مسئولان حوزه شهرستان کرمانشاه در این میزهای خدمت پاسخگوی سوالات و خواسته‌های مردم می‌شوند.</p>
      <p>فرماندار کرمانشاه سپس با تاکید بر نقش بسیجیان در عرصه‌های مهم کشور، اظهار کرد: بسیجیان مدافعین واقعی کشور هستند که آماده جان فشانی در راه آرمانهای اسلام و انقلاب هستند.</p>
      <p>رنجبر با بیان اینکه بسیجیان منشاء خدمات ارزشمندی از جمله دفاع از تمامیت ارضی کشور در کنار نیروهای نظامی و انتظامی هستند، اضافه کرد: برای حل مشکلات کنونی و برون رفت از تحریم‌ها به تفکر بسیجی نیاز داریم.</p>
      <p>فرماندار کرمانشاه تاکید کرد: در حوادث اخیر که در پی افزایش قیمت بنزین رخ داد، هم شاهد مجاهدت و ایثارگری بسیجیان در کنار نیروهای نظامی و انتظامی در پاسداری از امنیت بودیم.</p>
      <p>وی تاکید کرد: در ماجراهای اخیر معترضان بنزینی خیلی زود صفشان را از اغتشاشگران جدا کردند، چرا که مردم اگر اعتراضی هم به مشکلات داشته باشند، اعتراض خود را با اقدامات خرابکارانه نشان نمی‌دهند.</p>
      <p>وی ادامه داد: اغتشاشگران کارهای خرابکارانه کردند و در یک نمونه ماشین آتش نشانی را به آتش کشیدند که تعداد آن در کشور اندک است و برای خدمت رسانی به مردم غرب کشور خریداری شده بود.</p>
      <p>رنجبر اضافه کرد: آشوبگران خسارات زیادی به کرمانشاه وارد کردند که در روزهای آینده ابعاد بیشتر خرابکاری آنها از سوی مسئولان ارشد استان تشریح خواهد شد.</p>
      <p>فرماندار کرمانشاه در ادامه با اشاره به آغاز فرآیند اجرایی انتخابات یازدهمین دوره مجلس شورای اسلامی، از مدیران و مسئولان خواست تا برای برگزاری انتخاباتی سالم برنامه ریزی کنند.</p>
      <p>رنجبر با بیان اینکه امانت داری و قانونمندی باید سرلوحه کار مسئولین در برگزاری انتخابات باشد، اضافه کرد: امکانات، خودروها و اماکن اداری نباید مورد استفاده کاندیداهای انتخابات قرار گیرد.</p>
      <p>انتهای پیام</p>
    </article>
  </body>
</html>