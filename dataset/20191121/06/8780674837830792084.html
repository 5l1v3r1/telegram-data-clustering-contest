<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/thiruvananthapuram/local-news/2019/11/21/thiruvananthapuram-disease-leopard-transfer-forest-in-kattakada.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-21T06:09:00+00:00"/>
    <meta property="og:title" content="രോഗം പടരാനിടയാകും, മാരകരോഗം ബാധിച്ച് പുലി; കാട്ടിലേക്ക് മാറ്റാൻ രഹസ്യ ശ്രമം"/>
    <meta property="og:description" content="കാട്ടാക്കട ∙ മാരകവും അപൂർവുമായ രോഗം ബാധിച്ച പുലിയെ നെയ്യാർ സിംഹ സഫാരി പാർക്കിൽ നിന്ന് മാറ്റാൻ ശ്രമം തുടങ്ങി .മയക്കുവെടിവച്ച് കൂട്ടിലടച്ച് നെയ്യാർ.Thiruvananthapuram News. തിരുവനന്തപുരം വാർത്തകൾ. Thiruvananthapuram. Trivandrum News. Manorama Online Local News"/>
  </head>
  <body>
    <article>
      <h1>രോഗം പടരാനിടയാകും, മാരകരോഗം ബാധിച്ച് പുലി; കാട്ടിലേക്ക് മാറ്റാൻ രഹസ്യ ശ്രമം</h1>
      <address><time datetime="2019-11-21T06:09:00+00:00">21 Nov 2019, 06:09</time> by <a rel="author">മനോരമ ലേഖകൻ</a></address>
      <p>കാട്ടാക്കട ∙  മാരകവും അപൂർവുമായ രോഗം ബാധിച്ച പുലിയെ നെയ്യാർ സിംഹ സഫാരി പാർക്കിൽ നിന്ന് മാറ്റാൻ ശ്രമം തുടങ്ങി .മയക്കുവെടിവച്ച് കൂട്ടിലടച്ച് നെയ്യാർ വന്യജീവി സങ്കേതത്തിലെ  വെട്ടിമുറിച്ച കോൺ പ്രദേശത്തേക്ക് മാറ്റാനാണ് വനപാലകരുടെ നീക്കം. ഇന്നലെ രാത്രിയോടെ കോന്നിയിൽ നിന്ന് പ്രത്യേക കൂടെത്തിച്ചു. ഇതു മറ്റു മൃഗങ്ങൾക്ക് രോഗം പടരാനിടയാകുമെന്ന മുന്നറിയിപ്പ് അവഗണിച്ചാണ് നീക്കം. പുറത്തറിഞ്ഞാൽ പ്രതിഷേധത്തിനിടയാകുമെന്നതിനാൽ അതീവ രഹസ്യമായാണ് നീക്കങ്ങളെല്ലാം. </p>
      <p>മാറ്റുമ്പോൾ പുലിയുടെ സ്രവങ്ങൾ ജീവനക്കാരുടെ ശരീരത്തിലാകരുതെന്ന് കർശന നിർദേശം നൽകിയിരിക്കെയാണ് ഈ നടപടി എന്നതാണ് വിരോധാഭാസം. പുലിയെ അടിയന്തരമായി മാറ്റണമെന്ന് സിസിഎഫ് നിയോഗിച്ച വിദഗ്ധ സമിതി നിർദേശിച്ചിരുന്നു. പുലിയുടെ സാന്നിധ്യം പാർക്കിന്റെ നിലനിൽപ്പിന് ദോഷമാണ്. 2 ദിവസം മുൻപാണ് സിസിഎഫിന് ഇത് സംബന്ധിച്ച റിപ്പോർട്ട് കൈമാറിയത്. പുലിയെ പരിശോധിച്ച് റിപ്പോർട്ട് നൽകാൻ ഡോക്ടർമാരും പീപ്പിൾ ഫോർ അനിമൽ പ്രതിനിധിയുമടങ്ങുന്ന സംഘം 15ന് ഡാമിലെ ത്തിയിരുന്നു.</p>
      <p>ചികിൽസ നൽകാനാണ് പാർക്കിന് പുറത്തേക്ക് മാറ്റുന്നതെന്നാണ് വനം വകുപ്പ് പറയുന്നത്. പുലി മാത്രമല്ല,ഇവിടെയുള്ള കടുവയേയും അടിയന്തരമായി മാറ്റണം. ഇനി മറ്റൊരു മൃഗത്തേയും ഇവിടേക്ക് കൊണ്ടുവരരുത്. വയനാട്ടിൽ പിടികൂടുന്ന മൃഗങ്ങളെ അവിടെ പാർപ്പിച്ച് നിരീക്ഷിക്കണം എന്നീ നിർദേശങ്ങളും റിപ്പോർട്ടിലുണ്ട് പാലോട് സ്റ്റേറ്റ് ഇൻസ്റ്റിറ്റ്യൂട്ട് ഫോർ അനിമൽ ഡിസീസിലെ ഡോക്ടർമാരായ നന്ദകുമാർ, പ്രത്യുക്ഷ്,മൃഗശാല ഡോക്ടർ ജേക്കബ് അലക്സാണ്ടർ,വൈൽഡ് ലൈഫ് വാർഡൻ ജെ.ആർ.അനി,വനം വകുപ്പ് ഡോക്ടർ ആനന്ദ്, പീപ്പിൾ ഫോർ അനിമൽ പ്രതിനിധി ഷമീം എന്നിവരടങ്ങുന്ന സംഘത്തിന്റെ റിപ്പോർട്ടിലാണ് പുലിയെ എത്രയും വേഗം മാറ്റണമെന്ന് നിർദേശം.</p>
      <p>ഡാമിലെ സഫാരി പാർക്കിൽ മറ്റ് മൃഗങ്ങളെ പാർപ്പിക്കരുതെന്ന് സെൻട്രൽ സൂ അതോറിറ്റിയുടെ നിർദേശമുണ്ട്. ഇത് ലംഘിച്ചാണ് വയനാട് നിന്ന് പിടിച്ച കടുവയെയും രോഗ ബാധിതനായ പുലിയെയും പാർക്കിലെത്തിച്ചത്. ശ്വാസ കോശത്തിൽ പ്രത്യേക തരം വിരയും ഹെപ്പറ്റോസൂൺ,ഹീമോ ബാർട്ടനെല്ല രോഗങ്ങളുമാണ് പുലിക്ക്. പുലിക്ക് മാരക രോഗമെന്ന ‘മനോരമ’റിപ്പോർട്ടിനെ തുടർന്നാണ് വിദഗ്ധ സംഘത്തെ നിയോഗിച്ചത്.</p>
      <p>
        <b>നിർദേശങ്ങൾ </b>
      </p>
      <p>∙നെയ്യാർ സിംഹ സഫാരി പാർക്കിൽ സ്ഥിരം വെറ്ററിനറി ഡോക്ടർ വേണം. </p>
      <p>∙കരാർ അടിസ്ഥാനത്തിലെങ്കിലും ഉടൻ ഡോക്ടറെ നിയമിക്കണം .</p>
      <p>∙പാർക്കിലെ പുലിയെ എവിടേക്ക് മാറ്റണമെന്ന് വനം വകുപ്പ് അടിയന്തരമായി തീരുമാനിക്കണം.</p>
      <p>∙വയനാട് പിടികൂടുന്ന വന്യ മൃഗങ്ങളെ അവിടെ തന്നെ പാർപ്പിച്ച് നിരീക്ഷിക്കണം.</p>
      <p>∙ഇനി ഒരു മൃഗത്തെയും ഡാമിലെ പാർക്കിൽ എത്തിക്കരുത്.സഫാരി പാർക്ക് പുനരധിവാസ കേന്ദ്രമല്ല.</p>
    </article>
  </body>
</html>