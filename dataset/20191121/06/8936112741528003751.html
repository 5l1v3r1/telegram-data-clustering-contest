<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/premier-league-jose-mourinho-trenerem-tottenhamu,986995.html"/>
    <meta property="og:site_name" content="TVN24"/>
    <meta property="article:published_time" content="2019-11-21T06:25:00+00:00"/>
    <meta property="og:title" content="Anglicy wypominają deklarację Mourinho. &quot;Nie mógłbym pracować w Tottenhamie&quot;"/>
    <meta property="og:description" content="W środę Jose Mourinho został nowym trenerem Tottenhamu. Co ciekawe, jeszcze cztery lata temu Portugalczyk zapewniał, że nie wyobraża sobie pracy w zespole z północnego Londynu. - Nie podjąłbym prac..."/>
  </head>
  <body>
    <article>
      <h1>Anglicy wypominają deklarację Mourinho. "Nie mógłbym pracować w Tottenhamie"</h1>
      <address>
        <time datetime="2019-11-21T06:25:00+00:00">21 Nov 2019, 06:25</time>
      </address>
      <slideshow>
        <figure>
          <img src="https://r-scale-00.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/c6f52ba2-4134-498a-81d8-b5f51361931b.jpg?type=1&amp;srcmode=0&amp;srcx=0/1&amp;srcy=0/1&amp;srcw=1/1&amp;srch=99/100&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/46607081-0a7e-4c16-a0d2-41642a61bd64-480p.mp4" autoplay="" loop=""/>
          <figcaption>Tottenham zwolnił Pochettino</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c91591a8d461c2869b9f535ded3e213e/fddc6f46-b809-48fe-9f3a-55d11adb3081-480p.mp4"/>
          <figcaption>Miarka się przebrała! Mourinho wyrzucony z United</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/618044ca-8796-48f2-9bcb-af37d13858b1-480p.mp4"/>
          <figcaption>Liverpool - Tottenham</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/30e8e4ac-40eb-4e4d-9d37-7cc75462a5a2-480p.mp4"/>
          <figcaption>Gwiazdor Tottenhamu wraz z reprezentacją trenuje przed Brazylią</figcaption>
        </figure>
        <figcaption>Mourinho zastąpi Pochettino Foto: Twitter/Tottenham Hotspur | Video: Eurosport</figcaption>
      </slideshow>
      <h3>W środę Jose Mourinho został nowym trenerem Tottenhamu. Co ciekawe, jeszcze cztery lata temu Portugalczyk zapewniał, że nie wyobraża sobie pracy w zespole z północnego Londynu. - Nie podjąłbym pracy, ponieważ zbyt mocno kocham kibiców Chelsea - zapewniał.</h3>
      <related>
        <a href="https://eurosport.tvn24.pl/pilka-nozna,105/anglicy-o-powrocie-mourinho-sprzedaz-duszy-diablu,986916.html"/>
      </related>
      <p>Jose Mourinho związał się z Tottenhamem 3,5-letnim kontraktem. Pierwsze efekty jego pracy będziemy mogli zobaczyć już w sobotę. Wówczas Tottenham zagra z West Hamem United.</p>
      <h3>Kochał kibiców</h3>
      <p>Angielskie media przypominają, że w 2015 roku - podczas swojej drugiej przygody z Chelsea - Mourinho twierdził, że nie wyobraża sobie pracy w klubie z północnego Londynu. - Nie podjąłbym pracy, ponieważ zbyt mocno kocham kibiców Chelsea - zarzekał się Portugalczyk.</p>
      <p>Jego romans z Tottenhamem zaczął się jednak znaczenie wcześniej. Gdy w 2007 roku Roman Abramowicz zwalniał Portugalczyka po remisie z Rosenborgiem w Lidze Mistrzów, kibice Chelsea byli zdruzgotani.</p>
      <h3>Miał zakaz</h3>
      <p>Niemal od razu po tym zdarzeniu do Portugalczyka zaczęli wydzwaniać właściciele największych klubów w Europie. Wśród nich był również prezes Tottenhamu Daniel Levy. Wówczas klub z White Heart Lane do potęg się nie zaliczał, a o przebiciu się do wielkiej czwórki i awansie do Ligi Mistrzów mógł co najwyżej pomarzyć.</p>
      <p>Mourinho odrzucił więc propozycję Levy'ego. Po pierwsze miał zdecydowanie lepsze oferty na biurku, na czele z jego późniejszym pracodawcą Realem Madryt, a po drugie nie pozwalała mu na to klauzula, którą podpisał z Chelsea. Chodziło o to, że po odejściu z The Blues Portugalczyk miał zakaz prowadzenia klubu z Premier League przez dwa lata.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/1dffc452-475b-4d0e-884e-89197d6d086d.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Mourinho znów w Londynie<cite>Źródło: Getty Images</cite></figcaption>
      </figure>
      <p>Co ciekawe Levy był tak zdeterminowany, że próbował nawet ją wykupić, jednak Mourinho był już w Madrycie. - Nie mogłem trenować w Anglii przez dwa lata - tłumaczył Mourinho zapytany o sytuację sprzed lat.</p>
      <h3>Ostatnia taka szansa</h3>
      <p>Czasy się jednak zmieniły. Mourinho nie ma już tak mocnej pozycji na rynku trenerskim. Po zwolnieniu z Manchesteru United mówi się, że jeśli nie wygra niczego z Tottenhamem, to będzie to jego ostatni kontrakt w czołowym klubie z Premier League.</p>
      <p>W zupełnie innym miejscu już jest też Tottenham. Dzisiaj to jeden z najlepszych klubów z Premier League oraz czołowa marka w Europie. Koguty mogą pochwalić się nie tylko niesamowitymi nazwiskami w składzie, ale również jednym z najnowocześniejszych i najpiękniejszych stadionów na świecie.</p>
      <p>Autor: Skrz/TG / Źródło: eurosport.pl</p>
    </article>
  </body>
</html>