<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/arzemes/co2-robezskersosanas-nodoklis-ambicioza-bet-gruti-istenojama-iniciativa.a339073/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-21T06:12:00+00:00"/>
    <meta property="og:title" content="CO2 robežšķērsošanas nodoklis - ambicioza, bet grūti īstenojama iniciatīva"/>
    <meta property="og:description" content="Vai Eiropas Savienība nākotnē varētu ieviest jaunu nodokli importa precēm par to saražošanā atstāto oglekļa pēdas nospiedumu? Šāda ideja izskanējusi kontekstā ar topošās Eiropas Komisijas prezidentes Urzulas fon der Leienas pieteikto „Zaļo kursu Eiropai”, kura mērķis ir samazināt Eiropas ekonomikas ietekmi uz klimata krīzi un līdz 2050. gadam panākt tā saukto „oglekļa neitralitāti”, proti, situāciju, kurā absorbēts tiek vismaz tikpat daudz oglekļa, cik tiek izmests atmosfērā."/>
  </head>
  <body>
    <article>
      <h1>CO2 robežšķērsošanas nodoklis - ambicioza, bet grūti īstenojama iniciatīva</h1>
      <address><time datetime="2019-11-21T06:12:00+00:00">21 Nov 2019, 06:12</time> by <a rel="author" href="https://www.lsm.lv/autors/mara-rozenberga/" target="_blank">Māra Rozenberga, EURANET PLUS</a></address>
      <p>
        <b>Vai Eiropas Savienība nākotnē varētu ieviest jaunu nodokli importa precēm par to saražošanā atstāto oglekļa pēdas nospiedumu? Šāda ideja izskanējusi kontekstā ar topošās Eiropas Komisijas prezidentes Urzulas fon der Leienas pieteikto „Zaļo kursu Eiropai”, kura mērķis ir samazināt Eiropas ekonomikas ietekmi uz klimata krīzi un līdz 2050. gadam panākt tā saukto „oglekļa neitralitāti”, proti, situāciju, kurā absorbēts tiek vismaz tikpat daudz oglekļa, cik tiek izmests atmosfērā.</b>
      </p>
      <figure>
        <audio src="https://static.lsm.lv/media/2019/11/c4tg.mp3"/>
        <figcaption>CO2 robežšķērsošanas nodoklis - ambicioza, bet grūti īstenojama iniciatīva<cite>Māra Rozenberga</cite></figcaption>
      </figure>
      <p>„Es vēlos, lai Eiropa kļūst par pirmo klimatneitrālo kontinentu,” tā <a href="https://ec.europa.eu/commission/sites/beta-political/files/political-guidelines-next-commission_en.pdf">pamatnostādnēs nākamajai Eiropas Komisijai (EK)</a> raksta topošā komisijas prezidente Urzula fon der Leiena. Dokumenta centrā ir tā dēvētais „Zaļais kurss Eiropai” jeb „European Green Deal”. Un, ja Leienas ieceres piepildīsies, pārmaiņas būs nozīmīgas. Viņasprāt, pašreizējais mērķis – līdz 2030. gadam samazināt emisijas līmeni par 40% - nav gana ambiciozs. Viņa rosina paplašināt emisijas kvotu tirdzniecības sistēmu, lai tajā iekļautu arī jūrniecības nozari un ar laiku samazinātu bezmaksas kvotas, ko piešķir aviosabiedrībām. Viņasprāt, šī sistēma būtu jāattiecina arī uz satiksmi un būvniecību.</p>
      <p>Taču augstāka oglekļa emisijas cena nozīmētu, ka Eiropas uzņēmumiem būtu grūtāk konkurēt ar ražotājiem citviet pasaulē, kur attieksme pret atmosfēras piesārņošanu ir krietni pielaidīgāka. Tādēļ fon der Leiena piedāvā ieviest CO2 robežšķērsošanas nodokli.</p>
      <p>Kas tas ir? Būtībā tas nozīmētu, ka Eiropas Savienībā importētās preces tiktu apliktas ar nodokli, balstoties uz to saražošanā atstāto oglekļa pēdu. Un Eiropas Parlamentā tam ir atbalsts – vismaz dažu deputātu vidū.</p>
      <p>Itālijas deputāts Nikola Danti no Eiropas Parlamenta sociālistu grupas uzskata, ka</p>
      <blockquote>šāds nodoklis palīdzētu Eiropas uzņēmumiem nezaudēt konkurentiem citviet pasaulē, vienlaikus vairāk saudzējot dabu.</blockquote>
      <p>„Mēs esam uzstādījuši ļoti ambiciozus mērķus, piemēram, saistībā ar Parīzes nolīgumu. Tas, protams, ietekmēs vietējos uzņēmumus, tāpēc nodokļu sistēma, kas dod Eiropas uzņēmumiem labākas garantijas, ir laba lieta,” saka Danti.</p>
      <p>Šādu nodokli kopumā atbalsta arī Zaļo grupas eiroparlamentāriete Saskija Brikmona no Beļģijas, tomēr – ar kādu būtisku atrunu:</p>
      <p>„Ieviešot šādu nodokli, mēs redzētu dažādu produktu patieso ietekmi uz vidi. Un tas palīdzētu arī samazināt CO2 emisiju. Pēc mūsu novērojumiem, vismaz Eiropas Parlamenta līmenī, īpaši pēc Trampa paziņojuma par ASV izstāšanos no Parīzes nolīguma, būtu atbalsts šādam oglekļa nodoklim, piemēram, attiecībā uz precēm, kas tiek ievestas no ASV. Taču to nekādā gadījumā nedrīkstētu izmantot kā protekcionisma instrumentu.”</p>
      <blockquote>Taču šādu nodokli ir vieglāk iztēloties, nekā reāli ieviest,</blockquote>
      <p>uzskata Briselē esošās Brēgela domnīcas pētnieks Simone Taliapjetra.</p>
      <p>''Kā lai izskaitļo oglekļa sastāvu ķīniešu rotaļlietā? Ir grūti noteikt oglekļa daudzumu kādā konkrētā industriālā procesā. Un pat tad, ja to izdarītu, citas valstis apšaubītu gan šos skaitļus, gan metodoloģiju... Tā ka šī ir ļoti sarežģīta diskusija, kas beigsies ar neskaitāmiem iesniegumiem tiesā, Pasaules Tirdzniecības organizācijā un tā tālāk,” bažas pauž Taliapjetra.</p>
      <p>Turklāt nav šaubu, ka citas valstis gribēs atspēlēties par šādu Eiropas Savienības soli, brīdina eksperts:</p>
      <p>„Tiklīdz tiks ieviests šāds robežnodoklis, momentā būs tvīts no ASV, ka „no rītdienas mēs vairs nepirksim jūsu BMV, jūsu „mersedesus” un „folksvāgenus”.” Citas pasaules valstis ar pašreizējo ASV administrāciju priekšgalā to uzskatīs par diskriminējošu mēru attiecībā uz viņu industriju.”</p>
      <p>Tādēļ Taliapjetra iesaka drīzāk koncentrēties uz citiem fon der Leienas „Zaļā kursa” stūrakmeņiem, līdzfinansējot pētījumus un inovācijas un investējot jaunās tehnoloģijās.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/ekonomika/par-latvijas-2020-gada-budzeta-planu-ek-sniedz-pozitivu-atzinumu.a339034/"/>
        <a href="https://www.lsm.lv/raksts/zinas/arzemes/jaunajas-bisu-vadlinijas-eiropas-komisiju-aicina-vertet-pesticidu-ietekmi-ilgtermina.a338952/"/>
        <a href="https://www.lsm.lv/raksts/zinas/arzemes/polijas-premjers-sola-turpinat-ek-kritizeto-tiesu-sistemas-reformu.a338930/"/>
        <a href="https://www.lsm.lv/raksts/zinas/arzemes/nato-eiropas-komisija-lietuva-un-citas-valstis-sveic-latviju-dzimsanas-diena.a338809/"/>
        <a href="https://www.lsm.lv/raksts/zinas/arzemes/klus-zinams-ep-atzinums-par-toposajiem-eirokomisariem.a338724/"/>
        <a href="https://www.lsm.lv/raksts/zinas/arzemes/es-eksperte-iespejams-eiropas-parlaments-jaievel-no-parnacionaliem-deputatu-kandidatu-sarakstiem.a338487/"/>
        <a href="https://www.lsm.lv/raksts/zinas/arzemes/eiropas-parlaments-uzklausa-no-jauna-izvirzitos-eirokomisara-amata-kandidatus.a338460/"/>
        <a href="https://www.lsm.lv/raksts/zinas/arzemes/briti-nevirzis-savu-kandidatu-ek-komisara-amatam.a338414/"/>
      </related>
    </article>
  </body>
</html>