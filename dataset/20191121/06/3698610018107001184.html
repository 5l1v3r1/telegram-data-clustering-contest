<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/TECHNOLOGIES/kabmin-vidiliv-koshti-na-pridbannya-naukovogo-sudna-dlya-doslidzhennya-antarktidi-330382_.html"/>
    <meta property="og:site_name" content="DT.ua"/>
    <meta property="article:published_time" content="2019-11-21T06:19:00+00:00"/>
    <meta property="og:title" content="Кабмін виділив кошти на придбання наукового судна для дослідження Антарктиди"/>
    <meta property="og:description" content="Це буде першим придбанням такого роду за останні двадцять років"/>
  </head>
  <body>
    <article>
      <h1>Кабмін виділив кошти на придбання наукового судна для дослідження Антарктиди</h1>
      <h2>Це буде першим придбанням такого роду за останні двадцять років</h2>
      <address>
        <time datetime="2019-11-21T06:19:00+00:00">21 Nov 2019, 06:19</time>
      </address>
      <p>Вперше за останні майже 20 років Україна здійснить власну наукову експедицію в Антарктику: Кабінет міністрів виділив кошти на придбання наукового океанського судна льодового класу - це буде початком відродження океанського наукового флоту України. Відповідне рішення було прийнято урядом 20 листопада.</p>
      <p>Про це повідомили спільно Національний антарктичний науковий центр та Міністерство освіти і науки.<br/><br/>Очікується, що угоду про придбання судна буде укладено до кінця 2019 року, а в 2020 відбудеться його перший вихід в океан під українським прапором. На купівлю судна уряд виділив 252 мільйони гривень.<br/><br/>"Для нас це велика перемога. Придбання Україною судна такого класу дозволить нам бути більш самостійними в <b><a href="https://dt.ua/WORLD/scho-ukrayinski-biologi-vivchayut-v-antarktidi-307841_.html">дослідженні Світового океану</a></b>, яке на рівних із дослідженнями Космосу є наразі одним із пріоритетів світової науки. Це нові можливості для наших науковців вже з наступного року. А ще це можливість будувати більш сміливі стратегічні плани досліджень в Антарктиді та Арктиці. Зараз якраз завершується підготовка програми полярних досліджень України на 2021-2030 роки, де ми вже врахуємо наявність власного судна", – зазначила Міністр освіти і науки Ганна Новосад.</p>
      <p>Очільник Національного антарктичного наукового центру МОН Євген Дикий пояснив, що з кінця 20 століття Україна не має суден необхідного класу, які дозволили б вести дослідження у Світовому океані та надавати підтримку антарктичним дослідженням на станції "Академік Вернадський".</p>
      <p>"Власне, сьогодні майже 20 років з часу останнього самостійного наукового рейсу України в Південному океані (2000-2001 рр.). Для обслуговування нашої станції ми щороку фрахтуємо іноземні судна, а морські дослідження тривалий час взагалі не вели, лише минулого року почали дещо робити з борту риболовних суден, які звісно ж не є повноцінними "плавучими лабораторіями". Купівля власного судна і відновлення наукових рейсів надзвичайно посилюють наші наукові можливості. Також ми зможемо утворювати логістичні консорціуми з країнами, які мають свої полярні станції, але не мають власного флоту. І, до речі, буде дуже символічно до 25-річчя нашої станції "Академік Вернадський" нарешті прийти на неї на власному судні", – розказав директор НАНЦ Євген Дикий.</p>
      <p>Відновлення рейсів також є актуальним з точки зору політики та економіки. Адже Україна має міжнародні зобов'язання щодо вивчення Південного океану і веде там успішний риболовний промисел.</p>
      <p>На придбання судна Уряд виділив до 252 млн гривень.<br/>"Це той максимум, на який ми можемо розраховувати, але ми працюватимемо над тим, щоб вкластись у меншу суму і заощадити державні кошти", – пояснив Євген Дикий.</p>
      <p>1 жовтня, стартував конкурс з <b><a href="https://dt.ua/UKRAINE/v-ukrayini-startuvav-vidbirkoviy-konkurs-dlya-ekspediciyi-v-antarktidu-325031_.html">відбору команди полярників в 25-ту Українську антарктичну експедицію на станцію "Академік Вернадський"</a></b>. Для експедиції планують набрати 12 осіб, повідомили на <a href="https://lb.ua/go.php?url=aHR0cDovL3VhYy5nb3YudWEvcG9jaGluYXllbW8ta29ua3Vycy1rYW5kaWRhdGl2LXUtcG9seWFybmlraS8=">сайт</a>і Національного антарктичного наукового центру.</p>
      <p>До 25-ї Української антарктичної експедиції 2020-2021 років буде багато уваги, тому що в наступному році весь світ буде відзначати 200-річчя відкриття Антарктиди. Також Україна відзначатиме першу чверть століття станції.</p>
      <p>Згідно з повідомленням, для експедиції потрібні: семеро вчених, лікар, кухар, дизеліста-електрик, системний механіки системний адміністратор зв'язку. Науковці повинні працювати за такими напрямками досліджень: геолого-геофізичні; гідрометеорологічні та океанографічні; геокосмические; біологічні.</p>
      <p>Серед загальних вимог до кандидатів - відсутність хронічних захворювань і протипоказань до роботи в умовах Антарктиди, володіння іноземною мовою, неконфліктність і комунікабельність.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>