<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/39/156/Artykul/1547050,Karol-Stanislaw-Radziwill-zwany-Panie-Kochanku"/>
    <meta property="og:site_name" content="Polskie Radio"/>
    <meta property="article:published_time" content="2019-11-21T06:08:00+00:00"/>
    <meta property="og:title" content="Karol Stanisław Radziwiłł zwany &quot;Panie Kochanku&quot;"/>
    <meta property="og:description" content="Jego życie było jedną wielką eksplozją wszystkiego, co w sarmatyzmie złe: warcholstwa, samowoli, prywaty i rozpasania. Paradoksalnie do dziś pozostaje jednym z najpopularniejszych magnatów w historii."/>
  </head>
  <body>
    <article>
      <h1>Karol Stanisław Radziwiłł zwany "Panie Kochanku"</h1>
      <address>
        <time datetime="2019-11-21T06:08:00+00:00">21 Nov 2019, 06:08</time>
      </address>
      <p>
        <b>Jego życie było jedną wielką eksplozją wszystkiego, co w sarmatyzmie złe: warcholstwa, samowoli, prywaty i rozpasania. Paradoksalnie do dziś pozostaje jednym z najpopularniejszych magnatów w historii.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/d96851c0-9dcb-4145-807a-84e83bee9c8f.mp3"/>
          </figure>
          <p>Druga część audycji poświęconej dorosłości Karola Stanisława "Panie Kochanku" Radziwiłła z cyklu "Staropolskie niedyskrecje". (PR 25.10.1971)</p>
        </li>
        <li>
          <figure>
            <audio src="https://static.prsa.pl/15c936fb-9ffb-46f4-9a95-0f0d6c8de271.mp3"/>
          </figure>
          <p>Wiek męski "Panie Kochanku" - audycja "Staropolskie niedyskrecje". (PR 25.10.1971)</p>
        </li>
        <li>
          <figure>
            <audio src="https://static.prsa.pl/41b7a0dd-3550-4d08-8840-b0e042caeec0.mp3"/>
          </figure>
          <p>Młodość księcia Karola Stanisława Radziwiłła - audycja z cyklu "Staropolskie niedyskrecje". (PR 25.10.1971)</p>
        </li>
      </ul>
      <p>
        <b>21 listopada 1790 roku zmarł magnat, książę Karol Stanisław Radziwiłł, zwany "Panie Kochanku", jedna z najbarwniejszych postaci I Rzeczypospolitej.</b>
      </p>
      <p>Swój przydomek zawdzięczał powiedzonku, którym zwracał się do swoich rozmówców. Był znany nie tylko z tego – do legendy przeszły anegdoty z jego barwnego i wystawnego życia.</p>
      <p>- Był to nie tylko najpopularniejszy magnat swoich czasów, ale najpopularniejszy polski magnat w całej naszej historii – mówił Bogdan Królikowski, badacz pamiętników epoki w audycji z cyklu "Staropolskie niedyskrecje".</p>
      <p>
        <b>Najzamożniejszy arystokrata swoich czasów</b>
      </p>
      <p>Za jego życia Rzeczpospolita nie była już właściwie państwem, a morzem anarchii, w którym jedynymi ostojami porządku były praktycznie samodzielne olbrzymie latyfundia magnackie. Karol Stanisław Radziwiłł przyszedł na świat 27 lutego 1734 właśnie w jednym z takich wielkich majątków ziemskich.</p>
      <p>Sprzeciwiał się reformom proponowanym przez Poniatowskich, Czartoryskich i ich "Familię". Przeciwko wyborowi na króla popieranego przez Rosję Stanisława Augusta wystąpił zbrojnie. Po przegranej z Moskalami bitwie musiał udać się na banicję, a jego majątek został skonfiskowany. Po powrocie do kraju "Panie Kochanku" dał się zmanipulować ambasadorowi Nikołajowi Repninowi, który zrobił z niego marszałka przeciwnej reformom konfederacji radomskiej.</p>
      <p>Skąd sentyment do postaci Karola Stanisława Radziwiłła? Ów magnat, który od podnoszenia szabli w obronie kraju wolał podnosić kielich do ust, wsławił się głównie swoim wystawnym życiem. Z jego gościnności korzystały zubożałe masy szlacheckie. One też stał się źródłem niezliczonych dykteryjek i anegdot opisujących zmyślność szlachcica. Niektóre z nich graniczyły z fantastyką, np. "Panie kochanku" miał kiedyś upolować niedźwiedzia, smarując dyszel wozu miodem. Wedle anegdoty zwierzę miało tak łapczywie pożerać słodką przynętę, że nabiło się na dyszel jak na wielki ruszt.</p>
      <p>
        <b>Posłuchaj innych anegdot z życia Karola Stanisława Radziwiłła "Panie Kochanku" herbu Trąby w audycjach z cyklu "Staropolskie niedyskrecje".</b>
      </p>
      <p>bm</p>
      <related>
        <a href="https://www.polskieradio.pl/39/156/Artykul/1314613,Janusz-Radziwill-zdrada-czy-ratowanie-czego-sie-dalo"/>
      </related>
      <related>
        <a href="https://www.polskieradio.pl/39/156/Artykul/1337809,Boguslaw-Radziwill-%E2%80%93-czarny-charakter-Sienkiewicza"/>
      </related>
    </article>
  </body>
</html>