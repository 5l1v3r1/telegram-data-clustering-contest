<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/pri-polni-hitrosti-bodo-pohodili-zavoro-251819"/>
    <meta property="og:site_name" content="Slovenske novice"/>
    <meta property="article:published_time" content="2019-11-21T06:51:00+00:00"/>
    <meta property="og:title" content="Pri polni hitrosti bodo pohodili zavoro"/>
    <meta property="og:description" content="Kot bi se tekmovalni sistem evropskega pokala poigral s košarkarji Cedevite Olimpije. Prve dvoboje so morali odigrati prezgodaj za popolnoma novo zasedbo, komaj so po uvodnem nizu petih porazov ujeli..."/>
  </head>
  <body>
    <article>
      <h1>Pri polni hitrosti bodo pohodili zavoro</h1>
      <h2>Pohod košarkarjev Cedevite Olimpije bo ustavil premor. Zdaj zmagujejo že s slabim metom.</h2>
      <address><time datetime="2019-11-21T06:51:00+00:00">21 Nov 2019, 06:51</time> by <a rel="author">Eduardo Brozovič</a></address>
      <p>Kot bi se tekmovalni sistem evropskega pokala poigral s košarkarji Cedevite Olimpije. Prve dvoboje so morali odigrati prezgodaj za popolnoma novo zasedbo, komaj so po uvodnem nizu petih porazov ujeli ritem, pa jih bo presekal daljši premor. Po zmagi nad Brescio, tretjo v nizu, bodo na evropsko sceno znova stopili šele 11. decembra ob novem dnevu D v Nanterru, dotlej pa jih čakajo le tri tekme v ligi ABA z Zadrom, Crveno zvezdo in Budućnostjo.<br/><br/>Trije tedni do gostovanja v Franciji so lahko po svoje hendikep pred zadnjima dvema krogoma v evropskem pokalu, saj je tudi v športu vedno tvegano pritisniti na zavoro pri vožnji s polno hitrostjo. Takšen spored je lahko hkrati vendarle koristen, saj bo stožiško moštvo dobilo obilo priložnosti za vadbo, ki jih doslej ni imela, kar se je v torek med drugim videlo v slabši strelski formi ključnih posameznikov. Proti Brescii so Olimpijini košarkarji metali za tri točke le 5:25 (20-odstotno) ob treh trojkah <b>Filipa Krušlina</b>, kar je njihova druga najslabša bera v evropski sezoni po prvem soočenju z Italijani v gosteh, ko so metali zgolj 4:22 (18-odstotno). Tokrat je k skromni učinkovitosti prispeval slabši pretok žoge. Ljubljančani so zbrali le deset podaj, šest po zaslugi <b>Ryana Boatrighta</b>, ki pa je bil nekajkrat tudi ozko grlo v moštvu zaradi predolgega mučenja žoge.<br/><br/>»Zadeli smo le pet trojk. Če jih v današnji košarki dosežeš le toliko, a vseeno zmagaš, pomeni, da si dobro opravil delo v obrambi,« je ocenil OIimpijin trener <b>Slaven Rimac</b>, ki je bil lahko vnovič zadovoljen z učinkom košarkarjev s klopi, saj so prispevali kar 43 od skupnih 73 točk in 23 od 44 skokov. Pri slednjih so Ljubljančani tretjič zapored prepričljivo prekosili tekmece, potem ko jim v prvih petih nastopih ni uspelo niti enkrat. Tudi zato so zmagali tretjič v nizu in si prihranili nekaj vidnih rezerv.</p>
      <h3>Izkušena asa v črni luknji</h3>
      <p>Klasičen primer je <b>Marko Simonović</b>, ki je v prvih petih krogih evropskega pokala dosegal v povprečju 14,2 točke, v zadnjih treh pa je zašel v krizo zaradi poletnih obveznosti v srbski reprezentanci in zmogel le sedem točk – v seštevku. Proti Brescii je padel v črno luknjo tudi Olimpijin kapetan <b>Jaka Blažič</b>. V igri je prebil 25 minut, za minuto sta ga prekosila le prva strelca večera Boatright in <b>Codi Miller-McIntyre</b>, a je zmogel le eno točko ob metu iz igre 0:4. Se zgodi, seveda, toda njegova statistika ni navduševala niti ob boljših večerih. V evropskih nastopih je izkoristil le 18 odstotkov metov za tri točke (6:33) in 43 odstotkov za dve, zbral več izgubljenih žog kot asistenc, po številu prejetih banan pa je med vodilnimi na obeh tekmovalnih frontah; v ligi ABA je celo prvi.<br/><br/>Izkušenima asoma bo prekinitev evropskega pokala prišla zagotovo prav, celotna stožiška zasedba pa bo lahko izkoristila okoliščine in se osredotočila na tri pomembne nastope v regionalnem prvenstvu. V njem želi ostati na vrhu lestvice, saj se dobro zaveda, da si lahko le tako pribori novo vstopnico za evropsko sceno, ki zahteva vsakoletno dokazovanje. Na to smo po dolgih letih posebnih vabil, iskanja tolažbe v obskurni Fibini ligi prvakov in letošnjem dedovanju tekmovalnega statusa po zagrebški Cedeviti že nekoliko pozabili.</p>
    </article>
  </body>
</html>