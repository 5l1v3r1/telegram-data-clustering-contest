<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/slovenska-nogometna-reprezentanca-je-kvalifikacije"/>
    <meta property="og:site_name" content="Primorske novice"/>
    <meta property="article:published_time" content="2019-11-21T06:00:00+00:00"/>
    <meta property="og:title" content="Slovenska nogometna reprezentanca je kvalifikacije sklenila s porazom na Poljskem"/>
    <meta property="og:description" content="Slovenski nogometaši so kvalifikacije za evropsko prvenstvo sklenili s porazom na Poljskem proti zmagovalki skupine G z 2:3. Možnosti uvrstitve na svoje četrto veliko tekmovanje pa so zapravili že prej."/>
  </head>
  <body>
    <article>
      <h1>Slovenska nogometna reprezentanca je kvalifikacije sklenila s porazom na Poljskem</h1>
      <address><time datetime="2019-11-21T06:00:00+00:00">21 Nov 2019, 06:00</time> by <a rel="author">Aleš Sorta</a></address>
      <p>
        <b>Slovenski nogometaši so kvalifikacije za evropsko prvenstvo sklenili s porazom na Poljskem proti zmagovalki skupine G z 2:3. Možnosti uvrstitve na svoje četrto veliko tekmovanje pa so zapravili že prej.</b>
      </p>
      <figure>
        <img src="https://static.primorske.si/foto/highres/sport/720599_268-profimedia-0483858351_-1-.jpg"/>
        <figcaption>Tim Matavž (desno) se je po skoraj šestih letih spet razveselil reprezentančnega zadetka. Foto: Profimedia</figcaption>
      </figure>
      <p><b>NOVA GORICA</b> &gt; Na dlani je, da so se tudi v tem ciklu vlekle napačne ali pa vsaj neuspele poteze. Toliko bolj, ker sta na evropsko prvenstvo (EP) vodili dve poti. Na obeh je Slovenija očitno zašla. V ligi narodov (LN) je imela tekmece po meri vsaj za drugo mesto v skupini, ki ga je zasedla skromna Bolgarija. Norvežani, s katerimi sicer pregovorno težko igramo, imajo spet nekaj obetavnih posameznikov, a so tako kot Slovenija v skupinskem delu kvalifikacij izgubili upanje na uvrstitev na EP že po oktobrskem ciklu tekem.</p>
      <p>Tako Norveška kot Bolgarija bosta imeli še en popravni izpit marca, ko bo Slovenija odigrala kakšno prijateljsko tekmo, dejansko prvo v drugem mandatu <b>Matjaža Keka</b>. Ko se je vrnil na selektorsko klop, se je takoj odpravil na žreb, ki je Sloveniji namenil skupino, v kateri se je vsaj na papirju dalo napadati drugo mesto in uvrstitev na EP. Tudi v praksi se je pokazalo, da vkrcanje na evropski vlak vendarle ni bila misija nemogoče, kar potrjuje rezultatska nepredvidljivost znotraj skupine.</p>
      <blockquote>Poljska : Slovenija 3:2 (1:1) Nacionalni stadion, gledalcev 53.946 sodnik Siebert (Nemčija). Strelci - 1:0 Szymanski (3), 1:1 Matavž (14), 2:1 Lewandowski (54), 2:2 Iličić (60), 3:2 Goralski (81). <b>Slovenija</b>: Oblak, Balkovec, Mevlja, Blažič, Stojanović, Krhin, Kurtić, Iličić, Bijol (od 72. Zajc), Verbič (od 86. Rep), Matavž (od 89. Vučkić). Selektor: Matjaž Kek. <br/>Rumeni kartoni: Reca, Krychowiak, Kedziora; Kurtić, Balkovec. Rdeči karton: Kurtić (87).</blockquote>
      <p>Avstrija je osvojila 19 točk, če odštejemo Finsko, najmanj med drugouvrščenimi reprezentancami v šestčlanskih skupinah. Res pa je, da so Avstrijci kvalifikacije sklenili s tretjim, nepomembnim porazom v Latviji. Dva so severni sosedi doživeli na začetku kvalifikacij. Slovenija je izgubila oba medsebojna obračuna. Avstriji je zadostoval po en gol v Celovcu in v Stožicah. Tudi z Makedonci so slovenski nogometaši vknjižili le točko na dveh tekmah. Jasno je torej, zakaj je Slovenija ostala brez uvrstitve na EP.</p>
      <p>Škoda je le, ker se zdi, da sta bila LN in redni del kvalifikacij za EP preizkusna oziroma spoznavna poligona. Prvi za <b>Tomaža Kavčiča</b>, drugi pa za Keka. V obeh pa smo iztržili bore malo. Želenega rezultata ni bilo, tudi seznama potencialnih nosilcev igre nismo razširili med enim in drugim tekmovanjem. Za<b> Josipa Iličića</b>, ki je imel prste vmes tudi pri novembrskih zadetkih Slovenije, se je že prej vedelo, da je glavni adut. Najbolj se vidi, ko manjka, kar se je primerilo v dobršnem delu LN, kjer mu je veliko moči vzela bakterijska infekcija.</p>
      <p>Z začetkom kvalifikacij za svetovno prvenstvo (SP) bo Iličić že v Kristusovih letih. Prej ali slej bo treba poiskati ustrezno vlogo <b>Mihi Zajcu</b>, ki je mimogrede že dopolnil 25 let, in tudi ustrezni alternativi za<b> Jasmina Kurtića</b> in <b>Reneja Krhina</b>. Evropsko sito za SP leta 2022 bo precej bolj gosto. V Katarju bo prostora le za 13 reprezentanc s stare celine, kar Sloveniji realno pušča malo možnosti, da bi se v kratkem spet uvrstila na veliko tekmovanje.</p>
      <p>Morda pa je spet napočil čas za preizkusno dobo. Slovenija bo z izbrano vrsto vendarle zastopana na naslednjem EP v nogometu, a na tistem do 21 let. Leta 2021 ga bo gostila z Madžarsko, takrat pa bomo morda videli tudi kakšna je nogometna perspektiva v članskih okvirih.</p>
      <related>
        <h4>Komentar novinarja</h4>
        <a href="https://www.primorske.si/2019/11/20/Liga-narodov-je-bila-izvirni-greh"/>
      </related>
    </article>
  </body>
</html>